2016. évi CXXX. törvény indokolása

a polgári perrendtartásról

-----STARTING---POINT---ALTALANOS--- 

I. Az új szabályozás szükségessége

A polgári perrendtartásról szóló 1952. évi III. törvény (a továbbiakban: Pp.) évente 200-230 ezer polgári per szabályozásának kereteit adja, és évi több mint egymillió nemperes eljárás háttérjogszabályául szolgál; a jogrendszer vezető jogforrása.

A hatályos Pp., amelyet hatálybalépésekor az 50-es évek egyszerű magánjogi jogvitáira modelleztek, amelyek mögöttes szabályait egy kodifikálatlan magyar magánjog adta mára, a gyökeresen megváltozott társadalmi, gazdasági viszonyok között nem képes kellő hatékonysággal rendezni azokat a bonyolult jogvitákat, amelyek hátterében egy rendkívül differenciált, és magas színvonalon kodifikált magánjogi szabályozás áll, amelynek bázisa a Polgári Törvénykönyvről szóló 2013. évi V. törvény (a továbbiakban: Ptk.).

Ahhoz, hogy az eljárásjogi szabályok megfelelő szabályozási kereteket tudjanak biztosítani a XXI. századi differenciált jogviták eldöntéséhez, új polgári perrendtartási törvény megalkotása vált szükségessé, erről döntött a Kormány az 1267/2013. (V. 17.) Korm. határozatában (a továbbiakban: kormányhatározat).

A kormányhatározat szerint a felülvizsgálat célja egy korszerű, a nemzetközi gyakorlatnak és elvárásoknak is megfelelő polgári perjogi törvénykönyv megalkotása, amely biztosítja az anyagi jogok hatékony érvényesítését, és amely a jogtudomány és a joggyakorlat eredményeire támaszkodva áttekinthetően, koherensen, a technika vívmányaira is figyelemmel szabályozza a perjogi viszonyokat, megkönnyítve ezzel a jogkereső állampolgárok és a szakmai közönség helyzetét.

A kormányhatározat alapján elkészült új polgári perrendtartás koncepcióját (a továbbiakban: Koncepció) a Kormány 2015. január 14-án fogadta el.

A Koncepció az új polgári perrendtartásról szóló törvény főbb szabályozási céljaiként határozta meg a perhatékonyság rendszerszintű megvalósítását, a perelterelést, a felek közötti egyeztetést előmozdító eljárási szabályok kiépítését, az osztott perszerkezet bevezetését, a perkoncentrációt biztosító eljárási szabályok megteremtését, a törvényszéken induló perekben a professzionális pervitel garanciájaként a kötelező jogi képviselet előírását, a csoportper hazai szabályainak megalkotását és az észszerű elektronizáció szerepének erősítését. Ezekre a szabályozási pillérekre épül fel a törvény.

II. Az új törvényi szabályozást meghatározó főbb szempontok

1. Az új polgári perjogi szabályozás alapját és kereteit az Alaptörvény vonatkozó rendelkezései szabják meg.

A törvényben kifejezésre kell juttatni az Alaptörvénynek az igazságszolgáltatással, a magánjogi jogviták rendezésével összefüggésben megfogalmazott tételeit. A törvénynek biztosítania kell különösen a polgári igazságszolgáltatás időszerűségét, a jogviták észszerű időn belül történő elbírálását, a tisztességes eljárás követelményét, a bírósági út igénybevételének hatékony biztosítását, a négyszintű bírósági szervezetnek megfelelő szabályozás kialakítását, a társasbíráskodás követelményét, a jogorvoslathoz való jog hatékony érvényre juttatását, valamint a bírósági igényérvényesítés terén a felek felelősségére építő szabályozás kialakítását.

Az Alaptörvénynek a polgári per jellegére kiható rendelkezései így különösen a következők:

„Mindenki felelős önmagáért (...).” [O) cikk]

„A törvény előtt mindenki egyenlő.” [XV. cikk (1) bekezdés]

„Mindenkinek joga van ahhoz, hogy (...) valamely perben a jogait és kötelességeit törvény által felállított, független és pártatlan bíróság tisztességes és nyilvános tárgyaláson, észszerű határidőn belül bírálja el.” [XXVIII. cikk (1) bekezdés]

„Mindenkinek joga van ahhoz, hogy jogorvoslattal éljen az olyan bírósági (...) döntés ellen, amely jogát vagy jogos érdekét sérti.” [XXVIII. cikk (7) bekezdés]

„A bíróságok igazságszolgáltatási tevékenységet látnak el (...).” [25. cikk (1) bekezdés]

„A bíróság dönt a) büntetőügyben, magánjogi jogvitában, törvényben meghatározott egyéb ügyben (...).” [25. cikk (2) bekezdés]

„A bírósági szervezet többszintű. Az ügyek meghatározott csoportjaira külön bíróságok létesíthetők.” [25. cikk (4) bekezdés]

„A bíróság - ha törvény másképpen nem rendelkezik - tanácsban ítélkezik. Törvény által meghatározott ügyekben és módon nem hivatásos bírák is részt vesznek az ítélkezésben.” [27. cikk (1)-(2) bek.]

2. A törvény szabályozási megoldásai az ítélkezés kiszámíthatóságának előmozdítása révén a polgári igazságszolgáltatás iránti közbizalom erősítését is célul tűzi ki. A törvény alapelvi szinten is megfogalmazza, hogy fokozott elvárásokat támaszt a felekkel szemben, és aktív közreműködési kötelezettséget telepít a bíróságra.

A törvény szabályozási megoldásai olyan eljárási rend kialakítására törekednek, ahol a felek számára a hatályos szabályozásnál előreláthatóbb lesz az eljárás menetének alakulása, mert az osztott perszerkezet világossá teszi az egyes eljárási szakok funkcióját, időtartamát, mellyel egyértelmű kereteket teremt egyes perbeli cselekmények megtételéhez, illetve azok korlátozására, kizárására, ami a perhatékonyság mellett a kiszámíthatóságot is előmozdítja.

3. A törvény szabályozási megoldásait tekintve egyaránt épít a mintaadónak tekinthető tradicionális európai perjogi kódexek, így különösen az 1877. évi német polgári perrendtartás (Zivilprozessordnung, ZPO), az 1895. évi osztrák polgári perrendtartás (öZPO) szabályozási megoldásaira, továbbá a 2008-ban kodifikált és 2011. január 1-jén hatályba lépett svájci szövetségi polgári perrendtartás (schZPO) rendelkezéseire.

Emellett a törvény figyelembe veszi az elmúlt évtizedekben újrakodifikált közép-kelet európai államok perjogi kódexeinek megoldásait, így pl. a szlovén polgári perrendtartás (Zakon o pravdnem postopku, ZPP 1999), a litván polgári perrendtartás (Civilinio proceso kodeksas, 2002), a horvát polgári perrendtartás (Zakon o parničnom postupku, 1991) szabályozási módját.

4. Új magánjogi kódex, a Ptk. lépett hatályba; a differenciált anyagi jogi szabályozás egy differenciáltabb eljárásjogi megközelítést igényel.

A kormányhatározat preambulumában meghatározott kiemelt célok között szerepel a Ptk. által újraszabályozott polgári anyagi jogviszonyok és anyagi jogi normák érvényesülésének biztosítása, mely az új perrendtartásra hárul.

A törvénynek koncepcionális szinten is meg kell felelnie ennek a jogpolitikai elvárásnak, és meg kell teremteni az összhangot az új Ptk. társadalmi modellje és az új perjogi szabályozás elvei között, ami a hatályos perjogi szabályozástól sok tekintetben eltérő szemléletet kíván meg, mind a perstruktúra, mind felek és a bíróság közötti felelősség-megosztás terén.

5. A Koncepcióban megfogalmazott elvárás volt a magyar perjogi hagyományokra épülő szabályozás kialakítása. A törvény a magyar perjogi hagyományokat megőrizve továbbfejleszti. Megjelenik a törvényben az 1911. évi I. törvénycikkben (a továbbiakban: Plósz-féle Pp.) bevezetett osztott tárgyalási rendszer, az általános hatáskörű bíróságként a törvényszék meghatározása, a törvényszékre modellezett egységes perrend, és a jogi képviselet kötelező kiterjesztése a törvényszéki ügyekre.

III. Az új törvényi szabályozás legfontosabb újításai

1. A törvény számos újítással, a magyar perjogban hagyományokkal rendelkező jogintézmények felélesztésével, és, szükség esetén a kor követelményeihez igazításával kívánja megteremteni a törvény kiemelt jogalkotói célkitűzését: a perhatékonyság rendszerszintű biztosítását.

E cél megvalósítása rendszerszinten igényel változtatásokat, mélyreható reformokat, vagy egyenesen szakítást a jelenlegi perjogi megoldásokkal. Ezek elsődlegesen az első- és másodfokú eljárás szabályai körében, és az újonnan bevezetett jogintézmények, így pl. a társult perlés esetében jelentkeznek.

A törvény úgy alakította ki mind az elsőfokú, mind a perorvoslati és a különleges perek szabályait, hogy azok minden jogkereső számára, akár jogi képviselővel, akár anélkül jár el, egyaránt biztosítsák a hatékony és koncentrált per feltételeit.

2. A törvény a perhatékonyság rendszerszintű biztosítása érdekében új alapelveket fogalmaz meg. Az alapelveket tartalmazó fejezet kizárólag azokat az elveket rögzíti, amelyek a per teljes életciklusa alatt érvényesülnek, amelyeknek az egész perrendtartáson átsugárzó hatásuk van. Az itt megfogalmazott elveknek a törvény rendelkezéseinek alkalmazása során érvényesülniük kell, áthatják a részletszabályokat.

A törvény szándékoltan csökkenti a kódex elején megjelenített alapelvek számát, és azokat - a hatályos polgári perrendtartás alapelveitől eltérően - tömören, koncentráltan, tételszerűen fogalmazza meg, ami az alapelvek minél magasabb absztrakciós szintjét hivatott biztosítani.

A törvény alapelveinek meghatározása a külföldi polgári perrendtartási törvények alapelveire is figyelemmel történt. Az utóbbi évtizedekben újrakodifikált európai külföldi perrendtartási törvények jelentős része tartalmaz külön alapelvi fejezetet. E külföldi modellek, pl. a szlovén polgári perrendtartás (Zakon o pravdnem postopku, ZPP 1999), a litván polgári perrendtartás (Civilinio proceso kodeksas, 2002), a horvát polgári perrendtartás (Zakon o parničnom postupku, 1991) terjedelmes, önálló szerkezeti egységben megjelenített tíz-tizenhét részletező alapelvet tartalmaznak. A mintaadónak tekinthető, a XIX. században kodifikált német (1877) és osztrák (1895) polgári perrendtartás külön fejezetben alapelveket nem rögzít, így a korabeli német és osztrák szabályozást alapul vevő Plósz-féle Pp. sem tartalmazott önálló alapelvi fejezetet.

A törvény e két megoldástól eltérően azt a kodifikációs módszert követi, amely pl. a 2011. január 1-jén hatályba lépett svájci szövetségi polgári perrendtartás (Zivilprozessordnung, ZPO, vom 19. Dezember 2008.) önálló alapelvi fejezetét (52-58. cikkek) is jellemzi: a törvénykönyv egészére vonatkozó alapelvek jelennek meg a lehető legtömörebb megfogalmazásban.

A törvényben nem jelennek meg azok az igazságszolgáltatási alapelvek, amelyeket rögzítenek nemzetközi jogi dokumentumok, különösen az emberi jogok és az alapvető szabadságok védelméről szóló, Rómában, 1950. november 4-én kelt Egyezmény, az Emberi Jogok Európai Egyezménye (a továbbiakban: EJEE), az Alaptörvény, a bíróságok szervezetéről és igazgatásáról szóló 2011. évi CLXI. törvény (a továbbiakban: Bszi.) vagy a bírák jogállásáról és javadalmazásáról szóló 2011. évi CLXII. törvény (a továbbiakban: Bjt.), mert azok megismétlése az új polgári perrendtartásban szükségtelen.

3. A törvény bevezeti az osztott perszerkezetet, ami tervezhetőbb, kiszámíthatóbb permenetet tesz lehetővé.

A törvény az elsőfokú eljárást mind funkciójában, mind időben egymástól elkülönülő, két szakra osztja, ezzel áttér az osztott tárgyalási rendszer ún. főtárgyalási modelljére. Ez a konstrukció sikeresen működik a mintaadónak tekinthető külföldi perrendekben, így pl. a német, svájci, francia eljárásjogban, és az újonnan kodifikált európai kódexek is előszeretettel alkalmazzák, így pl. a szlovén, a horvát és a cseh perjog.

A törvény szerint az eljárás két szakasza a perfelvételi szak és érdemi tárgyalási szak. Ebben a modellben a perfelvételi szakra nagy hangsúly helyeződik. E szak szabályainak kialakításához mindenekelőtt azonosítani kellett az eljárást hátráltató főbb problémákat, és olyan szabályokat kellett kialakítani, amelyek ezeket kiküszöbölik.

Az osztott perszerkezet lehetőséget ad arra, hogy a perfelvételi szakra koncentrálódjon a jogvita tartalmának, kereteinek meghatározását, amelyhez a törvény pontos menetrendet ad, melyben mind az írásbeliség, mind a szóbeliség szerepet kap.

A perfelvételi szak ugyanakkor nem nélkülözi a rugalmasságot: annak egyes lépései felől a bíróság dönt, ami lehetővé teszi, hogy a bíróság a konkrét ügy sajátosságaihoz igazodóan határozzon az előkészítés módjáról és menetéről.

A törvény széles körben alkalmazza a preklúziókat, mely szerint a perfelvételi szak lezárását követően főszabály szerint nincs lehetőség a kereset- és az ellenkérelem megváltoztatására, további bizonyítékok és indítványok előterjesztése kizárásra kerül.

A korlátozás célja egyrészt az, hogy egy bizonyos ponton a bíróság és az ellenérdekű fél is véglegesen rögzültnek tekinthesse a jogvita keretét és tartalmát, ezt követően a rögzült állítások alapján már csak a bizonyítási eljárás és az érdemi döntés meghozatala történjen. A korlátozás másik indoka, hogy megakadályozza a per elhúzódását.

A perfelvételi szak lezárásával beálló változtatási tilalom alól olyan feltételek teljesülése esetén lehet kivételt engedni, amelyek e célokat a lehető legkisebb mértékben veszélyeztetik. A keresetváltoztatás a percezúrát követően kizárólag akkor lehet megengedett, ha az a fél önhibáján kívüli okhoz kapcsolódik.

Az érdemi tárgyalási szak szerepe is változik: célja, hogy a perfelvételi szakban azonosított jogvita vonatkozásában a bizonyítás lefolytatásra kerüljön, ami az előkészítés következtében sokkal célirányosabbá válik, és a per érdemében emiatt korábban születhet döntés.

4. A törvényben a legfontosabb beadványok, pl. a keresetlevél, és a kötelezően írásban előterjesztendő ellenkérelem részletesen kimunkált tartalma egyszerre szolgálják a per megfelelő, célirányos előkészítését, és a beadványok formanyomtatvánnyá történő átalakítását, ami segíti a jogi képviselő nélkül eljáró felet és megkönnyíti az elektronikus kapcsolattartást is.

5. A törvény a négyszintű bírósági szervezethez igazítja a hatásköri szabályozást, és számos európai megoldáshoz igazodva általános hatáskörrel a törvényszéket ruházza fel. Ez azt jelenti, hogy a törvényszék hatáskörébe tartoznak mindazok a perek, amelyek elbírálását törvény nem utalja a járásbíróság hatáskörébe.

Az általános hatáskörű bírósághoz képest a másik bemeneti szint (járásbíróság) hatáskörébe tartozó ügyeket a törvény úgy határozza meg, amellyel elkerülhető az egyes ügytípusok tételes felsorolása, ami átfogó, keretjellegű fogalmak alkalmazásával érhető el, így pl. a vagyonjogi perek, mint gyűjtőkategória újraértelmezésével.

6. A törvény továbbra is fenntartja a két elsőfokú bemeneti szintet, de az egységes eljárási szabályokat az általános hatáskörrel felruházott törvényszékre modellezi, ahol mindkét fél számára kötelező a jogi képviselet, ez biztosítja a bonyolult, speciális szakértelmet igénylő perekben a professzionális pervitelt. A felek percselekményeinek szakszerűsége nagymértékben elősegítheti mind a hatékony igényérvényesítést, illetve jogvédelmet, mind az azzal szembeni védekezést, továbbá a perek észszerű időn belüli befejezését.

Járásbírósági szinten - ha a fél nem rendelkezik jogi képviselővel - számos, a jogérvényesítését segítő szabály kerül bevezetésre, pl. formanyomtatványok alkalmazása, a beadványokkal szemben támasztott alacsonyabb elvárások, és a felet szélesebb körű bírói anyagi pervezetés is segíti.

A törvény áttekinthetően, külön fejezetben foglalja össze a járásbíróságon alkalmazandó eltéréseket. Ez rugalmas megoldási alternatívát jelent az egyszerűbb megítélésű, illetve a gyengébb fél jelenlétét feltételező ügyekben.

7. A bizonyítással kapcsolatos szabályok a törvényben átstrukturáltan kerülnek rögzítésre, megszüntetve az elmúlt időszak jogszabály-módosításai által okozott széttöredezettséget és kiküszöbölve a dogmatikai ellentmondásokat. A szabad bizonyítás elvét felváltja a tényállás szabad megállapításának elve, a bizonyítási kötelezettség fogalmát a bizonyítási érdek. A törvényben foglalt szabályok kialakítása során az egyszerűsítés, a kapcsolódó joggyakorlat eredményeinek normaszintre emelése is szerepet kap.

A törvény új jogintézményként szabályozza a bizonyítási szükséghelyzetet, a jogsértő bizonyítási eszközök perbeli felhasználhatóságát, a más eljárásokban keletkezett bizonyítékok bizonyító erejét a polgári perben.

A bizonyítási szükséghelyzetet azokra a kirívóan információ-aszimmetrikus helyzetekre ad szabályozási megoldást, amikor a bizonyító fél ellenfele rendelkezik a releváns bizonyítékok felett, és ezáltal képes a bizonyítás eredményességét megnehezíteni, esetleg ellehetetleníteni. A bizonyítási szükséghelyzet törvény szerinti jogkövetkezménye: a tény fennállásának megállapítása, ha a bíróban kétely e tekintetben nem merül fel.

A törvény rendezi a jogsértő módon keletkezett bizonyítási eszközök perbeli felhasználásának kereteit, de ezzel kapcsolatban nem állít fel abszolút tilalmat.

A törvény rendezi a más eljárásban keletkezett bizonyítékok felhasználhatóságát, a bizonyító erőt, illetve a felhasználhatóságot meghatározott garanciális jellegű követelményekhez köti.

A bizonyítással kapcsolatos szabályozás leglényegesebb újítása a szakértői bizonyítás koncepcionális megújítása. A törvény a szakértőt továbbra is bizonyítási eszköznek tekinti, és a peranyag szolgáltatásának felet terhelő kötelezettségét kiterjeszti a szakértői bizonyításra is, és úgy alakítja ki a szabályozást, amellyel a magánszakértői véleményt is megfelelően a rendszerbe illeszti.

A törvény szerint a fél három úton szolgáltathatja a szakvéleményt: a megbízott magánszakértője, más eljárásban kirendelt szakértő, vagy a perben kirendelt szakértő útján. A három út egyszerre nem vehető igénybe, azok között a bizonyító félnek kell választania. Választását saját anyagi körülményei, a pervitelben való jártassága, vagy az adott szakkérdés jellege illetve az ügy körülményei befolyásolhatják. A magánszakértői bizonyítás intézményesítése megszünteti azt a hatályos, perelhúzó gyakorlatot, amely szerint a magánszakvéleményt nem a főbizonyításra, hanem a kirendelt szakértő szakmai hozzáértésének a megingatására, cáfolatára alkalmazzák. Megbízott szakértő csakis olyan személy lehet, akit a bíróság egyébként kirendelhet.

A szakértőkre irányadó, a pártatlanságot és a magas szakmai színvonalat biztosítani hivatott (alkalmassági, képzési, fegyelmi vagy éppen büntetőjogi) szabályok ugyanúgy vonatkoznak a megbízott, mint a kirendelt szakértőre.

8. A törvény hatékonyabbá kívánja tenni a perorvoslatok szabályait is. E tekintetben a törvény kettős célt kíván megvalósítani: megfelelően érvényesüljön a jogorvoslathoz való jog, ugyanakkor a szabályozás - követve a feszes menetrendű és a felek fokozott aktivitását feltételező elsőfokú eljárás szabályait - ne adjon lehetőséget a perelhúzásra a perorvoslati eljárásokban sem.

Ennek érdekében a törvény meghatározza a másodfokú bíróság felülbírálati jogkörének terjedelmét, ehhez képest határozza meg a fellebbezés kötelező tartalmát, és rögzíti, hogy a másodfokú bíróság főszabály szerint tárgyaláson kívül bírálja el a fellebbezést.

A törvény a perek elhúzódását előidéző hatályon kívül helyezésre okot adó körülményeket is újraszabályozza. Ennek lényege, hogy a kötelező hatályon kívül helyezési okok körén kívül eső eljárási szabálysértéseket a másodfokú bíróság csak a fellebbező fél kérelmére veszi figyelembe, hivatalból nem.

A törvény lehetővé teszi, hogy a fellebbező fél az ítélet megváltoztatásra irányuló kérelem nélkül kizárólag hatályon kívül helyezést kérjen, normaszintre emelve ezzel az utóbbi évek joggyakorlatában foglalt megállapításokat.

A felülvizsgálat mint rendkívüli perorvoslat szabályai körében ún. vegyes rendszer kerül bevezetésre, amelyben objektív, kizáró feltételek keretei között megmarad a felülvizsgálathoz való jog, de egyes, kizáró feltételekkel érintett határozatok esetében a Kúria jogegységi szempontokat is figyelembe véve engedélyezheti a felülvizsgálatot.

A törvényben meghatározott vagyonjogi ügyek esetében a Kúria kivételesen engedélyezheti a felülvizsgálatot, jogegységi szempontokra figyelemmel, illetve akkor, ha a felvetett jogkérdés különleges súlya, illetve társadalmi jelentősége azt indokolja.

A törvény a perújítás korábbi formáját és a főbb szabályokat nagyrészt érintetlenül hagyva rendezi az Emberi Jogok Európai Bírósága ítéleteinek hatását.

9. A törvény két kollektív igényérvényesítési formát szabályoz: a közérdekből indított pereket és a társult perlést.

A társult per szabályai szélesebb körben engedik meg az egyedi igények összevont, kollektív érvényesítését, akkor, amikor a közérdek nem indokolja a közhatalom (pl. ügyész, hatóságok) beavatkozását, viszont az igények nagy száma és hasonlósága miatt a kollektív elbírálás hatékonysági előnyöket nyújt.

A törvény sem teszi azonban lehetővé bármely érvényesített jog tekintetében a társult perlést, csak a fogyasztói szerződésekkel kapcsolatos jogvitákban, illetve a munkaügyi perekben. E szűkítés indoka az, hogy jellemzően a fogyasztói és a munkaügyi jogviták azok, melyekben a kollektív jogérvényesítés által biztosított hatékonysági előnyök nélkül a jogvédelem meghiúsulhatna, mivel egyéni perindításra valószínűleg nem kerülne sor.

A törvény olyan kollektív igényérvényesítési eljárást vezet be, amelyben a jogosultak döntése és kifejezett nyilatkozata képezi annak alapját, hogy az igények együttesen, egyetlen perben legyenek elbírálhatók. A társult per így az ún. opt-in modellt valósítja meg. Ebben a modellben a felperesek személyükben ismertek, azonosítottak.

Míg a törvény a közérdekű pert törvényszéki hatáskörbe emelte, addig a társult per pertárgyérték alapján, vagy a per tárgya alapján egyaránt tartozhat járásbíróság, törvényszék, vagy közigazgatási és munkaügyi bíróság hatáskörébe, ha az igényérvényesítés a munkaügyi bíráskodás körébe tartozik.

A törvény az Alaptörvényben rögzített társasbíráskodás elvét elsőfokon bővítendő, lehetővé teszi, hogy a kollektív igényérvényesítést biztosító eljárásokban az egyesbíró a per különös bonyolultsága (társult perben kiemelt társadalmi jelentősége) esetén kivételesen az ügyet háromtagú tanács elé utalja.

10. A törvényben nagyobb teret kap az elektronikus kapcsolattartás, illeszkedve az elektronikus ügyintézés és a bizalmi szolgáltatások általános szabályairól szóló 2015. évi CCXXII. törvény (E-ügyintézési tv.) rendelkezéseihez azzal, hogy a törvény a polgári per sajátosságaira tekintettel szükséges szabályokat tartalmazza. Ez mind az elektronikus kapcsolattartásra, mind a modern információs technológia polgári perbeli felhasználására vonatkozik.

A modern információs technológiák használatának fontosságát jelzi, hogy a jogalkotó a Koncepcióban megjelölt cél megvalósítását megkezdte már a törvény előkészítésének időszakában, a hatályos Pp. módosításával.

-----STARTING---POINT---RESZLETES---

Az 1. §-hoz

A törvény, összhangban a szabályozási hagyományainkkal, nem határozza meg, hogy polgári pert ki és milyen esetben indíthat jogai érvényesítése érdekében.

A bíróság előtti igényérvényesítési jogosultság nem a perjog szabályaiból következik, hanem egyrészt alkotmányos megalapozottságú, másrészt az anyagi jog rendelkezésein alapul: a bírósághoz fordulás joga alkotmányos alapjog [Alaptörvény XXVIII. cikk (1) bek.], a polgári jog területén pedig a Ptk. 1:6. § biztosítja általános érvénnyel a bírói utat.

Az Alaptörvény XXVIII. cikk (1) bekezdésében garantált tisztességes eljárás elvét az Alkotmánybíróság több határozatában is részletesen elemezte. Ennek értelmezésével nevesíthetők a tisztességes eljáráshoz való jog tartalmát kitöltő ún. részjogosítványok, amelyek közül a hatékony bírói jogvédelem követelménye megjelenítésre kerül a törvény alapelvei között. Önmagában a bírói út igénybevételének formális biztosítása nem elegendő az eljárási garanciák teljesedéséhez, hiszen az alkotmányos szabályban előírt garanciák éppen azt a célt szolgálják, hogy azok megtartásával a bíróság a véglegesség igényével hozhasson érdemi döntést. A tisztességes eljárás követelménye tehát magában foglalja a hatékony bírói jogvédelem igényét is. [7/2013. (III. 1.) AB határozat].

A törvény hatályára vonatkozó rendelkezésnek az a jelentősége, hogy a bírói út megnyitása esetében általánosan, főszabály szerint a polgári perrendtartást teszi a magyar bíróságok eljárására irányadó eljárásjoggá. Ez azonban nem zárja ki azt, hogy a törvényalkotó egyes speciális esetekre külön eljárási szabályokat alkosson (pl. közigazgatási jogvitákra). Ha azonban nincs ilyen eltérő szabály, akkor a bíróságnak a polgári perrendtartást kell alkalmaznia, ha a törvényalkotó biztosította a bíróság előtti igényérvényesítés jogát.

A törvény hatályára vonatkozó rendelkezés terminológiájában tudatosan a Ptk.-hoz, illetve az alkotmányjogi fogalom-használathoz igazodik.

Ez a megoldás révén elkerülhető a bírói útra tartozó igények tartalmi körülírása (ilyen lehet pl. a személyi és vagyoni viszonyokra, illetve különböző típusú jogvitákra utalás). Ez azért célravezető, mert egyrészt megkíméli a bíróságot attól a kettős értékeléstől, hogy az anyagi jogi jogosultság fennállása előtt vagy mellett azt is vizsgálja, hogy az érvényesített jog személyi vagy vagyoni jellegű-e, vagy, hogy a jogvita családjogi vagy munkaügyi jogvitának minősül-e. Másrészt kizárja annak a jogszabályütközésnek a lehetőségét, amely akkor állna elő, ha az anyagi jogi vagy az alaptörvényi szabályból levezethető lenne a bírói út valamely jog érvényesítésére, viszont a perrendtartás által alkalmazott tartalmi körülírás nem fedné le az adott jogtípust.

A 2. §-hoz

A magánautonómiából következő önrendelkezési jognak messzemenően érvényesülnie kell a magánjogi jogviták bíróság elé vitele, és bíróság előtti érvényesítése során, ami a rendelkezési elvben fejeződik ki.

A rendelkezési elv a polgári per legfontosabb rendező elve. Az Alkotmánybíróság az ügyészi perindítással kapcsolatos 1/1994. (I. 7.) AB határozatában kifejtette, hogy a feleket megillető rendelkezési jog azt jelenti, hogy a fél anyagi és eljárási jogaival szabadon rendelkezik, így mindenkinek szabadságában áll anyagi jogainak eljárási érvényesítése, a bíróság igénybevétele, peres vagy nemperes eljárás kezdeményezése is. Az eljárásjogi értelemben vett fél rendelkezési joga az alkotmányos önrendelkezési jog egyik aspektusa, eljárásjogi vonatkozása, amely az egyén autonómiáját érinti, illetőleg azzal kapcsolatos. A jogvitában érdekelt félnek alkotmányos joga van arra, hogy ügyét bíróság elé vigye. Ez a jog - hasonlóan a többi szabadságjoghoz - magában foglalja annak szabadságát is, hogy e jogával ne éljen.

A rendszerváltást követően nyerte el a hatályos polgári perrendtartás I. Fejezetében a rendelkezési elv azt a tartalmát, amelyben kifejezésre jut a kérelemre történő eljárás elve, a kérelemhez kötöttség elve, továbbá a bizonyítás feletti rendelkezési jogot kifejező tárgyalási elv.

A törvény a hatályos polgári perrendtartásban foglaltakhoz képest elvontabb módon definiálja a rendelkezési elvet, amelyben a felek magánjogi cselekvési autonómiájának perbeli kifejeződése nyer alapelvi megfogalmazást.

Ez egyfelől jelenti az anyagi jogok feletti szabad rendelkezést, amelynek egyik megnyilvánulása az, hogy a fél dönthet arról, hogy igényét bíróság előtt érvényesíti-e, vagy attól tartózkodik, másfelől kifejezi azt, hogy a perben a bíróság egyes perbeli cselekményeket is kizárólag a felek rendelkezése alapján végezhet.

Mivel maga a perindítási jog is az anyagi jogra vezethető vissza, a perrendtartásnak a rendelkezési elvnek ezt az aspektusát nem kell külön deklarálnia. Ugyanakkor azt célszerű elvi éllel kimondani, hogy a per megindítása, az anyagi jogi jogosultság peresítése semmilyen értelemben nem korlátozza a fél szabad rendelkezését az anyagi jogi jogai felett. Sem a jogok per alatt állása, sem esetleges megítélése/elutasítása nem változtat az anyagi jogi jogosultság minőségén, jellegén, az éppúgy magánjogi színezetű marad, mint a perindítás előtt, ezen a magánjogi típusú jognak a közjogi érvényesítési rezsim alá vetése („perbevitele”) sem változtat.

Az anyagi jogi hátterű rendelkezési elvből ugyanakkor nem következik az, hogy a per alakítása, lefolytatása, illetve a perbeli jogok gyakorlása terén is teljes szabadság illetné meg a feleket. Az anyagi jogi szabad rendelkezés tehát nem transzformálódik automatikusan eljárási (eljárásjogi) szabad rendelkezéssé. Ennek oka az, hogy a per közjogi jogviszonyt hoz létre, abban a közhatalom képviselőjeként a bíróság is részt vesz, ami a felek rendelkezési jogának korlátozását olykor szükségessé tevő közérdekű szempontok érvényesítését is magával hozza. Másfelől az ellenérdekű felek teljes rendelkezési szabadságát egyszerre nem is lehetne érvényesíteni, ezek között (ismét csak korlátozásokkal járó) egyensúlyt kell teremteni. Ezen okokból például nem a felek határozzák meg az eljárás szabályait, az eljárási cselekményeik formáját, határidejét, tartalmát nem alakíthatják szabadon saját belátásuk szerint. A felek konkuráló érdekeinek együttes mérlegelése alapján alapvető eljárási lépések tekintetében is korlátozódik a fél szabad rendelkezése, pl. a felperes bizonyos idő után már csak alperesi hozzájárulással állhat el keresetétől. Bizonyos eljárásjogi jogokat tehát a törvény egyáltalán nem, vagy csak korlátokkal, feltételekkel ad meg a feleknek.

Ugyanakkor a felek rendelkezési joga maradéktalanuk érvényesül az eljárás vonatkozásában is abban az értelemben, hogy magunk döntik el, élnek-e a törvényben biztosított jogaikkal (pl. senki nem köteles védekezni vagy fellebbezni). Ha azonban az eljárási jogaik gyakorlása mellett döntenek, akkor a jogok gyakorlásának módja ismét korlátozás alá esik (jóhiszemű joggyakorlás, eljárás-támogatás).

A 3. §-hoz

A perkoncentráció a törvény egyik kiemelt jogalkotói célkitűzése. Azt célozza, hogy a felek közötti jogvita mibenléte minél korábban tisztázódjon, és a bíróság számára az ítélet meghozatalához szükséges valamennyi tény és bizonyíték a lehető legkorábban rendelkezésre álljon, azaz a jogvita anyagi jogi és eljárásjogi keretei minél korábban rögzüljenek.

A perkoncentrációnak, ahhoz, hogy érvényesülni tudjon, a polgári per egészét át kell hatnia, a per szerkezetében, a részletszabályokban és a bírói attitűdben is egyaránt meg kell jelennie. A perkoncentráció lényegében az eljárás rendezőelvének tekinthető.

Ez a követelmény mind a bíróságtól, mind a felektől az eddigiektől részben eltérő szerepfelfogást kíván meg, és bár a törvény mind alapelvi szinten, mind a törvény szerkezete és tételesjogi szabályai körében is kifejezésre juttatja ezeket az elvárásokat, a perkoncentráció elvét annak újdonsága miatt indokolt önálló alapelvként megjeleníteni.

A perkoncentráció azt célozza, hogy a jogvitát egy, jól előkészített ún. főtárgyaláson elbírálhassa a bíróság. Ezt fejezi ki az Európa Tanács igazságszolgáltatás hatékonysága biztosításáért felállított bizottságának (CEPEJ, Europen Commission for the Efficiency of Justice) 2006. évi ajánlása, (Strasbourg, 8 December 2006 CEPEJ (2006) 13, Compendium of „best practices” on time management of judicial proceedings) mely szerint az eljárásoknak (tárgyalásoknak) a lehető legkoncentráltabbnak kell lenniük, ahhoz, hogy hatékonyak legyenek. Egy tipikus eljárást nem több mint két tárgyaláson be kellene fejezni, melyből az első egy előkészítő tárgyalás kifejezetten előkészítő jelleggel, míg a második a bizonyítás lefolytatását szolgálja, és ha lehetséges, az érdemi döntés meghozatalát.

Azokban a külföldi perrendtartási kódexekben, ahol nevesítik a perkoncentráció elvét, szintén az egy érdemi tárgyaláson történő elbírálás fejezi ki annak lényegét, így pl. a litván polgári perrendtartás 7. §-ában, vagy a német polgári perrendtartás 272. § (1) bekezdésében.

Az egy tárgyaláson való érdemi befejezés kívánalma megjelent a Plósz-féle Pp. 224. §-ában, és következik a hatályos Pp. 141. § (1) bekezdéséből is.

A perkoncentráció követelményének címzettje tehát egyfelől a bíróság, másfelől a felek, azaz az ő irányukban fogalmaznak meg további elvárásokat a perkoncentráció elvét megjelenítő európai eljárási kódexek is.

A bíróságot e tekintetben terhelő kötelezettség, hogy biztosítsa a per tisztességes tárgyalását és észszerű időn belül történő befejezését, és szükség esetén tevőlegesen mozdítsa elő a felek eljárás-támogatási kötelezettségét. Ezek, a bíróság irányában megfogalmazott kötelezettségek megjelennek nemzetközi dokumentumokban és az Alaptörvényben, illetve alapelvi szinten a törvényben a közrehatási tevékenység rögzítésével.

A felek irányában a perkoncentráció biztosítása érdekében megfogalmazott követelményeket a törvény részben az eljárás-támogatási kötelezettség keretei között írja elő, ezért függ össze szorosan a perkoncentráció, a felek eljárás-támogatása, és a bíróság közrehatása, ami a törvény kiemelt jogalkotói célkitűzésének: a perhatékonyság rendszerszintű biztosításának három tartópillére.

A perkoncentráció elve látszólag csak az idődimenziót hangsúlyozza, azonban ebben értelemszerűen egy hatékonysági elem is benne van, hiszen az elbírálás felgyorsításának egyik eszköze a ráfordítások mérséklése (pl. a bíróság logikai sorrendbe rendezi az eldöntendő kérdéseket, és ennek mentén haladva nem enged idejekorán felesleges vitát és előadásokat a csak később sorra kerülő részletkérdésekben). Továbbá azt is érdemes kiemelni, hogy a „szükséges” jelző a fél-előadások tartalmi követelményeire utal, tehát a perkoncentrációt az szolgálja, ha a bíróság nem csak a gyorsaságot tartja szem előtt, hanem azt is, hogy a nyilatkozatok adekvátak legyenek és csak az eldöntendő kérdések szempontjából releváns tényeket és érveket tartalmazzanak.

A törvény alapelvei körében tudatosan vannak átfedések az egyes alapelvek tartalmi elemeiben, mert több alapelv keretei között indokolt kifejezni, hogy milyen magatartást követel meg a koncentrált per a bíróságtól, a felektől és a per más résztvevőitől.

A 4. §-hoz

A fél eljárás-támogatási kötelezettségének alapelvi szintű hangsúlyozása a magánautonómiából eredő rendelkezési elv egyenes következménye. Ha a fél a jogvitát a bíróság elé viszi, akkor annak előre vitele érdekében eljárási kötelezettségei keletkeznek, ha ezeknek nem tesz eleget, annak eljárási következményei (preklúzió, bizonyítatlanság stb.) a felet terhelik. Az elv valamennyi eljárási cselekményre vonatkozik, így a nyilatkozatok, indítványok, bizonyítékok előterjesztésére és a tárgyaláson történő megjelenésre is.

Az eljárás-támogatási kötelezettség ugyanakkor hangsúlyosan jeleníti meg a jogérvényesítési út közjogi jellegének félre háruló következményeit is.

A törvény a fél eljárás-támogatási kötelezettségének alapelvi szintű rögzítésével kívánja kifejezésre juttatni a fél fokozott eljárásjogi felelősségét a bíróság elé vitt jogvita előre vitelével kapcsolatban.

Az eljárás-támogatás elve tevőlegességet, aktivitást kíván meg a felektől. A támogatás nem csak az időszerűség javításához szükséges, de a hatékonyság érdekében is. A hatékonyság a ráfordítás és eredményesség viszonyát leíró fogalom, így a hatékonyság javítása a lehető legkisebb ráfordítást, illetve azonos ráfordítás mellett a lehető legjobb eredmény elérését jelenti. Az eljárásjog nyelvén ez lefordítható a célirányos, adekvát, lényegre törő nyilatkozatok kívánalmára, illetve a költségtakarékosságra.

Fontos kihangsúlyozni, hogy a fél eljárás-támogatási kötelezettsége nemcsak akkortól áll be, amikortól a per hárompólusúvá válik, azaz a keresetlevél alperes részére történő kézbesítésétől, hanem már a per megindításával, ezért támaszt a törvény fokozott elvárásokat a pert kezdeményező fél keresetével szemben is.

A hatályos Pp. is tartalmaz a feleket terhelő kötelezettséget a per előre vitele érdekében, így a Pp. 141. § (2) bekezdése alatt, amikor előírja, hogy a fél tényállításait, nyilatkozatait, bizonyítékait a per állása szerint a „gondos és az eljárást elősegítő” pervitelnek megfelelő időben köteles előadni. Ezt emeli alapelvi szintre a törvény.

A törvény az eljárás-támogatási kötelezettséggel együtt, azzal összefüggésben nevesíti a felek peranyag-szolgáltatási kötelezettségét, hasonlóan az osztrák polgári perrendtartás 178. § (1) bekezdésével.

A törvény a fél eljárás-támogatási kötelezettsége körében helyezi el a felet terhelő igazmondási kötelezettséget is, ami a peranyag szolgáltatásához is szorosan kapcsolódik.

A perbeli hazugság tilalma és annak jogkövetkezményei a Plósz-féle Pp. hatálybalépése óta szabályozást nyernek perjogunkban. A törvénycikk 222. §-a a hatályos Pp. 8. § (3) bekezdéséhez hasonlóan határozta meg azt, hogy milyen cselekményekkel valósul meg a perbeli hazugság.

A hatályos Pp. 8. §-a a felet és a képviselőt terhelő igazmondási kötelezettséget a jóhiszemű pervitel egyik elemeként szabályozza, emellett nevesítve a jóhiszemű joggyakorlás körébe tartozó, de az igazmondási kötelezettségen túlmutató elemeket is, így a perelhúzás és minden olyan cselekmény megtételének tilalmát, amivel a fél felesleges költségeket okoz.

A törvény a hatályos Pp.-től eltérő szemlélettel, a felek eljárás-támogatási kötelezettségével köti össze, annak elemeként nevesíti az igazmondási kötelezettséget.

Ennek egyik indoka, hogy a hatályos Pp. 8. §-ában foglalt egyes rendelkezések címzetti köre eltérő. Míg a 8. § (1) bekezdés alatt rögzített „rendeltetésszerű joggyakorlás” követelményének címzettjei a felek és a per más résztvevői, hasonlóan a 8. § (4) bekezdése alatt nevesített perelhúzás tilalmához, addig a 8. § (3) bekezdés alatt előírt igazmondási kötelezettség (perbeli hazugság tilalmának) címzettjei kizárólag a felek, illetve képviselőik.

A dogmatikai tisztaság is megköveteli a hatályos szabályozás felülvizsgálatát.

Emellett a polgári per társadalmi költségei is szükségessé teszik a fél felelősségének hangsúlyozását a tényállítások, és az általa megtett nyilatkozatok valóságtartalma tekintetében.

A törvény által előírt igazmondási kötelezettség alapján a felek a valóság feltárására csak annyiban kötelezhetők, amennyiben nyilatkozatot kívánnak tenni. Olyan tények, körülmények feltárására, amely a bíróság elé vitt jogaik érvényesítésével, perbeli érdekeikkel ellentétesek, nem kötelezhetők, vagyis nem ír elő abszolút igazmondási kötelezettséget a törvény. A felek igazmondási kötelezettsége az aktív és a passzív tényállításokra terjed ki (állítás-tagadás).

Az igazmondási kötelezettség irányadó a képviselőre és a beavatkozóra is, amennyiben tényállítást vagy nyilatkozatot tesz. Mivel az eljárás egyéb résztvevői, különösen a bizonyítási eszköznek tekintett tanú, szakértő dogmatikai szempontból a félétől eltérő megítélés alá eső tényállításokat tesznek, ezért az ő tekintetükben, a rájuk vonatkozó speciális szabályok (hamis tanúzás, hamis véleményadás stb.) és jogkövetkezmények irányadók.

Az elmúlt évtizedekben újrakodifikált több európai kódexben is nevesítik az igazmondási kötelezettséget, így pl. a szlovén polgári perrendtartás 9. §-ában, de a mintaadónak tekintendő német és osztrák polgári perrendtartás is tartalmazza azt.

A német polgári perrendtartás (ZPO) 138. § (1) bekezdése szerint „a felek ténybeli nyilatkozataikat teljes körűen és a valóságnak megfelelően kötelesek előadni.” Az osztrák polgári perrendtartás 178. § (1) és (2) bekezdése a törvény jelen §-ához hasonlóan együtt szabályozza a fél eljárás-támogatási, peranyag-szolgáltatási és igazmondási kötelezettségét. A törvény az igazmondási kötelezettség megsértésének jogkövetkezményeiről is rendelkezik.

Az 5. §-hoz

A törvényben nevesített jóhiszeműség elvének személyi és tárgyi hatálya tágabb a feleket (és képviselőiket) terhelő igazmondási kötelezettségnél, ez indokolja az alapelv külön megjelenítését, tartalmának kiterjesztését és leválasztását az igazmondási kötelezettségtől.

A jóhiszemű eljárás követelménye - hasonlóan a hatályos Pp. 8. § (1) bekezdésében foglaltakhoz - a feleken kívül az eljárás egyéb résztvevőire, azaz más perbeli személyekre is vonatkozik: képviselőre, beavatkozóra, tanúra, szakértőre, tolmácsra; tágan értelmezve mindenkire, aki részt vehet a peres eljárásban. Tárgyi hatályát tekintve is túlmutat az igazmondási kötelezettségen, mert általános módon fogalmazza meg a jóhiszemű joggyakorlás követelményét: ebbe beletartozik a per elhúzásától, a felesleges többletköltség okozásától, valamint mindazon magatartásoktól való tartózkodás is, amelyek az eljárást egyéb módon elnehezítik vagy egyébként az eljárási jogok visszaélésszerű gyakorlását valósítják meg.

A jóhiszeműség (principle of good faith) a magánjogban olyan objektív követelmény, mely az eljárási jogok gyakorlása és a perbeli kötelezettségek teljesítése tekintetében is objektív zsinórmértéket jelent.

Az objektivitás alatt azt értjük, hogy a jóhiszemű eljárással ellentétes magatartások, cselekmények megállapíthatósága független a jogalany szubjektív tudatától, annak megítélése körében a magatartás szubjektív oldalának nincs relevanciája. (Gáspárdy László: Alapvető elvek, in: Polgári eljárásjog - Kommentár a gyakorlat számára (szerk: Petrik Ferenc), HVG-ORAC Kiadó, 1994. 21. o.)

A jóhiszeműség a felek és az egyéb perbeli személyek magatartására, cselekményeire általánosan, az eljárás teljes időtartama alatt irányadó, és amelynek alapján a visszaélésszerű, rendeltetésellenes, a polgári per, illetve az alkalmazandó konkrét eljárási szabály céljával ellentétes perbeli magatartás, eljárási cselekmény megítélhető, illetőleg megakadályozható, elhárítható.

A törvény a jóhiszeműség elvét megsértő magatartást tanúsító féllel vagy más perbeli személlyel szemben alkalmazható jogkövetkezményekről is rendelkezik. A törvény nem nevesíti, hogy milyen magatartások tanúsításával valósíthatja meg a fél, vagy más perbeli személy a jóhiszemű eljárással ellentétes cselekményeket, azok megítélését, és a szükségesnek ítélt jogkövetkezmények alkalmazását a bíróság mérlegelési jogkörébe helyezi. A gyakorlatban ugyanis számos olyan helyzet adódik, amely nem hozható egyértelmű összefüggésbe például az eljárás szándékos elhúzásával, mégis alkalmas annak elnehezítésére. Olyan keretjellegű megfogalmazás alkalmazása indokolt, amely magában foglalhatja a bíróság megítélése szerint a jóhiszeműség követelményével ellentétes valamennyi magatartást, azokat egyedileg nem nevesítve.

A 6. §-hoz

A törvény egyik jellegadó sajátossága a bíróság szerepének erősítése a jogvita tárgyi kereteinek tisztázásában, amelyet az anyagi pervezetés foglal össze. Valamennyi újrakodifikált európai perrendben megfigyelhető a bírói aktivitás fokozódása, csak annak intenzitásában, kiterjedtségében vannak eltérések.

Az aktív bírói attitűd előírása egyben a koncentrált per nemzetközi követelményének is hivatott eleget tenni, amit több nemzetközi dokumentum is kiemel, köztük az Európa Tanács igazságszolgáltatás hatékonysága biztosításáért felállított bizottságának (CEPEJ) korábban hivatkozott 2006. évi ajánlása, mely szerint a bírónak kifejezetten aktív, ügyet menedzselő szerepet kell játszania a polgári perekben. A bírói „inaktivitás” az Emberi Jogok Európai Bíróságának gyakorlatában is szigorú megítélés alá esik.

A törvény egyik fő célkitűzése a perkoncentráció biztosítása, amely a felek oldaláról a fokozott eljárási felelősség előírásában ölt testet, melynek előmozdításához szükséges eszközöket ugyanakkor a bíróság számára is biztosítani kell az anyagi pervezetés formájában.

Az anyagi pervezetés jogintézményével aktív közreműködési kötelezettséget telepít a bíróságra, amely elősegíti a felek jogérvényesítését és közrehat a peranyag mihamarabbi és koncentrált rendelkezésre állásában.

A bíróság közrehatási tevékenységének a feleket megillető rendelkezési jog érvényesülését kell hatékonyan elősegítenie. A bírói közrehatás eszközei a kérdezés, a nyilatkozattételre felhívás, a tájékoztatás, mind a perkoncentrációt biztosítja. A bíró, mintegy katalizátorként aktívan előmozdítja, hogy a felek a percselekményeiket a szándékaiknak megfelelően teljesíthessék, ugyanakkor nem vehet át a felektől olyan feladatokat, amelyek elvégzésére képesek, és nem avatkozhat olyan kérdésekbe, amelyek a felek magánautonómiája alá tartoznak.

Az anyagi pervezetés a bíró részére hatékony eszközt ad arra, hogy időt, költséget, energiát takarítson meg és a per elhúzódását megakadályozza. Alkalmazása által az eljárás hatékonyabb, következetesebb és átláthatóbb, a jogilag releváns körülményekre koncentrálódik, ezáltal a jogbiztonságot kellő időben helyreállítja, így a pergazdaságosságot szolgálja.

A törvény további szerkezeti egységei pontosan meghatározzák, hogy a bíróság a per előkészítő szakában, illetve a bizonyítási szakban milyen eszközökkel rendelkezik a tényállítások, jogállítások körében a felek előadásának tisztázására, de jelentőségénél fogva a bíróság közrehatási tevékenységét mint az anyagi pervezetés alapelvi szintű megfogalmazását meg kell jeleníteni az alapelvek között.

A 7. §-hoz

A törvény meghatározza az anyagi jogi kifogás fogalmát, ami nem más, mint hivatkozás a keresettel érvényesített jog érvényesíthetőségét kizáró, megszüntető vagy gátló anyagi jogi rendelkezésre.

A törvény tételesen meghatározza azokat az azonosító adatokat, amelyek természetes és nem természetes személy esetén a peres felek személyének kétséget kizáró azonosításához, a végrehajtáshoz szükségesek, illetve egyébként eljárásjogi szempontból lényegesek.

Az újításként bevezetett és szabályozott ellenkérelem-változtatás jogintézményének egységes értelmezése és alkalmazása érdekében a törvény új fogalomként definiálja az ellenkérelem-változtatást. Az ellenkérelem megváltoztatásának minősül - a bizonyítási eszközökkel kapcsolatos nyilatkozatokon kívül - az érdemi védekezés bármely tartalmi elemének módosítása vagy kiegészítése, azaz a tényállítás, a jogállítás és az elismerő, illetve nem vitató nyilatkozat megváltoztatása. A fogalom-meghatározás a viszontkeresettel, beszámítással szembeni ellenkérelem tekintetében is irányadó.

A törvény fenntartja a gazdálkodó szervezet fogalmát. Az összetett személyi kör miatt az absztrakt fogalomalkotásra a törvény nem tesz kísérletet, ugyanakkor fenntartja a Ptk. megalkotásával összefüggésben aktualizált, gyakorlati szempontból jól alkalmazható, tételes felsorolást adó fogalmat, amelyre számtalan ágazati norma utal. A személyi kör ugyanakkor kiegészül a külföldi székhelyű vállalat magyarországi fióktelepével, valamint a jogszabály alapján a költségvetési szervek gazdálkodására vonatkozó szabályokat alkalmazó egyéb jogi személlyel. Ez utóbbi kiegészítés az államháztartásról szóló 2011. évi CXCV. törvény rendelkezéseinek való megfelelést szolgálja.

A fogyasztó és vállalkozás fogalmat a Ptk. definiálja. Az illetékességi szabályok között indokolt használni e fogalmakat, azok anyagi jog által meghatározott tartalmának megfelelően, ezért a törvény az értelmező rendelkezések között elhelyezett utaló szabállyal írja elő a Ptk. definícióinak alkalmazását. A törvény a hozzátartozó fogalmát is a Ptk. definíciójára utalva határozza meg, az egységes fogalomhasználat érdekében.

A jogalap fogalmának meghatározása a jogi képviselővel eljáró fél jogállításával szembeni elvárás egységes értelmezését és alkalmazását szolgálja. A jogalap a keresettel, viszontkeresettel, beszámítással érvényesített igénynek, vagy az ezekkel szembeni ellenkérelemben perbe vitt anyagi jogi kifogásnak az anyagi jog valamely konkrét rendelkezésén nyugvó jogi alapja.

Jogalapnak az anyagi jog azon rendelkezése tekintendő, amely közvetlenül meghatározza azokat a törvényi tényállási elemeket, amelyek fennállása az érvényesített anyagi jogi jogosultságot, illetve joghatást keletkezteti és az igény támasztására feljogosít.

A jogi személyek alapításával és törvényes működésével kapcsolatos perek meghatározása a vonatkozó hatásköri szabály megfelelő értelmezése érdekében szükséges.

A keresetkiterjesztés fogalma a törvény szerint azokra az esetekre fog kiterjedni, amikor a kereset a - jogutódlás esetét kivéve - további felperes perbelépése, vagy további alperes perbevonása miatt egészül ki.

A keresettel érvényesített jog kifejezést a hatályos Pp. is használja, azt azonban nem definiálta. A keresettel érvényesített jog a kereset tárgya, vagyis azt az anyagi jog rendelkezései által biztosított alanyi jogosultságot jelenti, hogy valamely személynek valamilyen igény támasztására joga van.

A keresetváltoztatás fogalmát - annak definiálása nélkül - a hatályos Pp. is alkalmazza, de a jogalkalmazásban, jogirodalomban eltérő értelmezések mutatkoztak. E jogintézményt a törvény lényegesen megújítja, és tartalmilag egyértelműen kiterjeszti a kereset mindhárom lényeges elemére.

A törvény keresetváltoztatásnak minősíti a keresettel érvényesített jog, illetve jogállítás megváltoztatásán kívül a kereset alapjául szolgáló tények, valamint a kereseti kérelem megváltoztatását is. A megváltoztatás kifejezés egyaránt jelenti a korábban előadottak a módosítását, illetve a kiegészítését. A keresetváltoztatás fogalmát a viszontkereset és a beszámítás megváltoztatása tekintetében is alkalmazni kell.

A médiaszolgáltató és médiatartalom-szolgáltató fogalmára vonatkozó utaló szabályt a törvény a hatályos szabályozással egyezően fenntartja.

A hatályos Pp. egyaránt alkalmazza a jogi személy és a jogi személyiséggel nem rendelkező szervezet kifejezéseket, ugyanakkor a szabályozás egyszerűsítése és egységesítése érdekében a törvény bevezeti a nem természetes személy megjelölést, amely mindazon személyek gyűjtőfogalmaként funkcionál, amelyek nem minősülnek természetes személynek, ugyanakkor jogszabályi rendelkezés alapján perbeli jog- és cselekvőképességgel rendelkeznek.

A törvény meghatározza a személyi állapot eljárásjogi szabályozás szempontból irányadónak tekintendő fogalmát, mely a törvényben szabályozott perek tekintetében húzza meg annak határait, hogy a törvény mit tekint személyi állapot (státusz) körébe tartozó jogviszonyok alatt. Erre azért van szükség, mert a személyi állapotnak nincs általánosan elfogadott, pontosan definiált fogalma. Az 1950-es, 70- évek perjogi irodalma több helyen meghatározta a személyi állapot fogalmát. Beck Salamon meghatározását alapul véve személyi állapot (státusz) alatt azoknak a jogilag jelentős körülményeknek az összességét értjük, amelyek az embernek a személyi minőségét és személyi jellegű kapcsolatait határozzák meg, szemben vagyonjogi helyzetével (Beck Salamon: Magyar polgári eljárási jog, ELTE-ÁJK Felsőoktatási Jegyzetellátó Vállalat, 1957. 510. o.). Bacsó Ferenc és Szilbereky Jenő munkásságára építve Kengyel Miklós az alábbiak szerint határozta meg a személyi állapot fogalmát: az ember személyi minőségét és családi kapcsolatait meghatározó jogilag releváns tényezők összességét személyi állapotnak, vagy státusznak nevezzük (Kengyel Miklós: Polgári eljárásjog III. kötet, Pécs, 1993. 109. o.). A személyi állapot elkülönül az ember vagyonjogi helyzetétől, és az ember személyére, személyi minőségére, családi kapcsolataira vonatkozó elemeket, ezek összességét jelöli.

Nemzetközi normák, a Brüsszel IIa. rendelet (A Tanács 2201/2003/EK rendelete a házassági ügyekben és a szülői felelősségre vonatkozó eljárásokban a joghatóságról, valamint a határozatok elismeréséről és végrehajtásáról, illetve az 1347/2000/EK rendelet hatályon kívül helyezéséről) a törvényben foglaltaknál tágabban húzza meg a hatálya alá tartozó személyi állapottal kapcsolatos jogviszonyok körét (pl. szülői felelősség, melynek csak egyik eleme a szülői felügyelet).

A nemzetközi gyakorlatra általában is jellemző a személyi állapottal kapcsolatos jogviszonyok körének kifejezetten kiterjesztő, és nem szűkítő értelmezése, ezért mind a jogirodalmi, mind a nemzetközi joggyakorlat eredményeire tekintettel a törvény a személyi állapot kiterjesztő értelmezését fogadja el, amelybe beletartoznak azok a jogviszony, amelyek az ember személyi minőségét és családi kapcsolatait határozzák meg.

Meghatározásra kerül a vagyonjogi per fogalma a hatásköri szabályok megfelelő értelmezése érdekében. A törvény szerint vagyonjogi per az a per, amelyben az érvényesített igény a fél vagyoni jogain alapul vagy értéke pénzösszegben kifejezhető. A polgári jog ugyanis a felek személyi állapotát, személyiségi jogait és vagyoni viszonyait szabályozza. A vagyoni jogviszonyok tárgyában indított perek a vagyonjogi perek, amelyek hatására a felek vagyonában változás következhet be. A tisztán pénzkövetelés iránt indított perek mellett ide tartoznak azok a nem meghatározható pertárgyértékű kötelmi, dologi és öröklési jogi perek is, amelyek a felek vagyoni jogosultságait érintik.

A Ptk. kifejezetten különválasztja a törvényes és szervezeti képviselő fogalmát, erre tekintettel a perrendtartásban is kifejezetten rendelkezni szükséges a szervezeti képviselő képviseleti jogosultságáról. Perjogi szempontból ugyanakkor a két képviselői minőség között érdemben nem indokolt különbséget tenni, így annak érdekében, hogy ez a polgári per terminológiájában ne okozzon felesleges megkettőződést, a törvény az értelmező rendelkezések között a rövid megjelölés technikájának alkalmazásával úgy rendelkezik, hogy a törvényes képviselőre vonatkozó rendelkezéseket a szervezeti képviselőre is alkalmazni kell, azaz e törvény alkalmazásában törvényes képviselőnek minősül a szervezeti képviselő is.

A törvény értelmező rendelkezései között nem szerepel, de indokolt kitérni arra, hogy a törvény a szak fogalma alatt az osztott szerkezetű elsőfokú eljárás két elkülönülő fázisát, a perfelvételi szakot és érdemi tárgyalási szakot érti, míg a szakasz megjelölést a törvény a polgári per első-és másodfokú eljárási, illetve rendkívüli perorvoslati szakaszára alkalmazza.

A 8-11. §-hoz

A törvény a Bszi. 16. §-a szerinti négyszintű bírósági szervezetet alapul véve határozza meg - a hatályos Pp.-vel lényegében egyezően - az első- és másodfokon eljáró bíróságokat, a bíróság összetételét, a bíróság tagjainak jogait és kötelezettségeit. A törvény a bírósági titkár és ügyintéző eljárására vonatkozó korábbi szabályozáson sem változtat érdemben.

A 12. §-hoz

A bíró kizárására vonatkozó szabályozás a bíróság iránti bizalom megőrzését garantáló pártatlanság érvényesülését szolgálja. A kizárási okok (mind az abszolút, mind a relatív) tekintetében a törvény lényegében a hatályos Pp. szabályait tartja fenn. A volt házastársi kapcsolat már nem kizárási ok, figyelemmel arra, hogy e rokoni kapcsolat - konkrét ügyben - az elfogultság miatti kizárást alapozhatja meg. A perben tanúként meghallgatott személyek esetében a törvény a korábbi kettős szabályozást elhagyja, tekintettel arra, hogy a tanú meghallgatását értelemszerűen a meghallgatás elrendelése kell, hogy megelőzze. A szakértő ugyanakkor nem csak kirendelés alapján lehet érintett a perben. Ha magánszakértő szakvéleménye kerül felhasználásra, akkor indokolt e személy bíróként történő részvételét is kizárni az eljárásban. Új elemként jelenik meg a felsorolásban, hogy a per elintézéséből kizárt az a bíró is, aki a felek között közvetítőként járt el. Fontos, hogy bíróként, illetve bírósági titkárként az ügyben ne járhasson el olyan személy, aki a felek között korábban közvetítőként eljárt, hiszen a közvetítői eljárásban a közvetítő olyan információkhoz juthat, amelyeket a felek a perben nem kívánnak felhasználni, kizárólag a közvetítői eljárásra tekintettel osztanak meg egymással, illetve a közvetítővel. A közvetítői eljárást jellemző titoktartási alapelv sérülne e kizárási szabály hiányában. Fontos ugyanakkor megjegyezni, hogy e kizárási szabály a hatályos szabályozásban már létezik, azt a közvetítői tevékenységről szóló 2002. évi LV. törvény (a továbbiakban: Kztv.) 38/B. § (5) bekezdése rendezi. A bírósági közvetítés szerepének erősödése miatt ugyanakkor indokolt e szabályt a Pp.-ben megjeleníteni. A hozzátartozó fogalmát a törvény az anyagi jogra (Ptk.) utaló szabállyal határozza meg az értelmező rendelkezések között, ezért a továbbiakban a hozzátartozó fogalmába már a Pp. alkalmazásában sem fog beletartozni a jegyes, tekintettel arra, hogy ezt a hozzátartozói viszonyt sem a hatályos Ptk., sem más jogszabály nem határozza meg.

A 13. §-hoz

A rendes és rendkívüli perorvoslati eljárásokból - a korábbi szabályozástól eltérően, mely a jogorvoslat szintjéhez kötötten indokolatlan különbséget tett az eljárásban való részvétel és a határozat meghozatalában való részvétel között - mindazon bírák kizártak, akik a támadott határozat meghozatalát megelőző eljárásban részt vettek. A törvény nem tekinti kizárási oknak az eljárás elhúzódása miatti kifogás elbírálásában való részvételt. E kifogás elbírálása az ügy érdemét nem érintő intézkedés, ezért annak elbírálásában való részvétel a jogorvoslati eljárásban a pártatlanság sérelmével nem jár, figyelemmel arra is, hogy a kifogást elbíráló bíróság az elsőfokú bíróságot meghatározott eljárási cselekményre nem utasíthatja.

A 14. §-hoz

A gyakorlatban problémát okozott a bíróság kizárásának a kezelése azokban a perekben, melyekben a bíróság félként vett részt. Ilyenkor a bíróság kizárására egyes esetekben a hatályos Pp. 13. § a) pontja szerinti abszolút, más esetekben a 13. § (1) bekezdés e) pontja szerinti relatív ok miatt történt. A törvény e bizonytalanság kiküszöbölése érdekében - a bíróra vonatkozó kizárási okkal egyezően - abszolút kizárási okká teszi a bíróság perbeli jogviszonyban való érintettségét. A bíróság elnökével, illetve elnökhelyettesével szemben fennálló abszolút kizárási okok esetén a törvény fenntartja a bíróság kizárására vonatkozó korábbi szabályozást. Amennyiben az itt meghatározott kizárási okok a törvényszékkel vagy annak elnökével szemben állnak fenn, az nem csak a törvényszék, hanem értelemszerűen a törvényszék illetékességi területéhez tartozó, jogi személyiséggel nem rendelkező, járásbíróságok, közigazgatási és munkaügyi bíróság kizárását is eredményezi, mivel e bíróságok a törvényszék szervezeti egységei.

Meghatároz olyan eseteket, amelyek önmagukban az eljáró bírósággal szemben kizárási okként nem vehetőek figyelembe. A szabályozás célja a megfelelő jogalkalmazási gyakorlat biztosítása az eljárások szükségtelen elhúzódásának megakadályozása érdekében. Kizárási ok ezekben az esetekben is fennállhat, ugyanakkor a szubjektív körülmények vizsgálata nélkül ezekben az esetekben a kizárási ok fennállását megállapítani nem lehet, önmagában a megjelölt körülmények az eljáró bíróság kizárását nem alapozhatják meg.

A 15. §-hoz

A bíró a kizárási okot értelemszerűen az ok pontos megjelölésével köteles bejelenteni. A törvény a relatív kizárási ok bejelentése esetén indokolási kötelezettséget ír elő a bíró számára, mivel a kizárás iránti bejelentés elintézése során a kizárási ok alaposságát minden esetben vizsgálni kell, függetlenül a bejelentő személyétől. Az elfogultságot megalapozó konkrét körülmények megjelölése a kizárás és kijelölés kérdésében döntő bíróságnak is nagyobb teret enged a döntés meghozatalának mérlegelésében, adott esetben megfelelő okot szolgáltathat a kizárási kérelem elutasításához, amely az ügy érdemi elbírálásának megkezdését vagy mielőbbi folytatását segítheti elő. A bírónak a saját kizárására irányuló alaptalan bejelentése a szolgálati viszonnyal kapcsolatos kötelezettségszegés, mely a fegyelmi felelősség megállapításához vezethet. Ugyanakkor a törvény a bejelentés elmulasztása miatti felelősség kimondását elhagyja, mivel a mulasztás ugyancsak a szolgálati jogviszonyból eredő kötelezettség megszegése, melyért való fegyelmi és kártérítési felelősséget a Bjt. állapítja meg. A törvény egyértelművé teszi, hogy a fél a kizárási okot kizárólag az adott (első- vagy másodfokú) eljárási szakasz folyamatban léte alatt jelentheti be, míg a relatív kizárási ok bejelentésére vonatkozó további korlátozásokat változatlanul fenntartja.

A 16-19. §-hoz

A törvény a bíró számára - a korábbi szabályozástól eltérően - nem teszi lehetővé a kizárásához (mellőzéséhez) való hozzájárulást, ha a fél által bejelentett kizárási ok valóságát tagadja (leggyakrabban: „nem vagyok elfogult, de a mellőzésemhez hozzájárulok”). Ezért a kizárás iránti kérelem csak abban az esetben bírálható el igazgatási ügykörben, ha a bíró a kizárási okot maga jelentette be, vagy a fél által bejelentett kizárási ok fennálltát elismeri.

A kizárási kérelem határozattal történő elbírálásának, valamint a kizárási kérelemmel érintett bíró eljárásban való részvételének további szabályai tartalmuk lényegét tekintve változatlanok. A szabályozás ugyanakkor annyiban pontosításra kerül, hogy ha a kizárás kérdését igazgatási ügykörben nem intézik el, a kizárás tárgyában egyesbíró vonatkozásában ugyanannak a bíróságnak ugyanazon a fokon eljáró másik egyesbírája, a tanács elnöke vagy tagja esetén másik tanácsa határoz. A törvény az alaptalan bejelentések visszaszorítása érdekében a bíróság számára nem ad mérlegelési lehetőséget, a pénzbírság kiszabását kötelezővé teszi a nyilvánvalóan alaptalan vagy ismételten alaptalanul bejelentett kizárási kérelem esetén, mert az alaptalan bejelentések adott esetben hozzájárulnak az eljárás szükségtelen elhúzódásához.

A 20. §-hoz

A törvény Kormány által elfogadott koncepciója az egységes peres eljárási rend megalkotását tűzte ki célul. Az egységes perrendet professzionális eljárási szabályrendszerként modellezi, és ehhez képest határozza meg azokat a törvényi szituációkat, amikor egyszerűbb, engedőbb eljárást lehetővé tevő eltérésre van mód. A törvény ilyen elvi-dogmatikai alapokból kiindulva határozza meg az általános hatáskörű elsőfokú bíróságként a törvényszéket. Az általános hatáskör törvényszékre telepítése adja ugyanis az alapfeltételét egy egységes, professzionális törvényszéki perrend megalkotásának, és egy az eltérésekre csak konkrétan szabályozott körben lehetőséget adó járásbírósági eljárási rend kialakításának. Alapvető ellentmondás keletkezne ugyanis abból, ha az új polgári perrendtartás az eljárási jogintézményeket a törvényszéki eljárásra modellezné, ugyanakkor - ezzel szemben - az általános hatáskör telepítésénél a törvényszéknek biztosítana kivételes hatáskört, míg az általános hatáskörű bíróság a kivételekre épülő szabályok alapján eljáró járásbíróság lenne.

Az a szempont is e változtatás mellett szól, hogy a törvényszék szakmai súlya adott megyén belül meghatározó. A törvényszékek mellett működnek a kollégiumok, amelyek a joggyakorlat szakmai koordináló fórumai. A szűkebb szakmai feladatokon kívül az igazgatási funkciók sem azért vannak a törvényszékhez telepítve, mert a törvényszék a jogi személy, hanem fordítva: azért a törvényszék a jogi személy, mert a megyén belül centrális szerepet tölt be az ítélkezésben és az igazgatásban egyaránt.

A polgári eljárásjogi kodifikáció a négyszintű bírósági szervezetből indul ki. A kodifikáció feladata a négyszintű bírósági szervezeten belül az ügycsoportok optimális felosztása, az egyes bírósági szintek funkciójának megfelelő tartalmi munkamegosztás, a hatásköri és illetékességi szabályozás eszközeivel. Az egységes peres eljárás és az általános hatáskör törvényszékre modellezése elvi tisztasággal fejezi ki a négyszintű bírósági szervezet lényegét: a tiszta fellebbezési bírósági funkciót betöltő ítélőtáblákhoz általános hatáskörű elsőfokú bíróságként a törvényszékek illenek.

Azokban az európai országokban, ahol két bírósági bemeneti szint áll nyitva a magánjogi jogviták tekintetében, az általános hatáskör magasabb (második) bírósági szervezeti szintre telepítése a külföldi megoldásokat tekintve is gyakorinak tekinthető, és jól működő rendszer. Európában, pl. Németországban, Ausztriában, Görögországban, Luxemburgban, Franciaországban, Olaszországban a magasabb szervezeti szinten álló bíróság rendelkezik általános hatáskörrel.

Az általános hatáskör törvényszékre telepítése a magyar eljárásjogtól sem idegen, megfelel az eljárásjogi tradícióknak. A négyszintű bírósági rendszernek ugyanis Magyarországon komoly hagyományai vannak, amelyeket a második világháborút követő történelmi események szakítottak meg. Az eljárásjogi kodifikáció aktuális feladata, hogy a négyszintű bírósági rendszert korszerű módon töltse meg tartalommal és biztosítsa megfelelő és hatékony működtetését.

Az általános hatáskörű bírósághoz képest a másik bemeneti szint hatáskörébe tartozó ügytípusok tételes felsorolással határozhatók meg. A hatályos Pp. logikája szerint az általános hatáskörű elsőfokú bíróságok a járásbíróságok, ezért a hatályos Pp. 23. § (1) bekezdése a törvényszék hatáskörébe tartozó ügyeket a)-o) pontok között sorolja fel, és ezen belül is további altípusok szerepelnek, összesen 20 ügytípus. A hatásköri felsorolás nem tartalmazza azokat a speciális ügyeket, amelyeket külön törvények sorolnak a törvényszék hatáskörébe.

A törvény a hatásköri megosztást fordított logikai rendben szabályozza úgy, hogy a törvényszék az általános hatáskörű elsőfokú bíróság. Ebből következik, hogy a törvényszék hatáskörébe tartoznak mindazok a perek, amelyek elbírálását törvény nem utalja a járásbíróság hatáskörébe.

A járásbíróság hatáskörébe tartoznak azok a vagyonjogi perek, amelyek tárgyának értéke nem meghatározható vagy a harmincmillió forintot nem haladja meg. E főszabály alól a konkrét kivételek taxatíve meghatározásra kerülnek. Abban a kérdésben, hogy mely perek sorolandók a „vagyonjogi per” hatálya alá, az értelmező rendelkezések között elhelyezett meghatározás nyújt támpontot.

Ez alapján vagyonjogi per az a per, amelyben az érvényesített igény a fél vagyoni jogain alapul vagy értéke pénzösszegben kifejezhető. A polgári jog a felek személyi állapotát, személyiségi jogait és vagyoni viszonyait szabályozza. A vagyoni jogviszonyok tárgyában indított perek a vagyonjogi perek, amelyek hatására a felek vagyonában változás következhet be. A tisztán pénzkövetelés iránt indított perek mellett tehát ide tartoznak azok a nem meghatározható pertárgyértékű kötelmi, dologi és öröklési jogi perek is, amelyek a felek vagyoni jogosultságait érintik.

A törvény szerint a vagyonjogi perek tárgyának értékhatára a hatályos Pp.-vel egyező összeghatár szerint kerül meghatározásra; a beszerzett ügyforgalmi adatok szerint e tekintetben változtatás a jelen helyzetben nem indokolt. Érdemes ugyanakkor utalni arra, hogy az értékhatár változtatása - mint a megfelelő finomhangolás eszköze - a jövőben is alkalmas lehet a törvényszék és a járásbíróság közötti, érkező ügymennyiségtől függő munkamegosztás alakítására. Az értékhatár meghatározása során elsősorban nem az ügyek bonyolultsága az eligazító szempont, ugyanis az ügy jogi megítélésének nehézségi foka és a pertárgy értékének nagysága között nincs közvetlen összefüggés, azaz a magasabb perértékű ügy nem szükségképpen bonyolultabb. Másfelől viszont figyelembe kell venni azt is, hogy a peres felek szempontjából a magasabb perértékű ügy akkor is nagyobb téttel bír, ha szakmai szempontból egyébként az ügy jogi megítélése egyszerűbb.

Célszerű a törvényszéki hatáskör változatlan fenntartása azokban a személyiségi jog megsértése miatt indult perekben, amelyekben felróhatóságtól független (objektív), nem vagyonjogi szankciók alkalmazását kérik (például jogsértés megtörténtének bírósági megállapítása, jogsértő eltiltása további jogsértéstől). Az önállóan érvényesített sérelemdíj és a személyiségi jog megsértéséből eredő kizárólag vagyonjogi (például kártérítés) igény iránt előterjesztett keresetek elbírálását azonban indokolt a járásbíróság hatáskörébe utalni. A személyiségi jogi perek vonatkozásában törvényszéki hatáskört indokoló specialitás ugyanis elsősorban a személyiségi jog megsértésének objektív, nem vagyonjogi szankcióival összefüggésben nyilvánul meg. Az objektív szankciók jellemzően [a vagyoni előny átengedésének kivételével (Ptk. 2:51. § (1) bekezdés e) pont)] nem vagyonjogi igény érvényesítését szolgálják, e pereknek számos olyan eljárásjogi sajátossága van, amely speciális szakértelmet igényelhet. Ehhez képest a kizárólag fizetési kötelezettséget eredményező szankció alkalmazása iránti igény jellemzően klasszikus vagyonjogi per keretei között vizsgálható, eljárásjogi sajátosságok nélkül.

A személyiségi jogok megsértése miatt indult perekre vonatkozó - a hatályos Pp.-ben rögzített - hatásköri szabály bírósági jogértelmezéssel is alakított lényeges tartalmán tehát nem célszerű változtatni, mert a változtatás egyrészt a korábban kifejtett indokokra tekintettel nem célszerű, másrészt az ügyek különböző szintű bíróságok közötti eloszlásában is jelentős átrendeződést indítana meg, ami aránytalan hangsúlyeltolódást eredményezne az egyes bírósági szintekhez igazodó ügyérkezés, valamint az ehhez kapcsolódó munkateher szempontjából is.

A törvény hatásköri szabályozása ennek megfelelően külön nem nevesíti a személyiségi jogok érvényesítése iránt indított pereket. A főszabály ugyanis az, hogy a törvényszék hatáskörébe tartoznak mindazok a perek, amelyek elbírálását törvény nem utalja a járásbíróság hatáskörébe. E főszabályból következően a személyiségi jog megsértése miatt indított nem vagyonjogi perek a törvényszék hatáskörébe tartoznak, míg a kizárólag vagyonjogi igény (pénzkövetelés) érvényesítése iránt indított perek a pertárgyértéktől függően tartoznak a járásbíróság, illetve a törvényszék hatáskörébe, tekintettel arra, hogy a járásbíróság bírálja el a hatásköri szabályozás alapján azokat a tisztán vagyonjogi pereket, amelyek tárgyának értéke a harmincmillió forintot nem haladja meg. Ha pedig a perben egyszerre érvényesítenek nem vagyonjogi és harmincmillió forint alatti vagyonjogi igényt, úgy a per a törvényszék hatáskörébe tartozik, tekintettel arra, hogy ha valamelyik kereseti kérelem elbírálására a törvényszéknek van hatásköre, a per a törvényszék hatáskörébe tartozik.

A tisztességtelen szerződési feltételek érvénytelensége tárgyában indított pereket indokolatlan kiemelni az érvénytelenségi perek közül. A tisztességtelen kikötésen kívül számos más érvénytelenségi okot ismer a Ptk., amelyek adott esetben súlyosabb megítélés alá is eshetnek (jogszabályba, nyilvánvalóan jóerkölcsbe ütköző szerződés), ezen túlmenően az érvénytelenségi jogkövetkezmények levonása tekintetében sincs lényeges minőségi eltérés az érvénytelenségi okok között. A felek a tapasztalatok szerint gyakran hivatkoznak az érvénytelenség jogkövetkezményeinek levonása érdekében több érvénytelenségi okra, ezek közül egynek - a tisztességtelen kikötésnek - a törvényszék, míg a többi érvénytelenségi oknak a járásbíróság hatáskörébe utalása a hatásköri ütközések folytán számos esetben eljárásjogi problémát okozott. A tisztességtelen kikötés miatti kifogást a hatályos Pp. szerint a járásbíróság bírálhatja el, viszontkeresetként ugyanakkor csak a törvényszék. A törvény a felemás helyzetet megszünteti, az érvénytelenségi perek - ideértve a tisztességtelen szerződési kikötéseket is - értékhatártól függően tartoznak a járásbíróság, illetve a törvényszék hatáskörébe. A közérdekű kereset elbírálására ugyanakkor - a tisztességtelen általános szerződési feltétellel kapcsolatban is (Ptk. 6:105. §) - a törvényszék rendelkezik általános hatáskörrel.

A törvény indokolatlannak tartja a törvényszék hatáskörének fenntartását a nemzetközi árufuvarozásai vagy szállítmányozási szerződéssel kapcsolatos perekben, arra is figyelemmel, hogy a belföldi fuvarozási és szállítmányozási perek a járásbíróság hatáskörébe tartoznak. Az egységesség elvéből következik, hogy a nemzetközi árufuvarozással és szállítmányozással kapcsolatos perek ne legyenek elválasztva a belfölditől, és a pertárgy értékétől függően tartozzanak járásbírósági vagy törvényszéki hatáskörbe.

Nem hozhatók fel anyagi jogi szakmai érvek amellett sem, hogy az értékpapírból származó jogviszonnyal kapcsolatos perek - a pertárgy értékétől függetlenül - a törvényszék hatáskörébe tartozzanak. Az értékpapírból származó jogviszonnyal kapcsolatos perek túlnyomórészt a Ptk.-nak a szerződésekre, így az adásvételi, megbízási, bizományi szerződésre vonatkozó szabályainak az alkalmazását kívánják meg, amely speciális ismereteket nem igényel. Az értékpapírokra vonatkozó alapvető rendelkezéseket egyebekben a Ptk. tartalmazza, az e jogviszonnyal kapcsolatos perek elbírálására a járásbíróság a megfelelő szakismeretekkel rendelkezik.

A szellemi alkotásokkal kapcsolatos szerzői jogi, szomszédos jogi és iparjogvédelmi perek speciális, különös szakmai felkészültséget igénylő anyagi jogi szabályozás alá esnek, ezért változatlanul indokolt - a pertárgy értékétől függetlenül - a törvényszéki hatáskör fenntartása. A szerzői jogi perek közül a közös jogkezelés körébe tartozó jogok és díjigények érvényesítése iránt indított perek ugyan rendszerint egyszerű tényállású és megítélésű perek, az egységesség elvéből adódóan azonban a szerzői jogi perek megbontása és külön hatásköri felosztása indokolatlan. Megjegyzendő, hogy a szomszédos jogi perek a szerzői jogi perek tág kategóriájába tartoznak.

A Ptk. a szerződésen kívüli kártérítési felelősség egyes esetei között a közhatalom gyakorlásával okozott kárért való felelősséget is szabályozza, idetartozik - a közigazgatási jogkörben okozott kárfelelősség mellett - a bírósági jogkörben okozott kárért való felelősség is. A közhatalom gyakorlásával okozott kárért való felelősség vitathatatlanul magánjogi jogviszony, amelyet ennek megfelelően a Ptk. szabályoz. A közhatalmi jogkörben okozott károk megtérítése, illetve az e tárgykörrel szorosan összefüggő sérelemdíj megfizetése iránt indított perek törvényszéki hatáskörbe utalása ezért a pertárgy értékétől függetlenül, változatlanul indokolt.

A személyi állapotot érintő perek változatlanul a pertárgy értékétől függetlenül a járásbíróság hatáskörébe tartoznak, mint ahogy a végrehajtási perek is speciális, külön szabályozás hatálya alá tartoznak.

Ágazati törvények meghatározott ügyekben számos esetben előírják a törvényszék hatáskörét, mint például a csődeljárásról és a felszámolási eljárásról szóló 1991. évi XLIX. törvény, vagy a tisztességtelen piaci magatartás és a versenykorlátozás tilalmáról szóló 1996. évi LVII. törvény. Az új polgári perrendtartásban mindezekre kitérni a törvényszék általános elsőfokú hatásköre folytán nem szükséges. Ugyanezen okból szükségtelen a cégperek nevesítése. Indokolt ugyanakkor a jogi személyek és tagjaik, valamint a tagok egymás közötti tagsági jogviszonyon alapuló vagyonjogi pereinek; illetve a jogi személyek alapításával és törvényes működésével kapcsolatos vagyonjogi pereknek a járásbírósági hatáskör alóli kivételként történő nevesítése, mert ezek a perek tárgyuknál fogva - értékhatártól függetlenül -, a többi cégperrel együtt továbbra is a törvényszék általános hatáskörébe tartoznak. A jogi személyek alapításával és törvényes működésével kapcsolatos perek felsorolása - a hatásköri szabály megfelelő alkalmazása érdekében - az értelmező rendelkezések között került elhelyezésre.

A törvény szabályozási rendszerére tekintettel az ágazati törvénynek adott esetben majd azt kell kimondania, hogy a per a járásbíróság - és nem a törvényszék - hatáskörébe tartozik. A törvényszék általános hatáskörének a rögzítését az újabb jogszabályalkotással megjelenő, illetve atipikus keresetek is indokolják, amelyek rendszerint új jogalkalmazási problémákat és jogértelmezési kérdéseket vetnek fel. Ezek az új rendszer alapján automatikusan törvényszéki hatáskörbe kerülnek, hacsak a jogalkotó azokat nem utalja kifejezetten a járásbíróság hatáskörébe. Ezáltal valósítható meg hatékonyabban az egységes jogértelmezés is.

A hatályos Pp. 23. § (2) bekezdésével összefüggésben, a joggyakorlatban számos jogértelmezési bizonytalanság merült fel. A Kúria 1/2013. (VI. 17.) PK vélemény 2. pontjához fűzött indokolás ezzel kapcsolatosan a következőket tartalmazza: „A Pp. 23. § (2) bekezdése úgy rendelkezik, hogy ha valamelyik pertársra a törvényszéknek van hatásköre, a per a törvényszék hatáskörébe tartozik. Ugyanakkor a tárgyi keresethalmazat esetében ilyen törvényi rendelkezés nincs. A bírói gyakorlat analógiaként a tárgyi keresethalmazat esetén is alkalmazta az említett szabályt, de ezzel ellentétes álláspont is kialakult a gyakorlatban, amely azon alapult, hogy ha az elsődleges kereseti kérelem a járásbíróság hatáskörébe tartozik, úgy azt a járásbíróságnak kell letárgyalnia, figyelemmel arra, hogy az eshetőlegesen előterjesztett további kereseti kérelem tárgyalására esetleg nem is fog sor kerülni. Az érvénytelenségi perekben felmerülő eljárásjogi kérdésekről szóló 2/2010. (VI. 28.) PK vélemény 3. b) pontja szerint vagylagos vagy eshetőleges kereseti (viszontkereseti) kérelem esetében a bíróságnak a hatásköri és illetékességi szabályokat az adott, vizsgált kérelem vonatkozásában kell alkalmaznia. A PK véleményben foglaltak ellenére a bírói gyakorlat egységessége nem állt helyre, mert a PK véleményben kifejtett jogi álláspontot - különböző érvek alapján - sokan vitatták és az ott további jogalkalmazási kérdéseket is felvetett. A törvény a joggyakorlati bizonytalanság megszüntetése érdekében rendelkezik úgy, ha valamelyik pertársra vagy kereseti kérelem elbírálására a törvényszéknek van hatásköre, a per egységesen a törvényszék hatáskörébe tartozik, feltéve, hogy a pertársaság vagy a keresethalmazat a - törvényben szereplő - speciális törvényi rendelkezések alapján megengedett.

A 21. §-hoz

A pertárgy értékének számos eljárási jogintézmény (illeték, ügyvédi munkadíj, pénzbírság) szempontjából meghatározó jelentősége van. A perrendben szabályozott jogintézmények közül elsőként és alapvetően a hatáskörre van kihatása, ezért a törvény a pertárgyérték számítására és meghatározására vonatkozó rendelkezéseket a Pp.-vel egyezően a hatáskörre vonatkozó szabályok közt helyezi el.

A törvény az (1) bekezdésben a számítás általános szabályát rögzíti. Lényegében nem változtat a Pp. rendelkezésén, amely valamennyi kereseti kérelem fajta esetében alkalmazható és kifejezi, hogy a számításnál alapvetően az igény tényleges értéke az irányadó, de csak az érvényesített mértékig.

A (2) bekezdés a számítás különös szabályait tartalmazza. A törvény az (1) bekezdésben rögzítetteket törvényi úton értelmezi, mivel a felsorolt esetekben a per tárgyának a sajátossága okán - pl. pénzkövetelés hiányában - nem feltétlenül lehet egy kétséget kizáró, egyértelmű értéket meghatározni.

Az a) és b) pontokban az egyes megállapítási és jogalakítási kereseti kérelmek esetére a bírói gyakorlatban kimunkált elvet ülteti át a jogszabályba. A szabály megfogalmazásából következően nem az a) pontot, hanem a perérték számítás általános szabályát kell alkalmazni akkor, ha a kereseti kérelem nem megállapításra, hanem - a szerződés érvénytelenségének vagy éppen hatálytalanságának a jogkövetkezményeként - marasztalásra irányul.

A dologi jogi perek jellemző sajátossága a pénzben kifejezhető értékű követelések érvényesítésének a hiánya, így a számítási segítségre szükség van. A törvény ezért változatlan tartalommal fenntartja a vonatkozó hatályos szabályt.

A törvény - szövegezésbeli egyszerűsítés mellett - ugyancsak átveszi a követelés biztosítása iránti perekre vonatkozó hatályos rendelkezést és a bírói gyakorlatot átemelve, egyező szabályozási logika mentén két pertípus, a fedezetelvonó szerződés hatálytalanságára alapított per, és a végrehajtási igényper szabályait külön is rögzíti. Ezeknél a szabályozást indokoló probléma ugyanaz: a per tárgyának az értékeként két érték is szóba jöhetne. Ezek közül mindig a kisebb a számítás alapja, mivel az érvényesített igényt megalapító anyagi jogi szabályokból következően az igény tényleges értékének ez felel meg.

A törvény a számadási perekre irányadó hatályos szabályokat nem veszi át, mivel a megállapításra irányuló kereseti kérelem szabályaiból is elhagyja a számadási perekre vonatkozó sajátos rendelkezéseket. A számadási perek tárgyának az értékét az általános számítási szabály alapján kell megállapítani.

Az új szabályozás a (3) bekezdésben egyrészt szintén a számítási nehézségek, másrészt a hatáskör befolyásolása miatt a ténylegesen megállapítható értéktől független, fiktív értéket rögzít, méghozzá egy időtartam meghatározásával. Az a) és b) pontokban megjelölt pertípusok esetében közös jellemző ugyanis, hogy a kereset tárgyául szolgáló jogviszonyban a szolgáltatási kötelezettség nem egyszer, hanem időközönként visszatérően és előre meg nem határozható ideig áll fenn. A külön szabály létét az a) pont értelmében ez esetben is csak az indokolja, ha le nem járt szolgáltatást követelnek. Lejárt követelés esetén ugyanis az érték kiszámítható, tehát ilyenkor a számítás általános szabálya az irányadó. Ugyanígy, ha a perben jövőben lejáró, de egy meghatározott ideig járó szolgáltatást követelnek, úgy a perértéknek az általános szabályok alapján a jövőben még teljesítendő szolgáltatások összértéke minősül.

A törvény szabálya a megfogalmazásából következően alkalmazandó akkor is, ha a per tárgya szolgáltatás felemelése vagy leszállítása. Ilyenkor az egy évi értéket csak az eredeti és a felemelni, illetve leszállítani kívánt szolgáltatás különbözete, tehát csak azon rész alapján kell megállapítani, amely iránt pert indítottak.

A b) pont azt az esetet szabályozza, amikor a kereseti kérelem nem a szolgáltatás követelésére vagy éppen felemelésére, leszállítására irányul, hanem magára a jogviszonyra. A kikötött szolgáltatásért járó ellenszolgáltatás értéke ilyenkor is csak egy időtartam hozzárendelésével számítható ki.

A törvény a kamat- és egyéb járulékkövetelések a perértékbe történő beszámíthatósága tekintetében fenntartja a hatályos rendelkezéseket. A kamat vagy más járulék tehát a pertárgyérték számítás szempontjából csak akkor bír értékkel, ha a maga a kamat vagy egyéb járulék minősül a per fő tárgyának.

A pertárgyérték a hatáskörre gyakorolt hatását alapul véve lényegében a jelenlegi szabályoknak, illetve a kialakult bírói gyakorlatnak megfelelően rendezi a pertárgyérték számítást akkor, ha a perben a valódi, illetve látszólagos tárgyi keresethalmazatot terjesztenek elő. Valódi tárgyi keresethalmazat esetén valamennyi érvényesített követelés vagy jog értékét össze kell adni, látszólagos tárgyi keresethalmazat esetén viszont csak a legnagyobb értékű kereset minősül a számítás alapjának. A Pp. a 25. § (1) bekezdésében indokolatlanul biztosít a pertárgyérték szabályai között a félnek vagylagos felhatalmazottságot, ezért a törvény a rendelkezést nem tartja fenn.

A 22. §-hoz

A törvény átveszi a pertárgyérték meghatározásának hatályos szabályait. Új, a meghatározást segítő rendelkezésként, a hatásköri és a keresetlevél tartalmi elemeit meghatározó szabályokkal összhangban előírja, hogy a pertárgyértéket az igényérvényesítés időpontja szerinti értéken kell megjelölni. Rendelkezik arról is, hogy az értéket Magyarország hivatalos pénznemében, tehát forintban kell megjelölni figyelemmel arra, hogy a forint azon jogintézmények szabályozási alapja is, amelyekre a per tárgyának az értéke hatással van.

A 23-24. §-hoz

A bíróság hatáskörének megállapításánál a per tárgyának értékére továbbra is a keresetlevél beadásának időpontja irányadó.

A törvény szerint, ha a hatáskör a per tárgyának értékétől függ, az írásbeli ellenkérelem előterjesztését követően nem vehető figyelembe a hatáskör hiánya.

Az önálló közigazgatási perrendtartás megalkotására tekintettel rendezni kell a közigazgatási és az új Pp. hatálya alá tartozó ügyekben eljáró bíróságok döntéseinek egymáshoz való viszonyát. Erre tekintettel kerül rögzítésre, hogy ha a közigazgatási ügyben eljáró bíróság saját hatáskörét állapítja meg, e döntése a „polgári” ügyben eljáró bíróságot köti. E rendelkezésből következik, hogy ha a közigazgatási ügyben eljáró bíróság előtt az ügy folyamatban van és a közigazgatási ügyben eljáró bíróság saját hatáskörének hiányát meg nem állapítva eljár, akkor függetlenül attól, hogy ugyanabban az ügyben a „polgári” ügyben eljáró bíróság előtt mikor indult meg az eljárás - a közigazgatási peres eljárás megindítását megelőzően, vagy azt követően - a polgári peres eljárást hivatalból meg kell szüntetni. Az erre vonatkozó rendelkezés az eljárás hivatalból történő megszüntetésével kapcsolatos okok között kerül meghatározásra. Itt indokolt ugyanakkor utalni arra is, hogy ha a közigazgatási peres eljárás nincs folyamatban, de a polgári ügyben eljáró bíróság úgy ítéli meg, hogy az előtte folyamatban lévő ügy a közigazgatási ügyben eljáró bíróság hatáskörébe tartozik, akkor az eljárás megszüntetésével egyidejűleg az ügy iratainak a közigazgatási ügyben eljáró bírósághoz történő áttételéről is rendelkezik. Összefoglalóan tehát megállapítható, hogy párhuzamosan folyamatban lévő eljárások esetén a polgári eljárás - áttétel mellőzésével történő - megszüntetésének van helye, míg közigazgatási eljárás hiányában az ügy áttételének is. Ez utóbbi esetben hatásköri összeütközés esetén, vagyis akkor, ha a közigazgatási ügyben eljáró bíróság is hatáskörének hiányát állapítaná meg, az eljáró bíróság kijelölésére kerülhet sor a Kúria előtti eljárásban, amelyre a közigazgatási perrendtartás speciális rendelkezései vonatkoznak.

Itt kerül rögzítésre az a speciális rendelkezés is, hogy a közigazgatási jogkörben okozott kár megtérítése iránti igény érvényesíthetőségének feltétele, hogy a közigazgatási ügyben eljáró bíróság a jogsértést jogerősen megállapítsa, feltéve, hogy a közigazgatási bírói út biztosított. A közhatalom gyakorlásával okozott kárigény elbírálása tehát ezekben az esetekben - közigazgatási jogkörben okozott kár - is a polgári ügyben eljáró bíróság hatáskörébe tartozik, ugyanakkor a polgári ügyben eljáró bíróságot nem csupán köti a közigazgatási ügyben eljáró bíróság döntése, hanem a közigazgatási ügyben eljáró bíróság közigazgatási tevékenység jogszerűségének kérdésében hozott döntése előfeltétele a kárigény érvényesíthetőségének. Ennek hiányában nem az eljárás felfüggesztésének, hanem a keresetlevél visszautasításának van helye. Fontos ugyanakkor hangsúlyozni, hogy a közigazgatási ügyben eljáró bíróság keresetet elutasító ítélete önmagában nem akadálya a kárigény érvényesítésének. Előfordulhat ugyanis, hogy a közigazgatási ügyben eljáró bíróság megállapítja a jogsértést, de elutasítja a keresetet, ha a megállapított jogsértés nem hatott ki az ügy érdemére. Az ítéletben ilyen módon megállapított jogsértés is megalapozhat kártérítési igényt.

A 25. §-hoz

A hagyományos perjogi gyakorlathoz igazodva, továbbra is főszabály az illetékesség alperes lakóhelyéhez (székhelyéhez, stb.) kötése azzal, hogy a felperesnek azokban a jogvitákban, ahol a jogalkotó valamilyen elismert érdek folytán az igénye érvényesítését vagylagos illetékességi szabályokkal segíti elő, választási lehetőséget kell biztosítani. A kisegítő illetékességi szabályok fenntartása is indokolt.

Az alperes továbbra is kérheti, hogy a pert - ha az a lakóhely szerinti bíróságtól eltér - a munkahelye szerinti bíróság folytassa le, ugyanakkor elvárható az alperestől, hogy ezt az igényét még az írásbeli előkészítés folyamán, a tárgyalás kitűzését megelőzően, írásbeli ellenkérelmében terjessze elő. Jellemzően az alperes akkor kéri, ha a perrel összefüggő bizonyítás is egyszerűbben folytatható a munkahely bírósága előtt.

A törvény fenntartja a hatályos Pp. 30. § (1) bekezdésének szabályát azzal a pontosítással, hogy a nem természetes személyek elleni perekben az általános illetékességet a nem természetes személy székhelye és az a hely is megalapozza, ahol a jogvitában érintett ügyben eljáró, képviseletére hivatott szerv, szervezeti egység a működését kifejti. Ez esetben ugyanis nem állandó képviseleti megbízásról van szó, hanem arról, hogy a nem természetes személyek egyes szervezeti egységei, illetve azok vezetői a szervezeti egység működése körében a nem természetes személy képviselőjeként járhatnak el, és ez esetben az illetékességet megalapozza az ilyen szervezeti egység működési helye (a szervezeti egységeknek általában nincs székhelyük), ha ezek a szervezeti egységek jártak el a tényállás szerinti ügyben. Ez a szabály a pereknek az ország egész területén való egyenletesebb elosztását segíti, ezért kisegítő szabályként alkalmazása indokolt. A jogvitában érintett ügyre utalás megfelel a bírói gyakorlatnak, mivel nyilvánvalóan nem alapozhatja meg az illetékességet önmagában az, ha az alperesi nem természetes személynek egy adott helyen van egy irodája; szükséges, hogy az kötődjön a per tárgyává tett jogviszonyhoz.

Nem szükséges a hatályos Pp. 29. § (4) bekezdésének fenntartása. Egyrészt ritkán kerül alkalmazásra, másrészt amennyiben az alperes ismeretlen helyen tartózkodik és utóbb a címe ismertté válik, akkor a szabályszerű kézbesítés mellett ennek az oka általában az alperes érdekkörében jelentkező körülmény, amelyre hivatkozva nem támogatható - a perhatékonyság érvényesülésével szemben - akár a per későbbi szakaszában történő áttétel.

A hatályos Pp. 30/A. §-ának fenntartása nem indokolt, a fogyasztókra vonatkozó speciális illetékességi szabályok hivatottak biztosítani a megfelelő fogyasztói igényérvényesítést.

A 26. §-hoz

A vállalkozás által fogyasztóval szemben, szerződéses jogviszonyból származó igény érvényesítése iránt indított perre az alperes belföldi lakóhelye szerinti bíróság kizárólagosan illetékes. Ez a speciális illetékességi szabály kettős célt szolgál. Egyrészt a gyengébb félnek tekintett fogyasztó érdekeit szolgálja azáltal, hogy a vele szemben indított per lefolytatására a lakóhelye szerint illetékes bíróságon kerüljön sor. Másrészt arra is alkalmas, hogy a Budapestre és környékére koncentrálódó ügyterhet (ami a felperesi kör székhelyéhez igazodó illetékességi kikötésekből adódik) jobban szétterítse, gyorsítva egyúttal e perek elintézésének időtartamát is. A kevesebb ügyet tárgyaló bíróságok gyorsabban tudják elintézni ezeket az ügyeket, például sűrűbben tudják a folytatólagos tárgyalásokat kitűzni. Nem elegendő ugyanakkor a lakóhelyhez kötni a kizárólagos illetékességet, kisegítő szabályok alkalmazása is szükséges annak esetére, ha az alperesnek nincs lakóhelye, tartózkodási helye. A lakóhely megléte tehát esetleges, szemben azzal, ha konkrét bíróság van megjelölve kizárólagosan illetékes bíróságként. A törvényben használt vállalkozás és fogyasztó fogalom a Ptk. fogalomhasználatához igazodik, az ezzel kapcsolatos utaló szabályok az értelmező rendelkezések között kerültek elhelyezésre.

Kizárólagos illetékességi szabály vonatkozik azokra az esetekre is, amikor a károsult közvetlenül a károkozó biztosítójával szemben érvényesíti igényét felelősségbiztosítási szerződéssel összefüggő törvényi rendelkezés alapján. Ennek tipikus esete, amikor a gépjárműkárral, vagy gépjárműhasználattal összefüggő balesettel kapcsolatos igények kerülnek a biztosítóval szemben érvényesítésre. A hatályos szabályozás alapján ilyenkor az illetékességet főszabály szerint a biztosító székhelye határozza meg. Mivel a biztosító társaságok nagy részének a székhelye a központi régióban (Budapest és Pest Megye) található, ezeket a pereket szinte kizárólag a központi régió bíróságai tárgyalják le a vidéki károsultak vonatkozásában. Ez a helyzet egyrészt indokolatlanul növeli az ügyterhet az amúgy is leterhelt régióban, de egyéb indokolatlan problémákat is szül, amelyeknek orvoslása mindenképpen indokolt. A károsultnak Budapestre kell utaznia a tárgyalásra, ami egyrészt utazási költséget keletkeztet, másrészt személyi sérülés esetén további nehézségekkel jár (személyi sérülést okozó balesettel kapcsolatos kártérítési igények). A károkozásra jellemzően a károsult lakóhelyének régiójában kerül sor, így a káresemény tanúi is jellemzően vidéken élnek, így nekik is, akár többször Budapestre kell utazniuk (utazási költség, kiesett munkaidő stb.). Gépjárműkár esetén a sérült gépjármű is vidéken van, sok esetben ezért a felek vidéki szakértő kirendelését kérik, aki helyben meg tudja vizsgálni a gépjárművet és nem kell odautaznia, ami további költséggel járna. Ha azonban szükség van a szakértő meghallgatására is, akkor a szakértőnek is meg kell jelennie a tárgyaláson, Budapestre kell utaznia. A fent jelzett esetekben elvileg a bíróságnak megkeresett bíróság útján kell eljárnia, aki kihallgatja a tanút, kirendeli a szakértőt az eljáró bíróság instrukciói alapján, de ilyenkor az eljáró bíróság nem tud közvetlenül kérdéseket intézni a tanúkhoz, a szakértőhöz, sérül a közvetlenség elve, bonyolult és nem hatékony az eljárás. A rendelkezés ezeket a problémákat kívánja orvosolni. A rendelkezés azért a „károkozótól eltérő harmadik személy” kifejezést használja, mert a kötelező gépjármű-felelősségbiztosításról szóló 2009. évi LXII. törvény 28. § (1) bekezdése alapján a károsult a törvényen alapuló kártérítési igényét nem kizárólag az üzembentartó biztosítójával szemben, hanem meghatározott esetekben a Kártalanítási Számla kezelőjével szemben jogosult érvényesíteni, ha pedig a jogalkotó a jövőben újabb, vagy a korábbiaktól eltérő perlési lehetőségeket határozna meg, a szabály módosítása akkor sem válik szükségessé.

A 27. §-hoz

A felek által kikötött illetékesség szabályainak lényeges változtatása nem indokolt, az harmonizál a polgári és kereskedelmi ügyekben a joghatóságról, valamint a határozatok elismeréséről és végrehajtásáról szóló 1215/2012/EU rendelet 25. cikkével is. A vállalkozás által fogyasztóval szemben, szerződéses jogviszonyból származó igény érvényesítése iránt indított perre meghatározott kizárólagos illetékességi szabály bevezetése által megvalósuló jogvédelem következtében szükségtelen annak az előírásnak a fenntartása, amely szerint, ha az illetékességi kikötés az általános szerződési feltételek között szerepel, a kikötött bíróság az alperesnek legkésőbb az első tárgyaláson előterjesztett kérelmére a pert az alperes által megjelölt bírósághoz teszi át.

A törvény ugyanakkor a megfelelő ügyteher-eloszlás biztosítása érdekében továbbra is fenntartja a hatályos Pp. 41. § (6) bekezdésébe foglalt kikötési tilalmat a Fővárosi Törvényszék, a Budapest Környéki Törvényszék, valamint a Pesti Központi Kerületi Bíróság vonatkozásában.

A 28. §-hoz

A vagylagos illetékességi szabályok lényeges megváltoztatása nem indokolt, ugyanakkor a szabályozás pontosítása, kiegészítése szükséges.

A tartásra, járadékra és más hasonló célú időszakos szolgáltatásra kötelezés iránti per esetében csak a törvényen alapuló tartásra jogosultnál célszerű elismerni a saját lakóhelye szerinti bíróság előtti perléshez való jogosultságot. A további időszakos szolgáltatások tekintetében ennek biztosítása nem indokolt, mert adott esetben elégséges a fizetendő összeg járadékként meghatározása ahhoz, hogy az általános illetékességi szabályoktól el lehessen térni. Hangsúlyozni kell ugyanakkor, hogy a fogyasztónak fennáll az a lehetősége, hogy a vállalkozással szemben fennálló szerződéses jogviszonyból származó járadék igényt a saját lakóhelye előtti bíróságon érvényesítse, amely megfelelő védelemnek minősül.

A hatályos Pp. személyállapotot érintő perekkel összefüggő vagylagos illetékességi szabályai az érintett különleges eljárás szabályai között kerülnek elhelyezésre.

Az ingatlanra vonatkozó jogviszonyból eredő perek tekintetében az ingatlan fekvése szerint illetékes bíróság választásának biztosítása nem indokolt, ha a jogvita egyébként nem függ össze az ingatlan tulajdonával, birtokával vagy az ingatlant terhelő joggal. Erre tekintettel a törvény ezt a lehetőséget elhagyja.

Az ügyletkötés, vagy a teljesítés helyéhez kapcsolódó vagylagos illetékesség lehetőségének kiterjesztése indokolt valamennyi szerződéses jogviszonyból származó igényre. A Ptk. magánszemélyek vonatkozásában érvényesülő kereskedelmi jogi szemlélete megalapozza, hogy ne csak a gazdálkodó szervezet által tevékenységi körében kötött ügyletre vonatkozzon ez a különös illetékességi ok. A fogyasztónak a vállalkozással szemben fennálló, szerződéses jogviszonyból származó igénye érvényesítése iránti per tekintetében nem kizárólagos, hanem vagylagos illetékességi ok kerül bevezetésre, mert a fogyasztónak az érdekeit az veszi figyelembe, ha fennmarad a választási lehetősége a saját vagy az alperes lakóhelye, székhelye szerinti illetékesség tekintetében.

A 29-30. §-hoz

Az illetékesség pertársasággal összefüggő szabályai lényegében a hatályos Pp. szabályaival megegyeznek.

A Pp. hatásköri és illetékességei szabályai olyan közjogi természetű, kógens szabályok, amelyek nem tartoznak a fél rendelkezési joga alá. Ezért a törvény szerint továbbra is úgy kell az illetékesség vizsgálatát szabályozni, hogy annak hiányát a bíróságnak hivatalból kell figyelembe vennie, vagyis a fél ilyen irányú kérelme hiányában vagy akár kérelme ellenére is észlelnie kell az illetékesség szempontjából jelentős tényeket, és le kell vonni annak a jogkövetkezményeit. Ugyanakkor időbeli korlát fenntartása a perhatékonyság megvalósítása érdekében szükséges. A törvény alapján a kizárólagos illetékességen kívül az írásbeli ellenkérelem előterjesztése után az illetékesség hiányát figyelembe venni már nem lehet.

A 31-32. §-hoz

A kijelölés szabályainak lényegi megváltoztatására nem került sor arra tekintettel, hogy azok a gyakorlatban megfelelően működnek.

Ha azonban a hatásköri összeütközés a polgári ügyben eljáró és a közigazgatási ügyben eljáró bíróság között merül fel, akkor a közigazgatási perrendtartás eljáró bíróság kijelölésére vonatkozó speciális rendelkezéseit kell alkalmazni.

A 33-35. §-hoz

A törvény a perbeli jogképesség vonatkozásában megőrzi a hatályos Pp.-ben követett szabályozási megoldást. A perbeli jogképesség ugyanis alapvetően a polgári jog szerinti jogképességhez igazodik, így a perbeli jogképesség megilleti mindazokat a jogalanyokat, amelyeket a Ptk. vagy más anyagi jogi jogszabály szerint jogok illethetnek, és kötelezettségek terhelhetnek. A törvény a hatályos Pp. perbeli cselekvőképességre vonatkozó rendelkezését is fenntartja, tekintettel arra, hogy a normaszövegnek a Ptk.-val való összhangját a jogalkotó már megteremtette, további módosítására nincs szükség.

A törvényes képviselet tekintetében - különösen annak anyagi jogi összefüggéseire tekintettel - nem indokolt koncepcionális átalakítás. A hatályos Pp. 49. § (2) bekezdésének szerkezeti átalakítása a jobb áttekinthetőséget szolgálja. A törvény a lehető legrugalmasabb fogalmakat használja annak érdekében, hogy az anyagi jogi szabályokkal való összefüggés miatt csak a lehető legszükségesebb esetben merülhessen fel a szabályok változtatásának igénye.

A hatályos Pp. 49. § (3) bekezdésének fenntartása nem indokolt, tekintettel arra, hogy az nem rendelkezik normatív tartalommal. A törvényes képviseletre és képviselőre vonatkozó anyagi jogi szabályokat a peres eljárással összefüggésben - utaló szabály megalkotása nélkül is - alkalmazni kell.

Itt indokolt rámutatni, hogy a felek perbeli jog- és cselekvőképességét, valamint a törvényes képviselőnek és a támogatónak ezt a minőségét, ha ezek iránt kétség merül fel, a bíróság az eljárás bármely szakában hivatalból vizsgálja. A fél feladata, hogy saját - eljárni jogosult - törvényes képviselőjét megjelölje. Ha a bíróságban kétség merül fel a megjelölt törvényes képviselő ebbéli minősége tekintetében, akkor hiánypótlás keretében kell felhívnia a felet a mellőzött törvényes képviselő pótlására, ellenkező esetben a keresetlevél visszautasításának, vagy az eljárás megszüntetésének van helye.

A 36-37. §-hoz

Szerkezeti tagolásában a törvény részben eltér a hatályos Pp.-től. A törvény e körben rendező elvnek a pertársaság keletkezését tekinti, így - szemben a hatályos Pp. 51. § a) pontjával - elkülönítve, külön szakaszban szabályozza a kényszerű és a nem kényszerű, ám mégis egységes pertársaságot, ennek következtében ugyanakkor egy szakaszba kerül a célszerűségi pertársaság valamennyi esete.

Kényszerű pertársaságról akkor beszélünk, ha a felmerülő jogvita csupán úgy rendezhető, ha valamennyi releváns személy a perben félként részt vesz és a felperesi, illetve az alperesi oldalon ez többalanyúságot eredményez. Ilyenkor e személyek részvétele a perben egyfajta szükségszerűség a döntéshozatal szempontjából. Nem lehet például a közös tulajdont megszüntetni polgári perben, ha nem áll valamennyi fél perben, csak a tulajdonostársak egy része, hiszen így a perben nem álló személyek tulajdoni illetősége - maga a közös tulajdon is - fennmaradna. Más esetekben ugyanakkor a keresetről való döntéshez nem szükséges valamennyi érintett perbeli részvétele. Ezt az esetkört a törvény a célszerűségi pertársaság kategóriájával rendezi továbbra is, melynek első esete ugyanakkor egységes pertársasági formát ír le.

A pertársak közötti viszonyrendszer szempontjából annak van jelentősége, hogy a perben hozott döntés (határozat) anyagi jogerőhatása kiterjed-e a felekre, vagy sem. Az utóbbi eset nyilván úgy adódhat, hogy a felek csak az ügyeik valamilyen összefüggése miatt vesznek részt ugyanabban a perben, valójában azonban más-más kereset felperesei, illetve alperesei. Amennyiben az anyagi jogerőhatás kiterjed a felekre, egységes pertársaságról beszélünk. Amennyiben ez hiányzik, csak egyszerű pertársaság áll fenn. A törvény e fogalompár kapcsán a hatályos Pp. rendszerét viszi tovább.

Az egységes-egyszerű pertársaságon alapuló felosztással szemben ugyanakkor a választott megoldást az indokolja, hogy az egyéb perjogi intézmények kapcsán a pertársaság egyes esetei közötti különbség inkább a kényszerű-célszerű fogalompár mentén adódik. A korábbi felfogás továbbélését segíti elő ugyanakkor a pertársaság egyes eseteinek a hatályos szabályozással közel azonos megfogalmazása.

A hatályos Pp. 130. § (1) bekezdés g) pontjában, azaz a keresetlevél idézés kibocsátása nélküli elutasításának a szabályai között szerepel az a rendelkezés, amely a bíróság számára intézkedési kötelezettséget teremtett ebben a szituációban. A bírósági felhívás elmulasztásának következményeit továbbra is a keresetlevél visszautasítása, illetve a permegszüntetés esetei között szabályozza a törvény.

A törvény külön §-ban rendezi a célszerűségi pertársaság valamennyi esetét, megszövegezésében tudatosan követi a hatályos Pp. 51. § a) pontjának második fordulatát, illetve b) és c) pontját. A törvény csupán e szakasz a) pontját pontosítja. Értelemszerűen nem a döntés (ami főszabály szerint a határozat rendelkező része) „terjed ki” azokra a felekre, akikre az perbenállásuk nélkül is szükségszerűen kiterjedne. A pontosítás értelmében csak az „ítélet” terjedhet ki egyéb személyekre, mégpedig az ítélethez társuló anyagi jogerőhatás által.

A célszerűségi pertársaság szabályozásának az az alapelve, hogy amennyiben nem kényszerű a pertársaság, milyen körben illeti meg a felperest az őt érintő ügyek egy perben való elbírálásnak lehetősége különböző alperesek vonatkozásában. A törvény tehát meghatározza azokat a kritériumokat, amelyek teljesülése esetén egy ilyen ügyegybefoglalás megengedhető. Az alperesek főszabály szerint kötelesek az elé a fórum elé járulni, amelyet a felperes kiválasztott, hiszen az ügyek közötti kapcsolat erőssége legitimálja ezt. Azonban amennyiben a perbeli követelések csupán hasonló ténybeli és jogi alapból erednek, megkövetelendő, hogy fennálljon ugyanannak a bíróságnak az illetékessége valamennyi alperessel szemben a kisegítő, pertársasági illetékességi szabály nélkül is, az ilyen laza kapcsolat ugyanis nem egyenlíti ki a potenciális alperesi érdeksérelmet. Így tehát a c) pont szerinti esetben az alperesek tulajdonképpen csak akkor perelhetőek együtt, ha őket külön-külön perelve is eljárhatna ugyanaz a bíróság, azaz ha az együttperléssel nem szenvednek sérelmet.

A 38-39. §-hoz

A törvény a pertársak jogállását tekintve nem kíván koncepcionálisan eltérni a hatályos Pp. 52-53. §-ának rendelkezéseitől. Ennek megfelelően az egységes pertársak viszonyát a függőség elve határozza meg, egyszerű pertársak esetében pedig a függetlenség elve érvényesül. A pertársak viszonyát elemezve megállapítható, hogy a perrendtartásnak elsősorban azokat a helyzeteket kell kezelnie, amikor is a pertársak perbeli cselekményei (vagy éppen a mulasztásban megnyilvánuló akarata) egymással ellentétesek. Egyértelmű továbbá az is, hogy ez a szabályozási igény csak az egységes pertársaság kapcsán merül fel, az egyszerű pertársaság esetében - mivel a pertársak egymástól függetlenül végzik perbeli cselekményeiket, illetve követik el mulasztásaikat - azonban nem.

A pertársak függőségének elve alól ugyanakkor hagyományosan kivételt kell tenni az ún. anyagi rendelkező cselekmények (egyezségkötés, elismerés, jogról való lemondás) esetében azok személyhez kötöttsége miatt.

A polgári jog szabályai szerint valamely személy kifogásait egyes esetekben más személyek is érvényesíthetik. Erre példaként szolgálhat többek között a Ptk. 5:36. § (3) bekezdése [a tulajdonjog védelme], 6:29. § (3) bekezdése [egyetemleges kötelezettség]. Ezekre a kifogást érvényesítő személyekre a perben hozott határozat anyagi jogerőhatása jellemzően nem terjed ki, illetve a kapcsolódó jogvita nem indokol kötelező perbenállást. E személyek általában csak egyszerű pertársaságot alkotnak azzal a személlyel, akinek a kifogását érvényesítik. Ahol a fél ugyanazokat az anyagi jogi kifogásokat érvényesíti, mint a pertársa, felmerül a közös pervitel szükségessége. Az anyagi jogi szabályok alapján egyértelműnek tűnik ugyanis, hogy a kifogások érvényesítésének a megengedése teljes körű, azaz a kifogások kapcsán gyakorlatilag közös jog keletkezik. Ez a jogközösség azonban a függőségi elv alkalmazását indokolja e körben. A pertársak függősége ugyanakkor nem érvényesülhet minden perbeli cselekményre, hiszen az erre okot adó körülmények - a kifejtettek szerint - csak a közös kifogásokkal összefüggésben állnak fenn. Ahol ez nem adott, ott az egyszerű pertársaság szabályát kell követni.

Egyszerű pertársaság esetén a függetlenség elve érvényesül, azaz a pertársak cselekményei egymásra nem hatnak ki. Egyszerű pertársaság esetén valójában a különböző ügyeknek csupán technikai értelemben vett együttes tárgyalása történik, amelyre nem perjogi szükségszerűség, hanem a felperes(ek) magánérdeke, perhatékonysági megfontolások adnak okot. Az együttes tárgyalás koncepciója a részletszabályok szintjén is megjelenik, amely szerint a bíróságnak lehetősége van - belátása szerint - arról dönteni, hogy az ily módon egyazon per keretébe tartozó ügyeket elkülönítve tárgyalja, amely tárgyalásra az adott ügyben közvetlenül nem érdekelt pertárs idézése mellőzhető.

A 40. §-hoz

Kötelező perbenállás esetén a jogvita eldöntéséhez fűződő érdekviszonyok nem mindig tükröződnek vissza a keresetlevéllel kialakított felperesi - alperesi felállásban. Ennek megfelelően kötelező perbenállás esetében nem feltétlenül az válik felperessé, illetve felperesi pertárssá, aki egyetért a keresettel (amely keresetet adott esetben ráadásul saját maga is megindíthatta volna), hanem az, aki elsőként cselekszik, illetve akik képesek a keresetindítás kapcsán együtt cselekedni. Ilyen esetben előfordulhat, hogy olyan személy válik alperessé, aki egyébként, ha tehette volna, leginkább a felpereshez, illetve a felperesi pertársasághoz csatlakozott volna, azaz a keresettel magával egyetért, azt ő maga is érvényesíthetné. A törvény erre kínál megoldást azáltal, hogy két területen (bizonyítás, költségviselés) a keresethez csatlakozó (azt elfogadó) alperest egy-egy fikcióval felperesi pozícióba helyezi. A jogvita eldöntéséhez fűződő érdek ugyanis nagymértékben befolyásolja a fél pervitelét, sokkal jobban, mint az, hogy alperesi vagy felperesi pozícióban van-e. Ez a korlátozott „pozícióváltás” ugyanakkor csak az alperes kérelmére következhet be, amelynek megtételét indokolt a perfelvételt lezáró végzés meghozataláig megkövetelni, hiszen a percezúra időpontjában e részben módosult szerepeknek is rögzülniük kell, később meg nem változtatható módon.

Általában igaz az a felosztás, hogy a felperes bizonyítása kapcsán a többi felperes azonos érdekű, az alperesek pedig ellenérdekűek. Ha azonban egy alperes valójában a felperes nézeteit osztja, a bizonyítás során is a felperes mellett áll, szemben a többi alperessel.

Az ilyen jellegű „pozícióváltás” ugyanakkor visszaélésre is alkalmat adhat. Ennek a törvény elejét kívánja venni. Ezért ha a bíróság az eset összes körülményének mérlegelésével úgy ítéli meg, hogy a keresethez csatlakozó nyilatkozat megtétele a jóhiszemű joggyakorlás követelményével ellentétes, a keresethez csatlakozás iránti kérelmet elutasítja. Ha a keresethez csatlakozás engedélyezése már megtörtént, de a keresethez csatlakozó alperes e jogát utóbb rosszhiszeműen gyakorolja, a bíróság az érintett perbeli cselekményeket (például indítványokat, nyilatkozatokat) mellőzi, illetve a per egyéb adatait is figyelembe véve bírálja el. A keresethez csatlakozás engedélyezése, illetve a kérelem elutasítása tárgyában hozott határozatokkal szemben külön fellebbezésnek nincs helye, az azzal kapcsolatos jogorvoslati eljárás lefolytatása az eljárás szükségtelen elhúzódását eredményezné. A bíróságnak ugyanakkor a keresethez csatlakozással összefüggő döntéseit legkésőbb az ítéletében meg kell indokolnia.

Hasonló megfontolások alapján indokolt módosítani a perköltség viselésének általános szabályait is a keresethez csatlakozó alperes javára, azzal, hogy a keresethez csatlakozó alperes pervesztesség esetén a perköltségnek kizárólag azt a részét köteles megtéríteni, amely a saját perbeli cselekményeivel összefüggésben merült fel.

A 41-44. §-hoz

A hatályos szabályozás a beavatkozás két fajtáját különíti el: a jelenlegi Pp. 54. § (1) bekezdésében szabályozott önkéntes beavatkozást, illetve a jelenlegi Pp. 58. §-ában megjelenő perbehívásos beavatkozást.

A hatályos Pp. egységesen kezeli a beavatkozás jogintézményét és a bírósági valamint a jogalkalmazási gyakorlat nem ismer olyan problémát, amely a változtatást - ezen a téren - indokolttá tenné. A beavatkozás jogintézményének kodifikációja kapcsán a törvény kizárólag a ténylegesen indokolt módosításokat jeleníti meg.

Indokolt előre bocsátani, hogy egyes különleges perekben - például személyállapotot érintő perek - a beavatkozás lehetőségének kizárása, vagy speciális szabályainak meghatározása a mögöttes anyagi szabályokra és a speciális perrendi tartalmakra tekintettel szükséges, indokolt azonban ezeket az általánostól eltérő, különleges szabályokat az adott különleges perre vonatkozó normaszövegnél megjeleníteni.

A gyakorlatban a beavatkozói szándék késedelmes bejelentése, a beavatkozó rosszhiszemű eljárása, avagy a kifejezetten irat-betekintési vagy perelhúzási céllal történő beavatkozások olyan, a peres eljárás gyorsítása, hatékonysága ellen ható jelenségek, amelyek meggátolása indokolt. A beavatkozóként a perben részt venni kívánó harmadik személynek, a bíróságnak és a feleknek is érdeke, hogy a beavatkozó mielőbb bekapcsolódhasson az eljárásba. Jogpolitikai cél ugyanis, hogy a perek alanyi köre minél előbb tisztázott legyen. Perhatékonysági és pertaktikai szempontból sem támogatható a beavatkozó indokolatlanul késedelmes nyilatkozattétele, mivel ez perelhúzást eredményezhet, tekintettel arra, hogy a bíróságnak döntenie kell a kérelemről, előtte pedig a feleket - a gyakorlatban szinte kivétel nélkül - meghallgatja.

Mindezekre tekintettel főszabály szerint - igazodva az osztott perszerkezet eljárási sajátosságaihoz is - beavatkozásnak a perfelvételt lezáró végzés meghozataláig van helye. E határidőt követően tett nyilatkozat hatálytalan, azt a bíróság figyelmen kívül hagyja. A határidőt követően tett nyilatkozat hatálytalanságnak jogkövetkezménye a per elhúzódásának megakadályozását szolgálja. A bíróságnak nem kell az ilyen nyilatkozatot tartalmazó beadványt formális végzésben elutasítania, nincs helye jogorvoslatnak sem, a nyilatkozatra úgy kell tekinteni, mintha elő sem terjesztették volna. A felek és a beavatkozni szándékozó érdekkörébe tartozik, hogy amennyiben bármelyikük szükségesnek látja a beavatkozás megtörténtét, ennek megvalósulását még a perfelvételi szakban előmozdítsa, ennek elmaradása esetén az érdemi tárgyalási szakban beavatkozásnak - a jogszabályban meghatározott kivételtől eltekintve - helye nincs. A perfelvételi szakban ugyanis rögzülnek a per kereteit meghatározó kérelmek, nyilatkozatok, a beavatkozásnak a per későbbi szakaszában történő engedélyezése rontaná a percezúra eljárás gyorsítását célzó hatását, vagyis azt, hogy a perfelvételt lezáró végzés meghozatalát követően - a szükséges bizonyítás hatékony lefolytatása érdekében - főszabály szerint a kérelmek nem változtathatóak meg.

Önálló beavatkozóról beszélünk, ha a perben hozott ítélet anyagi jogerőhatása a beavatkozónak az ellenféllel szemben fennálló jogviszonyára is kiterjed. Az anyagi jogerőhatás miatt önálló beavatkozás esetében indokolt megengedni, hogy ha a beavatkozni szándékozó a fél pernyertességéhez fűződő jogi érdekéről önhibáján kívül a perfelvételt lezáró végzés meghozatalát követően szerez tudomást, akkor a tudomásszerzés időpontjának valószínűsítése mellett, a tudomásszerzést követő 30 napon belül a perbe beavatkozhasson. Ebben az esetben beavatkozásnak legfeljebb az elsőfokú ítélet meghozatalát megelőző tárgyalás berekesztéséig van helye.

A hatályos Pp. nem rendelkezik arról, hogy a beavatkozást megalapozó jogi érdek megszűnése esetén mi a teendő, ezért a törvény kiegészíti a szabályozást azzal, hogy, ha a beavatkozást megalapozó jogi érdek bármely okból megszűnik a bíróság a beavatkozót - a felek és a beavatkozó meghallgatása után - a perből kizárja. A törvény ugyanakkor egyértelműsíti, hogy a perből kizáró határozat jogerős elintézéséig a beavatkozó a perbeli jogosultságait gyakorolhatja.

A beavatkozás bejelentésére főszabály szerint a perfelvételt lezáró végzés meghozataláig kerülhet sor és a beavatkozónak lehetőséget kell biztosítani arra, hogy a perfelvételi szakban a per tárgyával kapcsolatos tény- és jogállításait megtehesse. Ezért a perfelvételt a bíróság mindaddig nem zárhatja le, amíg a beavatkozás tárgyában jogerős határozatot nem hoz. E szabály alól csak az önálló beavatkozóval összefüggésben enged a törvény kivételt, az önálló beavatkozó - a korábban már részletezett feltételek megvalósulása esetén - a perfelvételt lezáró végzés meghozatalát követően, vagyis az érdemi tárgyalási szakban is beavatkozhat. Hangsúlyozni szükséges ugyanakkor, hogy az érdemi tárgyalási szakban történt beavatkozás esetében a perfelvétel kiegészítésére már nem kerülhet sor, a beavatkozó tény és jogállításokat az üggyel kapcsolatban már joghatályosan nem tehet, kizárólag a beavatkozást megengedő határozat közlésétől számított 15 napon belül bizonyítási indítványt terjeszthet elő, vagy bizonyítékot bocsáthat rendelkezésre. Az önálló beavatkozó a beavatkozás iránti kérelmet elutasító, illetve beavatkozót a perből kizáró határozat ellen külön fellebbezéssel élhet, ugyanakkor a fellebbezés elbírálása az eljárás érdemi folytatását adott esetben megakasztja. Ha a beavatkozás bejelentésére a perfelvételi szakban kerül sor, akkor a perfelvétel nem zárható le időlegesen, vagy ha a bejelentésére az érdemi tárgyalási szakban kerül sor, akkor az elsőfokú érdemi határozat nem hozható meg mindaddig, amíg a beavatkozás tárgyában jogerős határozat nem születik. Mindezekre tekintettel a törvény fenntartja a fellebbezés felterjesztésére és a másodfokú határozat meghozatalára vonatkozó szigorúbb eljárási határidőket - melyeket a hatályos Pp. a végzés elleni fellebbezésre vonatkozó rendelkezések között szabályozott - az eljárás időszerűségének biztosítása érdekében.

A törvény azt is rögzíti, hogy a beavatkozó perbeli jogosultságait a beavatkozást megengedő határozat meghozatalát követően gyakorolhatja.

Mivel a beavatkozó nem fél, ha meghallgatására van szükség, a bírósági gyakorlat szerint tanúként kell megidézni [Legfelsőbb Bíróság M. törv. I. 10095/1988. - BH1989. 1142.]. A gyakorlatban felmerült az az igény, hogy a beavatkozót a bíróság félként hallgassa meg, ugyanis a tanú a határozatokat, iratokat nem kaphatja meg, a kihallgatását megelőzően a tárgyaláson nem lehet jelen, olyan széles jogkörrel, mint a beavatkozó nincs felruházva. Mindezen érvek alapján indokoltnak tűnik a bírósági gyakorlat megváltoztatása, ezért a törvény kimondja, hogy a beavatkozót a bíróság a fél személyes meghallgatására vonatkozó szabályok szerint hallgatja meg.

Főszabály szerint a beavatkozó - az egyezséget, az elismerést és a jogról való lemondást kivéve - minden cselekményre jogosult, amelyet az általa támogatott fél megtehet (például kifogásolási jog az eljárás szabálytalansága esetén, vagy az Alkotmánybíróság eljárásának kezdeményezése), cselekményeinek azonban csak annyiban van hatálya, amennyiben a fél a cselekményt elmulasztja, illetve amennyiben a beavatkozó cselekményei a fél cselekményeivel nem állnak ellentétben. Erre tekintettel mindazon esetekben, amikor a törvény a félnek valamilyen cselekvési jogosultságot biztosít, az értelemszerűen a beavatkozóra is vonatkozik. E cselekmények hatálya ugyanakkor a beavatkozó jogállására vonatkozó szabályok megfelelő értelmezésével ítélhető meg.

A törvény ugyanakkor az egyértelműség érdekében kimondja, hogy ha a peres eljárás során a jogi képviselet kötelező, akkor a törvény kötelező jogi képviseletre vonatkozó szabályait értelemszerűen a beavatkozó vonatkozásában is alkalmazni kell.

A 45-46. §-hoz

A hatályos Pp. perbehívásra vonatkozó - 2012. évi CCVIII. törvénnyel módosított - szabályainak lényegi megváltoztatása nem indokolt. E szabályozás a perbehívás lehetőségét szűk időkeretek közé szorítja. Mentesíti a bíróságot perbehívás közlésével kapcsolatos intézkedések megtétele alól és lehetővé teszi, hogy az érdemi tárgyalásra mihamarabb sor kerülhessen. Meggátolja, hogy az eljárást a későn előterjesztett perbehívó nyilatkozat hátráltassa. Tekintettel ugyanakkor arra, hogy a hatályos szabályozás egyes rendelkezései nem kellően egyértelműek, valamint indokolt azokat a koncepcionálisan megújuló elsőfokú eljárás szabályaihoz igazítani, a törvény a szükséges módosításokat tartalmazza.

A perbehívás bíróság részére történő bejelentésének az alperes részéről a kereset közlésétől számított negyvenöt napon, vagy a bíróság által az ellenkérelem előterjesztésére meghosszabbított határidőn belül, a felperes részéről az írásbeli ellenkérelem kézbesítésétől számított harminc, a perindítás joghatásainak beállását követően a perbe belépett személy részéről a perbelépésétől számított harminc napon belül van helye. A megújuló szabályozás a felperes vonatkozásában a harminc napos határidőt a keresettel szembeni „írásbeli” ellenkérelem vele való közlésétől számítja, tekintettel arra, hogy a tárgyalást megelőző írásbeli előkészítés az érdemi ellenkérelem vonatkozásában főszabállyá válik. A törvény ugyanakkor objektív határidőt is szab a perbehívás bejelentésére, a perfelvételt lezáró végzés meghozatalát követően perbehívás bejelentésének - főszabály szerint - helye nincs.

Ha a perfelvételi szakban kereset- vagy ellenkérelem-változtatás miatt merül fel a perbehívás szükségessége, akkor a szabályozás alapvetően nem zárja ki a perbehívás lehetőségét, ugyanakkor az eljárás hatékony és időszerű lefolytatása érdekében a perbehívást szűk keretek között teszi lehetővé. Ilyen esetekben a perbehívás bejelentésére nyitva álló harminc napos határidő a kérelemváltoztatás közlésétől számít. A harminc napos határidő biztosítására alapvetően azért van szükség, mert a perbehívás bejelentésekor a perbehívónak azt is igazolnia kell, hogy a perbehívást a perbehívottal közölte, valamint ezzel egyidejűleg okirattal kell igazolnia a közlés kézhezvételét és annak időpontját. Ha a tárgyaláson merül fel - például keresetváltoztatás miatt - a perbehívás szükségessége, nyilvánvaló, hogy a fél nem tudja azonnal igazolni a perbehívás perbehívottal történő közlését, a szükséges intézkedések megtételére (perbehívott megkeresése) meghatározott időre van szüksége. A harminc napos határidőnek ugyanakkor csak abban az esetben van tényleges jelentősége, ha a perfelvétel lezárásáig több mint harminc nap áll rendelkezésre. Ebben az esetben a félnek elegendő idő áll rendelkezésére ahhoz, hogy a perbehívás bejelentéséhez szükséges cselekményeket elvégezze. Ha azonban a perfelvétel hamarabb lezárul és a perfelvételt lezáró végzés meghozataláig a perbehívás szabályszerű bejelentésére nem kerül sor, a perbehívás később hatályosan nem teljesíthető. E következetes szabályozásra azért van szükség, hogy a perfelvételi szak lezárását ne lehessen indokolatlanul akadályozni - adott esetben alaptalan - perbehívó nyilatkozatok megtételével, amelyek a perfelvételi tárgyalás és a perfelvétel lezárásának elhalasztására adnának okot. A szabályozás abban a tekintetben ugyanakkor rugalmas, hogy nem zárja ki annak lehetőségét, hogy amennyiben a fél - adott esetben a perfelvételi tárgyaláson bekövetkezett keresetváltoztatás miatt -a perbehívás bejelentésére határidőt kér, a bíróság annak indokoltságát, szükségszerűségét mérlegelve határidőt adjon a bejelentés teljesítésére, adott esetben elhalasztva a perfelvétel lezárását. Természetesen a kérelemváltoztatástól számítandó harmincnapos törvényi határidő ilyen esetben sem léphető túl, tehát annál hosszabb határidőt a bíróság értelemszerűen nem adhat. Annak sincs akadálya, hogy a perbehívó fél értesítse a perben nem álló harmadik személyt a perről, akinek lehetősége van azonnali, önkéntes beavatkozásra. Ebben az esetben a perbehívással kapcsolatos szigorú követelmények teljesítése okafogyottá válik. Önálló beavatkozó esetében pedig - a törvényben meghatározott feltételek fennállása esetén - az érdemi tárgyalási szakban is lehetőség van a beavatkozásra. A szabályozás tehát rugalmas, de maradéktalanul illeszkedik az osztott perszerkezet sajátosságaihoz, a perhatékonyság biztosítása érdekében.

A törvényben meghatározott határidőn túl megtett perbehívást bejelentő nyilatkozat tehát hatálytalan, azt a bíróság - egyezően a beavatkozásnál is megjelenő szabályozással - figyelmen kívül hagyja.

A perbehívott a perbehívás közlésétől számított harminc napon belül nyilatkozhat a bíróságnak arról, hogy perbe kíván lépni. Ha tehát a perfelvételt lezáró végzés meghozatala előtt a fél hatályos, perbehívást bejelentő nyilatkozatot tesz, a bíróság a perfelvételt mindaddig nem zárhatja le, amíg a perbehívott a perbelépés elfogadásáról - a részére biztosított határidőben - nem nyilatkozik. Ezt az is indokolja, hogy a perbehívás elfogadása esetén a perbehívott a perbehívóhoz beavatkozóként csatlakozik, ezért lehetőséget kell számára biztosítani, hogy a perfelvételi szakban előadható tény és jogállításokat megtehesse.

A 47-48. §-hoz

A törvény a perbeli jogutódlás szabályai körében továbbra is biztosítani kívánja valamennyi anyagi jogi jogutódlás, vagyis mind a természetes személyek halálán, jogi személyek megszűnésén, vagy más jogszabályi rendelkezésen alapuló, mind a létező jogalanyok közötti egyes jogügyleteken alapuló alanyváltozás tekintetében a jogutód félként történő perbeli részvételi lehetőségét. Egyértelművé teszi, hogy az eljárásjogi jogutódlásra vonatkozó szabályok alkalmazásának már a keresetlevél beadását követően helye van.

A törvény ugyanakkor a perbehívás jelentéstartalmán változtat, annak következetes alkalmazását irányozza elő. A perbehívás fogalma ugyanis a hatályos szabályozásban egyszerre jelöli a félként [hatályos Pp. 63. § és 64. § (1) bekezdése] és a beavatkozóként [hatályos Pp. 58. § (1) bekezdése] történő perbelépést. A perbehívás - akár peres fél, akár beavatkozó jogállását célozza - csupán kezdeményező perjogi aktusnak tekinthető, önmagában nem képes a kívánt perjogi pozíciót beállítani, a per addigi résztvevőinek körét megváltoztatni. A perbehívással elérni kívánt eredményhez - peres pozíciótól függetlenül - szükséges a perbehívott személy elfogadó nyilatkozata, a perbehívott perbelépése.

A törvény szerint a „perbehívás” kifejezés a továbbiakban kizárólag a beavatkozóként történő perbeli részvétel kezdeményezését, míg a félként történő perbelépés indítványozását a „perbeállítás kezdeményezése” kifejezés fogja jelölni.

A törvény tovább viszi a jelenlegi Pp. azon szabályát, ami élők közti jogügyleten alapuló jogutódlás esetén nem teszi lehetővé a felperesi jogutód perbevonását, és az anyagi jogutódlás valamennyi esetére - nem csak az élők közti jogügylet, hanem a halál és megszűnés esetére is - kizárja a felperes jogutódjának kényszerű perbeállítását (perbevonását). A felperest a kereseti igény felett megillető rendelkezési jog természetével összhangban, nem vonható perbe a felperes jogutódja, sem a jogelőd, sem az ellenérdekű fél által. Egyedül a felperesi jogutód önkéntes perbelépése esetén indokolt lehetővé tenni a perbe vitt és immár a jogutódot illető igény érdemi tárgyalását és elbírálását, a felperes keresete alapján.

A törvény fenntartja a hatályos Pp. szabályait a hozzájáruló nyilatkozatok körében, azokat azzal egészíti ki, hogy abban az esetben sincs szükség hozzájárulásra, ha a perbeli jogutódlás jogszabályi rendelkezésen alapul.

A törvény a jogutódlással kapcsolatos határozathozatal során a normaszövegben nevesített nyilatkozatok (perbelépés, illetve perbevonás iránti kérelem, hozzájárulás) formai vizsgálatára szűkíti le a bíróság feladatát és a bíróság döntését arra korlátozza, hogy e nyilatkozatok birtokában a perbelépés, perbevonás - polgári perrendtartás rendelkezéseinek - megfelelő gyakorlását megállapítva engedélyezze a perbelépést/perbevonást, rögzítve az eljárásban résztvevő felek megváltozott személyét. A törvény e megoldással egyértelművé teszi azt is, hogy a perbelépés, illetve perbevonás elbírálása során nem a jogelőd és jogutód között fennálló anyagi jogviszonyt, hanem a fél személyében bekövetkezett változás eljárásjogi feltételeinek fennállását kell vizsgálnia a bíróságnak, azaz azt, hogy a perbevonás, perbelépés szabályszerűen került-e bejelentésre, a perbelépéshez, illetve perbevonáshoz szükséges hozzájárulások rendelkezésre állnak-e. A jogutódlás anyagi jogi megítélése az ügy érdemére tartozik, ítélettel igényel elbírálást. Ez a rendelkezés arra szolgál, hogy a peres eljárásban egyszerre - ítélettel - kerüljön sor a perbeli legitimáció vizsgálatára; annak eldöntésére, hogy a keresettel érvényesített jog megilleti-e a felperest az alperessel szemben. A perbelépés, illetve perbevonás bíróság általi engedélyezése eredményeként válik peres féllé a jogutód, akivel szemben ettől kezdve hatályosak a korábbi perbeli cselekmények, illetve bírói határozatok.

A 49-50. §-hoz

A törvény a korábban kifejtettek szerint kiiktatja a „perbehívás” szóhasználat alkalmazását a per tárgyának harmadik személy általi igénylése esetén, valamint abban az esetben is, ha az alperes ellen olyan jog iránt indítanak pert, amelyet ő harmadik személy nevében gyakorol (elődmegnevezés). Ezekben az esetekben tehát a törvény a „perbeállítás kezdeményezése” kifejezést használja. A perbeállítás kezdeményezésére mindkét esetben - az elsőfokú eljárást meghatározó osztott perszerkezetre tekintettel - a perfelvételt lezáró végzés meghozataláig kerülhet sor.

A törvény a pertárgy igénylésére vonatkozó rendelkezések között pontosan meghatározza a perbeállítás kezdeményezésével kapcsolatos eljárási szabályokat a beavatkozás és perbehívás eljárási szabályainak mintájára, amelyeket az elődmegnevezés esetén is alkalmazni kell, az eljárási szabályok alkalmazását az utóbbi esetben utaló szabály írja elő.

A pertárgy igénylővel kapcsolatos szabályok között a törvény kifejezetten kimondja, hogy a per tárgyát teljesítési letétként kell letétbe helyezni. Itt indokolt megjegyezni, hogy ebben az esetben a bíróságon kezelt letétekről szóló 27/2003. (VII. 2.) IM rendelet szabályai alapján a peres eljárással párhuzamosan egy további bírósági nemperes - a letéti - eljárás is lefolytatásra kerül, a letét majdani kiutalásáról a hivatkozott letéti nemperes eljárás keretei között dönt a bíróság a vonatkozó jogszabályi rendelkezések alapján.

Az 51. §-hoz

A törvény fenntartja, de az osztott perszerkezet sajátosságaira tekintettel csak a perfelvételt lezáró végzés meghozataláig engedi, hogy ha a felperes a pert nem az ellen indította meg, akivel szemben az igény érvényesíthető, akkor lehetősége legyen az általa megjelölt másik személyt alperesként perbe vonni.

Az 52-53. §-hoz

A felperesi pertársként történő perbelépés szabályozásán a törvény az osztott perszerkezet sajátosságaira tekintettel ugyancsak változtat. A célszerűségi pertársaság azon eseteiben, amikor a perben hozott érdemi határozat anyagi jogerőhatása a pertársakra a perben való részvétel nélkül is kiterjedne, vagy amikor a perbeli követelések ugyanabból a jogviszonyból erednek, illetve abban az esetben is, amikor a perindítási jogosultság külön jogszabályon alapul, a perindításra jogosult személy a perfelvételt lezáró végzés meghozataláig léphet a felperes pertársaként perbe. Kényszerű pertársaság esetén - tekintettel arra, hogy a kényszerű pertársaság esetében a pertárs nélkül döntés nem hozható - szükségszerű lehetőséget biztosítani az elsőfokú ítélet meghozatalát megelőző tárgyalás berekesztéséig a perbelépésre.

A törvény értelmező rendelkezései között meghatározásra kerül a keresetkiterjesztés fogalma. E szerint a törvény alkalmazásában keresetkiterjesztésnek minősül a felperes más által indított perbe történő belépése vagy további alperes perbevonása, ide nem értve, ha a perbelépés vagy perbevonás jogutódlás miatt következik be. Alapvetően tehát keresetkiterjesztés alatt a személyváltozással összefüggő keresetmódosulás értendő. Mindezekre tekintettel a törvény a pertársként történő felperesi perbelépés eseteit követően, a további alperesek perbevonására vonatkozó rendelkezéseket is a felek személyében bekövetkező változásokat tárgyaló szerkezeti egységben helyezi el.

A célszerűségi pertársaság azon eseteiben, amikor a perben hozott ítélet anyagi jogerőhatása a pertársakra a perben való részvétel nélkül is kiterjedne, vagy a perbeli követelések ugyanabból a jogviszonyból erednek - a pertársként történő felperesi perbelépés szabályozásával egyezően - a felperes további alperest a perfelvételt lezáró végzés meghozataláig vonhat perbe. Kényszerű pertársaság esetén az elsőfokú ítélet meghozatalát megelőző tárgyalás berekesztéséig van helye további alperes perbevonásának.

Az 54. §-hoz

Ha perbelépés, illetve perbevonás e törvény rendelkezéseinek megfelel, akkor azt a bíróság engedélyezi, ellenkező esetben a kérelmet visszautasítja. A törvény tételesen meghatározza azokat az eseteket is, amikor a bíróságnak vissza kell utasítania a perbelépés, illetve a perbevonás iránti kérelmet keresetkiterjesztés esetén. Erre kerül sor, ha a személyváltozás törvény által meg nem engedett pertársaságot eredményezne, ha a személyváltozás bejelentése elkésett, vagy ha a személyváltozást kezdeményező személy a bíróság felhívása ellenére nem terjeszt elő a személyváltozással összefüggő szabályszerű keresetet.

Az 55. §-hoz

A törvény szigorú - a perhatékonyság és a perkoncentráció elveivel összhangban álló - elvárásokat juttat kifejezésre a pénzbírság kiszabásának kötelező előírásával. Ha a perbelépésre, illetve perbevonásra kényszerű pertársaság fennállása miatt a perfelvételt lezáró végzés meghozatalát követően kerül sor, a perbe lépő, illetve a perbevonást kezdeményező személynek valószínűsítenie kell, hogy a perbelépés-perbevonás szükségességéről, illetve a perről csak a perfelvételi szakot lezáró végzés meghozatalát követően értesült, ellenkező esetben a bíróság pénzbírsággal sújtja. De nem csak a per befejezését, hanem a perfelvételi szak lezárását késleltető - perelhúzó, indokolatlanul késedelmes - nyilatkozatok is szankcionálandóak.

Az 56. §-hoz

A törvény a pertárgy igénylése, az elődmegnevezés, valamint a téves perlés eseteiben a perbelépés, valamint a perből való elbocsátás tárgyában hozott határozat ellen továbbra is külön fellebbezési jogot biztosít. A per alapjául szolgáló jogviszonyban bekövetkezett jogutódlás esetköreiben a fellebbezési jog úgy alakul, hogy amíg a perbelépés, perbevonás iránti kérelmet elutasító és a perből való elbocsátás iránti kérelmet elutasító határozatot továbbra is külön fellebbezéssel lehet támadni, addig a perbelépést és perbevonást engedélyező határozat értelemszerűen csak az ügyet befejező érdemi határozat elleni fellebbezésben támadható. A rendelkezés célja kettős. Egyrészt a per indokolatlan elhúzódásának megakadályozása. Másrészt annak lehetővé tétele, hogy a perjogi és anyagi jogutódlás érdemi felülvizsgálatára együttesen kerülhessen sor, és az ítélet elleni fellebbezéssel érintett másodfokú eljárásban is teljes körűen vizsgálható legyen a fél perbeli legitimációja. A keresetkiterjesztéssel összefüggő perbelépést, illetve perbevonást visszautasító határozatokkal szemben is külön fellebbezést biztosít értelemszerűen a törvény.

Az 57. §-hoz

A törvény érdemben fenntartja a hatályos Pp. szabályait a támogató perbeli részvételét illetően, amely a Ptk. hatálybalépésével (2014. március 15.) egyidejűleg, a jogintézmény anyagi jogi szabályainak eljárásjogi vetületeként vált a perrendtartás részévé. A törvény ugyanakkor az egységes jogértelmezés érdekében a hivatásos támogató személyét is megjeleníti a normaszövegben, a támogatott döntéshozatalról szóló 2013. évi CLV. törvény szabályozását figyelembe véve.

Az 58-60. §-hoz

Az ügyész perbeli részvételére vonatkozó szabályozás elején rögzítésre kerül az - a hatályos Pp.-ben is szereplő - rendelkezés, mely szerint a bíróság előtt az ügyészségről szóló törvény rendelkezéseire figyelemmel eljárni jogosult illetékes ügyész jár el. Ez biztosítja, hogy az egyes perbeli eljárási szakaszokban az ügyészség hierarchiájához és szervezeti sajátosságaihoz igazodó ügyészi részvétel megvalósulhasson.

Az ügyész perindítási, fellépési, jogorvoslati jogának reformjára alapot adó 1/1994. (I. 07.) AB határozat kihirdetését követően az ügyészi perindításnak alapvetően két esete különíthető el:

1) az első esetben a perindításra való általános felhatalmazást maga a Pp. tartalmazza, ezt nevezzük az ügyész ún. általános perindítási jogának, mely az idézett AB határozat óta jelentősen szűkült. E perindításnak két pozitív és egy negatív előfeltétele van. Eszerint: a jogosult a jogai védelmére bármely okból nem képes (jogvédelmi képtelenség), másrészt: a felek rendelkezési jogát messzemenő tiszteletben tartása, harmadrészt: nem indíthat az ügyész keresetet olyan jog iránt, amelyet csak jogszabályban meghatározott személy vagy szervezet érvényesíthet (pl: házassági bontóper).

2) Az ügyész perindítás másik esete, amikor a Pp. általános felhatalmazó rendelkezéséhez képest külön jogszabály biztosítja az önálló ügyészi perindítást. Ez a törvényi felhatalmazás tovább differenciálható, aszerint, hogy az ügyész közérdeket, vagy más szerv, vagy személy által nem védett magánjogi érdeket érvényesít, többnyire személyi állapotot érintő ügyekben. Elvi, dogmatikai alapon ez utóbbi perindítás is minősíthető „közérdekűnek” abból a szempontból, hogy az ügyészi perindítást éppen az egyéb érdekvédelem akadálya vagy nehézsége teszi szükségessé. Erre tekintettel állapítja meg az ügyészségről szóló 2011. évi CLXIII. törvény (a továbbiakban: Ütv.) 27. § (5) bekezdése, hogy ahol a törvény az ügyészt perindításra jogosítja, ott az eljárás közérdekűségét vélelmezni kell.

Az önálló féli pozíció körébe sorolhatók a Pp. különös részének azon rendelkezései is, amikor személyi állapotot érintő pert az ügyész ellen kell megindítani. Ilyenre kerülhet sor pl. gondnokság alá helyezés megszüntetése, módosítása iránti perben, ha a gondnokság alá helyezés iránti pert az ügyész kezdeményezte.

A törvény szabályai tehát egyértelművé kívánják tenni, hogy mennyiben különbözik az ügyész perbeli helyzete, nyilatkozattételi jogosultságának terjedelme, a félhez való viszonya attól függően, hogy külön jogszabály jogosítja fel perindításra: annak körében magánjogi érdeket vagy közérdeket érvényesít, vagy e törvény általános felhatalmazó rendelkezései szerint indít pert, vagy lép fel.

A törvény az általános rendelkezések részben, a felek és más perbeli személyek fejezetben szabályozza általános perindítás és a külön törvényi felhatalmazás alapján történő perindítás esetén az ügyész perbeli pozícióját és eljárásának jellemzőit, míg a közérdekű perindítás szabályait, melyet az ügyész is kezdeményezhet, ha azt külön jogszabály lehetővé teszi, a törvény Hetedik Része.

Abban az esetben, ha a keresetindítás a jogai védelmére nem képes fél érdekében történik (jogvédelmi képtelenség), úgy önálló ügyészi keresetindítási jogról nem beszélhetünk. Ugyanis kizárólag a jogai védelmére nem képes fél rendelkezési jogára tekintettel történik az ügyész perindítása vagy fellépése a polgári eljárásban, aki ekkor korlátozott féli jogosultságokkal rendelkezik.

A törvény a hatályos Pp.-hez hasonlóan lehetővé teszi, hogy amennyiben az ügyészi perindításra az általános perindítási (fellépési) jog keretében kerül sor, akkor az a személy, akinek igénye érvényesítése céljából az ügyész pert indított, a perben félként részt vehessen.

Amennyiben az ügyész keresetindítási jogosultsága külön törvény alapján önálló, úgy az eljárásban félként - felperesként, vagy alperesként - vesz részt.

Ebben az esetben nincs jogi lehetőség arra, hogy az, akinek az érdekében az ügyészt pert indít (még akkor sem, ha e személy egyértelműen beazonosítható), az ügyészhez csatlakozzon a perbe.

Erre akkor sincs lehetőség, ha egyedi ügyben jogosult pert indítani az ügyész, pl. személyi állapotot érintő perekben, de akkor sem, ha közérdekből indít pert.

Arra azonban lehetőség van, hogy az ügyész a más által indított perbe - amennyiben a per megindítására külön jogszabály alapján jogosult lett volna - a felperes pertársaként perbe lépjen. Ennek lehetőségéről az ügyész elsősorban a fél kérelme, illetve a bíróság értesítése alapján szerez tudomást. Az ügyész a mások között folyamatban lévő perbe a fél pernyertességének előmozdítása érdekében önállóan be is avatkozhat, vagy perbehívottként beavatkozóként csatlakozhat, ha annak jogszabályi feltételei fennállnak. [az ügyészség közérdekvédelmi feladatairól szóló 3/2012. (I. 6.) LÜ ut. 43. § (1) bek.]

A törvény a hatályos Pp. szabályaihoz hasonlóan rendezi a kötelező fellépés esetét is. A Pp.-t és a Be.-t módosító 2013. évi CLXXXVI. törvény az ún. lakásmaffia ügyek sértettjei jogainak hatékonyabb érvényesítése érdekében meghonosít egy sajátos együttműködési formát a büntető és polgári bíróságok között. A Pp. 2014. január 1-jével történt módosítása értelmében a Be. 54. § új (2a) bekezdésében meghatározott feltételek fennállása esetén a nyomozási bíró vagy a büntető ügyben eljáró bíró már a polgári jogi igény és az ideiglenes intézkedés iránti kérelmet tartalmazó indítvány előterjesztését követően megküldi a polgári jogi igényt a Pp. szerint hatáskörrel és illetékességgel rendelkező bíróságnak további eljárás céljából. A Be. alapján így megküldött polgári jogi igényt keresetlevélként kell elbírálni és úgy kell tekintetni, mintha azt már eredetileg is annál a bíróságnál terjesztették volna elő, amelyhez azt a büntető ügyben eljáró bíróság megküldte. Ezekben a perekben, a törvény az ügyész kötelező fellépését írja elő a felperes (magánfél) jogainak védelme, a büntető- és a polgári eljárás összehangolása, a bizonyítási eszközök rendelkezésre bocsátása érdekében.

Az ügyészre vonatkozó iratbetekintési, költségmentességi, jogorvoslati jog stb. gyakorlására vonatkozó szabályokat a törvény adott jogintézményt szabályozó rendelkezései tartalmazzák.

A 61. §-hoz

A törvényben rögzített nyelvhasználathoz való jog érvényesülése érdekében a bíróság tolmácsot, jelnyelvi tolmácsot, illetve fordítót alkalmaz, akik vonatkozásában főszabály szerint a törvény szakértőkre vonatkozó rendelkezéseit kell megfelelően alkalmazni.

A 62. §-hoz

Az egységes jogalkalmazás biztosítása érdekében szükséges rendelkezni arról, hogy főszabályként egyszerű fordítás alkalmazásának van helye a polgári eljárásban, kivéve, ha jogszabály, uniós jogszabály vagy nemzetközi egyezmény másként nem rendelkezik, vagy a felek a fordítás hitelességét vitássá nem teszik. Mindebből az következik, hogy a jogalkotónak konkrétan meg kell határoznia azokat az eseteket, ahol feltétlenül szükségesnek tartja hiteles fordítás alkalmazását, egyéb esetekben ugyanakkor érvényesülhet ez az eljárást egyszerűsítő főszabály. A meghatározó bírósági gyakorlat jelenleg is e rendelkezésnek megfelelően alakul.

A 63. §-hoz

A Ptk. a korábbi Ptk.-tól (1959. évi IV. törvény) eltérő módon szabályozza a képviselet szabályait, amelynek következtében a polgári peres és nemperes eljárásokban problémát okozhat, ha az ellenérdekű feleknek ugyanaz a személy a törvényes vagy meghatalmazott képviselője.

A korábbi Ptk. az ellenérdekű felek ugyanazon személy általi képviseletét - szűk kivételt engedve - kizárta, azzal, hogy a 221. § (3) bekezdésben kimondta, a képviselő nem járhat el, ha a szemben álló vagy ellentétesen érdekelt fél ő maga vagy olyan személy, akit ugyancsak ő képvisel.

A Ptk. ugyanakkor ezt a szabályt már nem tartalmazza, csupán megtámadhatóvá teszi a képviselt részéről a képviselő által tett jognyilatkozatot érdekellentét esetén, ami akár ahhoz is vezethet, hogy egy adott polgári eljárásban, az ellenérdekű pozíciókban ugyanaz a személy lépjen fel az egyik oldalon képviselőként és a másik oldalon félként. Ez a körülmény összességében komoly problémák okozója lehet, például ha utóbb egy jogerős döntést azzal támadnának meg, hogy a képviselő nyilatkozata nem volt hatályos.

Az (1) bekezdés lényegében a korábbi Ptk. főszabályát tartalmazza. A (2) bekezdés azt az esetet tartalmazza, amikor például a jogi személy és annak törvényes képviselője pereskedik. Ilyen esetben a törvényes képviselő gyakorlatilag jogosult a jogi személy önálló képviseletére. El kell kerülni azt a lehetőséget, hogy az ellenérdekű törvényes képviselő hatalmazzon meg a vele szemben történő pereskedésre képviselőt, ezért ilyenkor az ügygondnok rendelés biztosíthatja a legeredményesebben a jogi személy elfogulatlan képviseletét. A szabályozás engedi, hogy az ágazati törvények, vagy különleges eljárások speciális rendelkezései ettől eltérő szabályt állapítsanak meg. Az ügygondnok díját a felperes előlegezi, tekintettel arra, hogy perindító félként alapvetően neki áll érdekében a peres eljárás lefolytatása. Ha az ügygondnok díját a fél - bírósági felhívás ellenére - nem előlegezi, az eljárás a bíróság felhívásában megadott határidő eredménytelen elteltét követő naptól szünetel. A szünetelési ok az eljárás szünetelésére vonatkozó szabályok között került elhelyezésre.

A 64. §-hoz

A hatályos Pp.-hez képest nincs változás abban, hogy a félnek főszabály szerint nem szükséges személyesen eljárnia a perében. A meghatalmazottak számát a törvény továbbra sem korlátozza, mivel sok olyan eset van, amikor a képviselet hatékonyabban látható el (például több területet érintő bonyolult szakkérdések esetén), ha többen állnak a meghatalmazotti oldalon. Mivel a törvény az osztott perszerkezettel abba az irányba mozdul el, hogy a felek már az eljárás elején határozott és egyértelmű nyilatkozatokat tegyenek kérelmeik vonatkozásában az eljáró bíróság előtt, a több meghatalmazottal eljáró fél kockázati körébe esik, ha az egyes meghatalmazottak esetleg egymásnak ellentmondó nyilatkozatokat tesznek.

A 65. §-hoz

A hatályos Pp. meghatalmazottként eljárni jogosult személyek körére vonatkozó szabályozása indokolatlanul terjedelmes és bonyolult. Mindez szükségessé teszi a törvényben a személyi kör csökkentését, mivel a hatályos szabályozás túl tágan értelmezte a meghatalmazottként eljáró személyi kört.

A rokonok meghatalmazottként történő eljárását a törvény a Ptk. szerinti hozzátartozók körére szorítja. Indokolt lett volna a hozzátartozók meghatalmazottként történő eljárásának a járásbírósági szintre korlátozása is, tekintettel azonban arra, hogy a törvény szerint a törvényszék előtti eljárásban a jogi képviselet általánosan kötelezővé válik, ez gyakorlatilag teljesül.

Közigazgatási szerv vezetőjének meghatalmazására vonatkozó törvényi felhatalmazás indokolatlan, mivel a közigazgatási szerv törvényes képviseletét a közigazgatási szerv vezetője látja el, ő tehát e minőségében és nem meghatalmazottként látja el a közigazgatási szerv képviseletét. Ugyanez igaz az önkormányzat esetében a polgármesterre, főpolgármesterre, megyei közgyűlés elnökére.

A törvény generális jelleggel szabályozza, hogy a közjogi jogalanyok, így az egymással egyébként átfedést mutató közigazgatási szervek, költségvetési szervek, valamint a gazdálkodó szervezetek, egyéb nem természetes személyek esetében meghatalmazottként azok alkalmazottja eljárhat. Tekintettel arra, hogy a jogi előadó jogi tevékenységét alkalmazottként fejti ki, ez a szabály az alkalmazott jogi előadók vonatkozásában is értelemszerűen alkalmazandó. A jogtanácsos sajátos jogállására tekintettel külön pontban kerül kiemelésre.

Az önkormányzatok perei tekintetében a törvény egyszerűsítést valósít meg. Az önkormányzati szerv alkalmazottja munkáltatója tevékenységével kapcsolatos pereiben meghatalmazottként természetesen eljárhat. Ezen felül a korábbi bonyolult szabályozás helyett a törvény lehetővé teszi, hogy az önkormányzat belső szabályzatban (szervezeti és működési szabályzat) határozhassa meg a meghatalmazottként eljárni jogosult tisztségviselők körét. A tisztségviselő kategóriájába beletartoznak azok a személyek, akiket a hatályos szabályozás eljárni jogosultként megjelöl (polgármester, jegyző, a képviselőtestület és a közgyűlés tagja...), de a meghatározás nem teszi korlátlanul lehetővé a képviselő állítást, akár az önkormányzati szervhez nem kötődő személyek vonatkozásában. A szabályzatban tehát az önkormányzat meghatározhatja azt a tisztségviselői kört, akik meghatalmazottként eljárhatnak, az adott tisztségviselői típushoz pedig hozzárendelheti azt az ügykört, amelyek vonatkozásában a tisztségviselői típushoz tartozó személy eljárhat. Ezt követően a konkrét ügyben a kijelölt tisztségviselő kaphat meghatalmazást az eljárásra.

A képviseletre jogosultak köréből kikerült a szakszervezet, érdekképviseleti szervezet, szövetkezet alkalmazottja. A szakszervezet képviseleti jogosultsága kizárólag munkaügyi és társadalombiztosítási perekben lehet indokolt, az erre vonatkozó szabályokat a különleges eljárások szabályai között indokolt elhelyezni. Ez ugyanakkor nem akadálya annak, hogy a szakszervezet szolgáltatásként a jogi képviseletet vagy annak a finanszírozását valamilyen formában más tárgykörben indult perekben is biztosítsa. Az érdekképviseleti szerv eljárásának biztosítása nem szolgálhat az ügyvédi garanciák (pl. felelősségbiztosítás) és az ügyvédekkel szemben támasztott követelmények (például szakvizsga, megfelelő iroda) megkerülésére, így az egyedi esetekben történő képviseletet indokolt kizárni a továbbiakban, ugyanakkor megmarad az érdekképviseleti szervezetek - Ptk.-ban szabályozott - közérdekű keresetindítási joga. A szövetkezet gazdálkodó szervezetnek minősül, akinek alkalmazottja a törvény alapján meghatalmazottként eljárhat munkáltatójának tevékenységével kapcsolatos pereiben.

A 66. §-hoz

A meghatalmazottak köréből kizárt személyi kör szűkítése vagy bővítése alapvetően nem indokolt, a joggyakorlatban sem merült fel ilyen igény. A Ptk. 2:19. §-ának szabályozásával összhangban azonban annyi pontosítást tartalmaz a törvény, hogy a gondnokság alá helyezés nem minden esetben, hanem csak azokban az esetekben jár azzal a következménnyel, hogy az érintett nem lehet meghatalmazott, ha a bíróság ilyen hatállyal helyezte gondnokság alá. Ez lehetővé teszi azt, hogy azokban az esetekben, amikor a bíróság a perbeli eljárást, illetve a per tárgyát érintő jognyilatkozatok megtétele körében nem korlátozta a természetes személy cselekvőképességét, a perben meghatalmazottként eljárhasson.

A 67. §-hoz

A törvény kialakítása során elvi éllel merült fel, hogy a meghatalmazás, mint címzett egyoldalú jognyilatkozat esetében nyújt-e a minősített okirati forma többlet biztonságot az egyszerű okirati vagy formakényszer nélküli jognyilatkozathoz képest. A törvény szerinti szabályozás főszabályként fenntartja, hogy a meghatalmazást közokiratba vagy teljes bizonyító erejű magánokiratba kell foglalni, de ez alól kivételeket enged, igazodva elsősorban az elektronikus ügyintézés és a bizalmi szolgáltatások általános szabályairól szóló 2015. évi CCXXII. törvény rendelkezési nyilvántartásra vonatkozó szabályaihoz. Ha a hivatkozott törvény szerinti rendelkezési nyilvántartásban kerül rögzítésre a meghatalmazás, akkor az a minősített okirati forma hiányában is érvényesnek tekintendő, ugyanakkor ennek feltétele, hogy a meghatalmazást elfogadó nyilatkozat is rögzítésre kerüljön a nyilvántartásban. Ha azonban a per megindítását követően kerül sor a meghatalmazás rendelkezési nyilvántartásba vételére, vagy a rendelkezési nyilvántartásba vett meghatalmazás módosítására, e jognyilatkozatok a bírósággal szemben csak a bíróságnak való bejelentéstől, az ellenféllel szemben pedig csak a vele való közléstől hatályosak. Az eljárás megindulásakor elvárható ugyanis a bírósággal szemben, hogy adott esetben a nyilvántartás adatait ellenőrizze, különösen, ha a fél hivatkozik a meghatalmazás e módjára. Ha azonban az eljárás folyamán következik be változás az adatokban, akkor viszont az érintett személytől várható el, hogy az adatváltozás tényét bejelentse az eljárásban. A törvény utal továbbá arra is, hogy az ügyvéd és a jogtanácsos meghatalmazásának igazolásáról jogszabály eltérően rendelkezhet.

Nem szükséges fenntartani azt a rendelkezést, hogy az ügyvédnek adott meghatalmazáshoz, ha azt a fél saját kezűleg írta alá, tanúk alkalmazása nem szükséges. Az ügyvédekről szóló 1998. évi XI. törvény 26. §-a tartalmazza az ügyvédi meghatalmazásra vonatkozó szabályokat, annak részleges megismétlése a Pp.-ben nem indokolt. Egységesen kell megjeleníteni ugyanis az erre vonatkozó szabályokat az ágazati törvényben.

A 68-70. §-hoz

A meghatalmazásnak egyediesítetten kell tartalmaznia, hogy mely ügyre vonatkozik. Ez történhet a feleknek és a per tárgyának a meghatározásával, ügyszámra hivatkozással vagy más módon. Fontos hangsúlyozni, hogy a per vitelére szóló meghatalmazás - külön kikötés hiányában - kiterjed a végrehajtási eljárásra, valamint az annak során, azzal összefüggésben indított perre, a perorvoslati eljárásokra, valamint a peres pénznek vagy dolognak és az eljárási költségeknek az átvételére is. Az ügyvéd helyettesítését - mivel bizalmi viszonyról van szó - a felek a szerződésben kizárhatják, viszont a törvény - a meghatalmazás eltérő rendelkezése hiányában - azt fogadja el kiinduló helyzetnek, hogy akadályoztatása esetén az ügyvéd élhet a helyettes megbízásának lehetőségével.

A meghatalmazás megszűnésnek szabályait az anyagi jogi szabályok, így a Ptk. tartalmazza, annak hatályosulását kell csak a perrendtartásban szabályozni. Új rendelkezés, hogy ha a per megindítását követően kerül sor a meghatalmazás rendelkezési nyilvántartásba vételére, vagy a rendelkezési nyilvántartásba vett meghatalmazás módosítására, e jognyilatkozatok a bírósággal szemben ugyancsak a bíróságnak való bejelentéstől, az ellenféllel szemben pedig a vele való közléstől hatályosak.

A meghatalmazott képviseleti jogosultságát a bíróság továbbra is az eljárás bármely szakaszában hivatalból vizsgálja.

A 71. §-hoz

Alapvetően fenntartja a törvény az általános meghatalmazás jogintézményével kapcsolatos szabályokat is. A Ptk. alapján általános meghatalmazást legfeljebb öt évre lehet adni. Az ötéves határidő a Ptk. szerint számítandó; de lejárat esetén megújítható.

Azonban az általános meghatalmazások nyilvántartásával kapcsolatos rendelkezések kiegészülnek az általános meghatalmazások országosan egységes és közhiteles - interneten elérhető - nyilvántartásának létrehozásával. Indokolt, hogy a bírósági eljárásokra vonatkozó adatok, jogok a bírósági szervezetrendszer keretei között kerüljenek nyilvántartásra, ezért a közhiteles nyilvántartást a törvény alapján az Országos Bírósági Hivatal elnöke működteti. Ezt célszerűségi, költséghatékonysági és adatvédelmi indokok egyaránt alátámasztják.

A 72. §-hoz

A törvény - a jelenlegi szabályozástól eltérően - főszabállyá kívánja tenni a perben a fél számára a kötelező jogi képviseletet. Ennek indoka, hogy a tapasztalatok szerint az utóbbi évtizedekben a polgári jogviták a korábbiakhoz képest lényegesen bonyolultabbá váltak, így a felperes részéről a megalapozott igényérvényesítés, alperesi oldalon pedig az eredményes védekezés többnyire olyan jogi szaktudást igényel, ami nélkülözhetetlenné teszi a fél jogi szakember közreműködésével történő eljárását. A felek percselekményeinek szakszerűsége nagymértékben elősegítheti mind a hatékony igényérvényesítést illetve jogvédelmet, mind az azzal szembeni védekezést, továbbá a perek észszerű időn belüli befejezését. Ugyanakkor a kötelező jogi képviselet általánossá tétele a joghoz való hozzájutásban tényleges akadályt nem jelent. Egyrészt ugyanis a tapasztalatok azt mutatják, hogy a perek túlnyomó részében a felek akkor is jogi képviselőt hatalmaznak meg perbeli képviseletük ellátására, ha a törvény ezt nem írja elő számukra kötelező jelleggel, másrészt a pártfogó ügyvéd intézménye azok számára is elérhetővé teszi jogi képviselő igénybevételét, akik anyagi lehetőségeik folytán nem, vagy csak aránytalan nehézségek árán tudnának jogi képviselő részére meghatalmazást adni.

Miután a törvény a szabályozást a törvényszékre, mint az általános elsőfokú hatáskörű bíróságra modellezi, a szabályozási metodikát a jelenlegihez képest megfordítja. Nem azokat az eseteket sorolja fel, amelyekben kötelező a jogi képviselet, hanem főszabályként rögzíti, hogy a perben a jogi képviselet kötelező, és ezt követően szabályozza a főszabály alóli kivételeket.

A perek járásbíróság és törvényszék közötti elsőfokú hatásköri megosztása során az alapvető elhatárolási szempont az ügyek nehézségi foka. A szabályozás célja, hogy a nagyobb szakértelmet és gyakorlatot igénylő, bonyolultabb, ritkábban előforduló ügyek kerüljenek a törvényszék esőfokú hatáskörébe. Ezek az ügyek azonban nemcsak a bíróság, hanem a fél részéről is megkívánják a nagyobb szakértelmet, ezért - a hatályos szabályozástól eltérően - indokolatlan a törvényszék elsőfokú hatáskörébe tartozó ügyek egy részében mentesíteni a feleket a kötelező jogi képviselet biztosítása alól.

Ugyanakkor a járásbíróság elsőfokú hatáskörébe tartozó személyállapoti, illetve családjogi tárgyú perek, birtokviták, kisebb perértékű vagyonjogi ügyek jogi megítélése általában kevésbé bonyolult, ezért ezekben az ügyekben a célszerű és hatékony pervitel többnyire nem teszi feltétlenül szükségessé a fél számára jogi szakember közreműködését, annak kötelezővé tétele adott esetben indokolatlan és szükségtelen terhet róna a félre. Erre figyelemmel a törvény a kötelező jogi képviselet főszabálya alól a járásbírósági elsőfokú hatáskörbe tartozó ügyekben kivételt tesz, a fellebbezési és perújítási eljárásra is kiterjedően, valamint a felülvizsgálati eljárásban az ellenkérelmet előterjesztő fél tekintetében is.

A törvény ugyanakkor lehetővé teszi, hogy a jogalkotó törvényi rendelkezéssel további kivételeket is meghatározzon a kötelező jogi képviselet főszabálya alól, illetve arra is lehetőséget biztosít, hogy a járásbíróság hatáskörébe tartozó egyes perek vonatkozásában is - szükség esetén - elő lehessen írni kötelező jogi képviseletet, azaz a törvény a rugalmas szabályozás érdekében megteremti az alkivétel lehetőségét a főszabály alóli kivétel alól.

A 73-74. §-hoz

A kötelező jogi képviselet szükségességéről a pártfogó ügyvédi képviselet engedélyezésének lehetőségéről, valamint a jogi képviselő közreműködése nélkül való eljárás jogkövetkezményeiről az eljárás kezdetén, az eljárást megindító beadvánnyal összefüggésben (keresetlevél visszautasítása, kereset közlése az ellenérdekű féllel), illetve a perorvoslati eljárást megalapozó határozatban (jellemzően ítélet) indokolt a bíróságnak tájékoztatást nyújtani. Itt szükséges megjegyezni, hogy ha a felperes jogi képviselő nélkül nyújtja be a keresetlevelet olyan ügyben, amelyben jogi képviselő közreműködése kötelező, a bíróság a keresetlevelet visszautasítja. Ez az eset a hiánypótlási felhívás kiadása nélküli visszautasítási okok között szerepel. Az eljárás megindításakor ugyanis elvárható a felperestől, hogy jogi képviselő közreműködésével nyújtsa be a keresetlevelet. Ehhez igazodó szabály kerül megfogalmazásra arra az esetre is, ha a perorvoslati kérelmet előterjesztő fél nem rendelkezik jogi képviselővel. Ilyen esetben a bíróság a perorvoslati kérelmet visszautasítja.

Ha a fél az eljárás folyamán lép perbe, akkor első jelentkezése alkalmával, ha pedig a felet az eljárás folyamán vonják perbe, vagy az eljárás folyamán kezdeményezik a perbeállítását, akkor a perbevonás, perbeállítás kezdeményezésének közlésével egyidejűleg kell tájékoztatni a jogi képviselet szükségességéről. Ezt követően a félnek magának kell gondoskodnia arról, hogy az eljárás során folyamatosan fennálljon a jogi képviselete, ellenkező esetben nyilatkozata, cselekményei hatálytalanok.

A bíróság ugyanakkor az eljárás folyamán perbe lépő félnek megfelelő határidőt biztosít a jogi képviselet pótlására, ha később nem pótolható perbeli cselekmény elvégzésére, illetve nyilatkozat megtételére lenne szükség (például a perfelvétel lezárása előtt perbelépő fél, a perfelvétel lezárását követően nem tudná tény és jogállításait megtenni). A bíróság akkor is megfelelő határidőt biztosít a jogi képviselet pótlására, ha az ügyben áttétel, vagy kijelölés folytán jár el és a keresetlevelet eredetileg olyan bírósághoz nyújtották be, amelynek eljárásában a jogi képviselet nem kötelező.

Ha a félnek önhibáján kívül álló okból úgy szűnik meg a jogi képviselete, hogy valamely perbeli cselekményt, nyilatkozatot a jogi képviselet megszűnése miatt nem tud határidőben teljesíteni, a fél igazolási kérelemmel is élhet.

A törvény a kötelező jogi képviseletre vonatkozó hatályos szabályozást egyszerűsíti. Továbbra is főszabályként érvényesül, hogy a jogi képviselő közreműködése nélkül eljáró fél perbeli cselekménye és nyilatkozata hatálytalan, a törvény ugyanakkor egyértelműsíti, hogy e cselekményeket és nyilatkozatokat nem kell tekintetbe venni, úgy kell tekinteni rájuk, mint ha a fél perbeli cselekményt, nyilatkozatot egyáltalán nem tett volna. E szabály alóli kivételként kerül meghatározásra - vagyis a jogi képviselő közreműködése nélkül eljáró fél perbeli cselekménye és nyilatkozata nem hatálytalan -, ha a törvény az adott perbeli cselekményre nézve a meghatalmazott útján történő eljárást kizárja.

Mint ahogy arra már korábban is történt utalás, ha a perorvoslati kérelmet előterjesztő fél nem rendelkezik jogi képviselővel - annak ellenére, hogy a jogi képviselő meghatalmazásának szükségességéről a bíróság a perorvoslattal megtámadható határozatban tájékoztatta -, a bíróság a perorvoslati kérelmet visszautasítja.

Ha a felperes a megszűnt jogi képviseletének pótlásáról felhívás ellenére nem gondoskodik, a bíróság az eljárást - a hatályos szabályokkal egyezően - megszünteti, ugyanez történik akkor is, ha a viszontkeresetet előterjesztő alperes nem pótolja megszűnt jogi képviseletét. Utóbbi esetben a bíróság az eljárást részlegesen, a viszontkereset tekintetében szünteti meg.

A törvény azt is kimondja ugyanakkor, hogy a fél jogi képviseletének hiánya nem akadálya a határozat kihirdetésének és kézbesítésének. Ebben az esetben a határozatot közvetlenül a féllel kell közölni.

A 75. §-hoz

A kötelező jogi képviselet törvényszéki szinten történő általánossá tétele mellett szűkíteni indokolt az ilyen ügyekben jogi képviselőként eljárásra jogosult személyi kört is, mert a valódi ügyvédkényszerhez közelítő szabályozás tudja garantálni a törvényszéken indult eljárásokban a kötelező jogi képviselet miatt elvárt megfelelő szakértelmet.

Az ügyvédek és jogtanácsosok mellett indokolt lehetővé tenni, hogy a jogi személy bíróságot az annak képviseletére jogosult bíró, illetve a Legfőbb Ügyészséget az annak képviseletére jogosult ügyész képviselhesse, ha azok a perben adott esetben félként vesznek részt és a peres eljárás során a jogi képviselet kötelező. A bírák, illetve ügyészek valamennyien jogvégzett, jogi szakvizsgával, jogi szaktudással rendelkező személyek, akik a megfelelő joggyakorlat birtokában képesek megfelelően ellátni a professzionális pervitelt igénylő perbeli képviseletet az adott bíróság, illetve a Legfőbb Ügyészség vonatkozásában.

Indokolt lehetővé tenni a speciális szakértelmet megkövetelő ügyekben az ilyen szakértelemmel rendelkező professzionális képviselők (pl. szabadalmi ügyvivő) részvételét is, külön törvényi rendelkezés felhatalmazása alapján.

Kötelező jogi képviselet előírása esetén is eljárhat jogi képviselő nélkül saját ügyében a jogi szakvizsgával rendelkező személy, valamint a törvény alapján eljárni jogosult ügyész. Ügyvédjelölt és jogi előadó ugyanakkor kizárólag az iratbetekintés és másolatkészítés esetköreiben járhat el kötelező jogi képviselet előírása esetén.

A 76-77. §-hoz

Az ügygondnok kirendelését főszabályként - a hatályos Pp. főszabályával összhangban - továbbra is az ellenfél kérelmére teszi lehetővé. Törvényben meghatározott esetekben ugyanakkor indokolt fenntartani a hivatalból történő ügygondnok-rendelés lehetőségét, így különösen egyes különleges eljárásokban (személyállapoti perek), illetve például olyan esetekben, ha a félbeszakadás a törvényes képviselő nélkül maradt fél méltányos érdekeit sértené, vagy a fél és törvényes képviselője közötti érdekellentét esetén.

A törvény a szabályozás egységessége és áttekinthetősége érdekében változtat a szabályozás struktúráján. Pontokba szedve kerülnek felsorolásra az ügygondnok-rendelés esetei. Az a)-c) pontokban írt esetek - kisebb pontosítások átvezetése mellett - megfelelnek a hatályos szabályozásban is megjelenő alapeseteknek, míg a d) pont arra utal, hogy az ügygondnok-rendelés egyes speciális esetei - a szoros összefüggés miatt - kizárólag az adott jogintézmény vagy különleges eljárás szabályai között kerülnek szabályozásra.

Azt is indokolt konkrétan meghatározni, hogy mely személyi kör járhat el ügygondnokként. Az ügyvédekről szóló 1998. évi XI. törvény (a továbbiakban: Ügyvédi törvény) 31. § (1) bekezdése csupán arról rendelkezik, hogy az ügyvéd kirendelés esetén - többek között - ügygondnokként jár el. A gyakorlatban már jelenleg is ügyvédek kirendelésére kerül sor, amikor ügygondnokra van szükség, a törvény ezt már tételesen is előírja, számos jogalkalmazási kérdést megválaszolva, és a képviselet szakszerűségét, professzionalitását garantálva. Az ügyvédi törvény kirendelésre vonatkozó szabályanyaga így az ügygondnoki képviselet szabályanyagává válik, szükségtelenné téve azt, hogy e körben a Pp.-nek kelljen a képviselet járulékos kérdéseiről rendelkeznie (pl. képviselet korlátai, felmentés a kirendelés alól, szakmai felelősség, felhatalmazás az ügygondnoki díjazás szabályozására, kirendelhető ügyvédek köre).

A képviselet terjedelme tekintetében a hatályos szabály fenntartása indokolt, mely - a megfogalmazott kivételekkel - a per vitelére meghatalmazott jogállását biztosítja az ügygondnoknak.

A törvény azt is megjeleníti, hogy ha az ügygondnok kirendelésére okot adó körülmény az eljárás folyamán megszűnik, a bíróság az ügygondnokot a kirendelés alól felmenti. Az Ügyvédi törvény tartalmaz további felmentési okokat a kirendelt ügyvéd vonatkozásában, azok megismétlése, vagy az azokra való utalás a normaszövegben nem szükséges, azokat az ágazati norma rendezi.

Az ügygondnok jogállását szabályozó rendelkezések tartalmazzák az ügygondnoknak a díjazásra való jogosultságát, valamint az arra vonatkozó rendelkezést, hogy a díjról milyen módon kell határozni.

A 78-79. §-hoz

A törvény a költségek előlegezése alcím alatt azoknak a költségeknek a megfizetését szabályozza, amelyek a feleken kívüli harmadik személyek a perrel kapcsolatos közreműködése miatt merülnek fel. Azt, hogy e költségek véglegesen kit terhelnek, a hatályos szabályozással egyezően a perköltség és az állam által előlegezett költség viselésének a szabályai között rendezi. A törvény egyrészt a bíróságnak a felek előlegezésével kapcsolatos feladatát határozza meg, másrészt megnevezi az egyes költségek előlegezésére kötelezetteket.

A bíróság az előlegezés vonatkozásában alapvetően akkor határoz, ha egyúttal a harmadik személy igényéről is dönt, azaz az előlegezendő költség pontos összege is meghatározásra kerül. A bíróság a felet vagy egy végrehajtható határozatban kötelezi a költségigénnyel fellépő harmadik személy javára a költség megfizetésére, vagy bírósági letétbe helyezési kötelezettséget ír elő. Ez utóbbi választását indokolhatja a közreműködő személy követelése megtérüléséhez fűződő jog fokozott védelme.

A törvény lényegében ugyanezen, de egyúttal más, célszerűségi (pl. tanú útiköltségének előzetes biztosítása) szempontok miatt is fenntartja a hatályos szabályozás szerinti előzetes letétbe helyeztetés intézményét is. A törvény külön szabállyal rendezi a bíróság kötelezettségét arra az esetre, ha a letétbe helyezett összeg és a bíróság által meghatározott költség összege eltérő.

Az ügygondnok, kirendelt szakértő - és a törvény utaló szabálya folytán a fordító és tolmács - díja és a külföldi kézbesítésnek az uniós és a nemzetközi jog szerinti költsége tekintetében kizárja a bírói mérlegelés lehetőségét és előírja az előzetes letétbe helyezés elrendelését.

A törvény elhagyja a hatályos perrendnek az ügygondnok készkiadása és díja előlegeztetésének az idejére vonatkozó rendelkezéseit, azok ugyanis a törvény szabályaiból megfelelően következnek.

A törvény a bizonyítással járó költségek esetében az előlegezési kötelezettséget a perköltségviselés folyamatának egyszerűsítése és a mulasztás a bizonyítási érdek mentén történő szankcionálhatósága végett a bizonyító féllel szemben fogalmazza meg. Nem tartja fenn viszont a bírói méltányosság-gyakorlás egyébként is ritkán használt, a Pp. 76. § (1) bekezdésében szabályozott intézményét. A törvény azonban lehetővé teszi a bizonyító fél ellenfelének előlegezésre kötelezését akkor, amikor a bizonyító fél ellenfele bármely okból, de magára vállalja az előlegezést. Azért, hogy a szabállyal ne lehessen visszaélni, a törvény szerint az ellenfél kötelezésére nincs lehetőség akkor, ha az ellenfél jogszabály vagy költségkedvezmény folytán egyébként mentes a per során felmerülő költségek előlegezése alól. Kizárt tehát, hogy a szabály alkalmazásának az eredménye az legyen, hogy a költséget az állam előlegezi.

A törvény új tartalmú szabállyal rendezi a tolmácsolás, a fordítás és a külföldi kézbesítés miatt felmerülő költségeknek az előlegezését. A törvény kifejezésre juttatja, hogy önmagában a magyartól eltérő nyelv használatának jogához nem párosul automatikusan a tolmács díjára vonatkozó előlegezési mentesség, csak akkor, ha ezt nemzetközi egyezmény előírja. Ennek hiányában amennyiben a tolmácsolás a bizonyításhoz kapcsolódik, úgy a tolmácsdíjat a bizonyító félnek kell előzetesen megfizetnie, amennyiben nem, úgy pedig annak, akinek a személye miatt vált szükségessé a tolmács alkalmazása. A törvény a fordítási költségek esetében is különbséget tesz aszerint, hogy az a bizonyítási eljárásban merült fel vagy sem. Az előbbi esetben a kötelezettség alanya a főszabályt követve a bizonyító fél, az utóbbi esetben pedig a pert megindító felperes. Ugyanezek irányadóak a külföldi kézbesítés azon költségének az előlegezése kapcsán is, amelyet uniós jogi norma vagy nemzetközi egyezmény alapján a kézbesítésben közreműködő külföldi személy vagy szerv igényel.

A törvény az ügygondnok díja és készkiadása tekintetében a hatályos Pp.-vel egyezően azzal a féllel szemben fogalmazza meg az előlegezési kötelezettséget, aki az ügygondnok kirendelését kérte, illetőleg - a hivatalbóli kirendelés esetében - akinek a perbeli cselekménye folytán a kirendelés szükségessé vált. Ettől eltérően az állam előlegezi annak az ügygondnoknak a díját, aki ellen jogszabály értelmében kell a keresetet megindítani.

A törvény a garanciális szempontok miatt fenntartja a Pp. 76. § (3) bekezdésében foglalt szabályt.

Az ügyész és a per megindítására, illetve az abban való fellépésre feljogosított személy a perben nem saját érdeket képviselnek, így a költséget helyettük az állam kell, hogy előlegezze. Ugyanez igaz az alperes részére kirendelt és azon ügygondnok esetében, aki ellen külön jogszabály szerint kell a pert megindítani.

A költségkedvezmények szabályainál a törvény csak azt rögzíti, hogy adott esetben a fél mentes az előlegezés alól, e helyen pedig megmondja, hogy mentesség esetén az előlegezés alanya az állam. Végül a törvény általánosan ugyanilyen előírást tartalmaz azon költségek esetében is, amelyek tekintetében jogszabály, uniós jogi norma vagy nemzetközi szerződés költségkedvezmény nélkül is előlegezési mentességet ad a félnek.

A 80. §-hoz

A törvény a hatályos Pp.-vel egyezően a költség és a perköltség fogalma alatt nem ugyanazt érti. A perköltséget egyrészt gyűjtőfogalomként határozza meg, másrészt csak meghatározott költségeket sorol a fogalom hatálya alá. Ennek oka, hogy a perköltség-definíció szabályozási jelentőségét az abba sorolható költségek végleges viselése adja. A perköltség viselésének alapja pedig a hatályos Pp.-ben is megjelenő kiegyenlítési elv. Ennek megfelelően nem mindegyik fél a saját költségét viseli, hanem főszabály szerint a pernyertes fél igényt tarthat arra, hogy a per miatti költségét az ellenfél kifizesse. A perköltség fogalmával tehát a törvény azt határozza meg, hogy melyek azok a költségek, amelyek megtérítését a fél törvényben meghatározott esetben a másik féltől alappal igényelheti. Az elhatárolás elve az, hogy a pervesztes, tehát az alaptalanul perlekedő, vagy éppen az önkéntes jogkövetést mellőző fél a költségek tekintetében olyan - tehát sem nem rosszabb, sem nem jobb - helyzetbe kell, hogy hozza ellenfelét, mint ha a perre nem került volna sor.

Ennek megfelelően a perköltség-fogalom egyik ismérve, hogy csak a félnél felmerült költségek sorolhatók bele, így nem része a perköltségnek például a tanú által kifizetett az az útiköltség, aminek a megtérítésére a tanú nem tartott igényt. Nem a félnél, hanem más, a perben részt vevő harmadik személynél jelentkező költség tehát csak akkor válik perköltséggé, ha a fél ezen személy részére a kiadásait megtérítette. Ezen felül a perköltség körébe csak a jog perbeli érvényesítésével okozati összefüggésben és ahhoz szükségesen felmerült költségek tartoznak bele. Az okozatosság és a szükségesség fogalmai mentén esetről esetre eldönthető, hogy egy adott költségfajta vagy annak igényelt mértéke perköltségként figyelembe vehető vagy sem (pl.: a többes ügyvédi képviselet költsége egy adott ügyben lehet szükséges egy másik ügyben azonban szükségtelen kiadás). A törvény így sem példálózva, sem kiemelve nem jelenít meg egyes perköltségfajtákat. A hatályos Pp.-vel egyezően nem csak a perben, hanem azt megelőzően keletkezett költségek is a perköltség részévé válhatnak. A törvény a költség alatt a köznapi jelentése szerinti kiadást érti, az ezen kívüli vagyoni hátrányok közül a perköltség fogalmába kizárólag csak a fél a bíróság előtt történő megjelenéssel szükségképpen felmerült keresetkiesést vonja be.

A 81. §-hoz

A fél a perköltség-megtérítési igényét a bírósághoz intézett kifejezett nyilatkozattal, a felszámítással érvényesítheti: ennek keretében kérheti tehát a perköltség körébe tartozó kiadásainak és a keresetkiesésének az ellenfél általi kifizetését. A törvény lényegében a hatályos szabályokkal egyezően rögzíti a felszámítás határidejét, meghatározza a felszámítás tartalmi követelményeit, és előírja az igények igazolását, ami a perhatékonyság miatt kizárólag okirattal történhet. A járulékos perköltségigény érvényesítése nem képezheti akadályát a per befejezésének, ezért a törvény azt is kimondja, hogy kizárólag a felszámítás vagy annak igazolása miatt a tárgyalás csak akkor halasztható el, ha azokkal kapcsolatos mulasztás nem a fél hibájára vezethető vissza.

A rendelkezési elvnek megfelelően a fél a felszámítását visszavonhatja, azaz bizonyos költségek vagy az akár az összes költség vonatkozásában lemondhat a megtérítéshez való jogáról. A döntése a bíróságot köti, azt utóbb azonban már nem lehet megmásítani.

A törvény a professzionális pervitel követelményének megfelelően, a jogi képviselővel eljáró fél esetében, a költségjegyzék benyújtásának az előírásával egy formalizáltabb felszámítási módot ír elő. A felmerült költségek rendezett formában történő megjelenítése az ellenfél számára átláthatóvá teszi a vele szemben támasztott igényeket és megkönnyíti a perköltség viseléséről történő bíró döntést is. A törvény a költségjegyzék vezetésének és benyújtásának részletes szabályozását külön jogszabályra utalja.

A 82. §-hoz

A bíróság a kiegyenlítési elv alkalmazása miatt a felszámított perköltség viseléséről történő döntését, hivatalból az eljárást befejező határozatban hozza meg. A döntés keretében egyrészt meghatározza, hogy a fél által felszámított költségek közül melyek és mekkora összegben minősülnek perköltségnek. A bíróság csak azt a költséget veheti figyelembe, amit a fél felszámított és a döntésnél a megjelölt összegen sem terjeszkedhet túl. Az összeg meghatározásánál figyelemmel kell lennie a csatolt okiratok adataira, a per egyéb adataira és értelemszerűen alkalmaznia kell a perköltségre irányadó egyéb perrendi és azon kívüli szabályokat (pl. az ügyvédi munkadíjat szabályozó jogszabályt) is. A bíróság másrészt megállapítja, hogy a perköltségviselés törvényi esetei közül melyek állnak fenn, és ha ezek szerint valamelyik fél perköltség megtérítésére köteles, úgy fizetésre kötelező határozatot hoz. A törvény a felek érdekeinek a figyelembe vétele és egyébként a rendelkezés egyszerűsítése miatt felhatalmazást ad a bíróságnak arra, hogy a fél javára járó perköltség összegébe az ellenfélnek járó perköltség összegét beszámítsa. A perköltség megfizetésének követelésére jogosult fél felszámítása hiányában vagy, ha a törvény értelmében egyik fél sem köteles perköltség megtérítésére, a bíróság a perköltség megfizetéséről nem rendelkezik.

A 83. §-hoz

A törvény fenntartja a hatályos Pp. perköltség-viselési főszabályát: a pervesztes fél egyrészt meg kell, hogy térítse az ellenfele perköltségét, másrészt a saját perköltsége a terhén marad. Részleges pernyertesség esetére a törvény a hatályoshoz képest szövegezésében más, de eredményében ugyanolyan szabályt rögzít. Ilyenkor a megtérítési kötelezettség a felet és az ellenfelet is terheli, mindegyiket a másik fél perköltsége tekintetében, de csak a pervesztesség arányában.

A szükségtelen kölcsönös perköltségfizetés elkerülése érdekében a törvény átveszi a Pp. 81. § (1) bekezdésének a második fordulatát, és a perköltség-viselési főszabályból eredő méltánytalanság kiküszöbölése érdekében a Pp. 81. § (2) bekezdését is.

Újításként, az egyértelműség kedvéért rendezi azt az esetet, ha az ítélet szerint a megváltoztatott kereset részben vagy egészben alapos úgy, hogy a fél az önállóan elbírálható kereseti követelése összegét leszállította. Ebben az esetben a felet a leszállított rész tekintetében főszabály szerint pervesztesnek kell tekinteni. Az új rendelkezés arra készteti a felet, hogy a keresete összegszerűségét a tényleges követelése alapján határozza meg, de kivételek megteremtésével méltányolja azokat az eseteket - például az alperes utólagos teljesítése - amikor erre nem volt lehetősége.

A 84. §-hoz

A bíróság által jóváhagyott egyezség esetén a per ítélet hatályú határozattal zárul. A perköltségviselést tehát csak úgy, mint az ítélet esetében a pernyertesség-pervesztesség kérdése határozza meg. A törvény azonban azért, hogy a perköltség kérdése ne képezze szükségtelen akadályát az egyezség megkötésének, egy rugalmasságot biztosító szabállyal elsődlegesen megadja a lehetőséget a feleknek, hogy maguk döntsék el a térítésre kötelezett fél személyét. A perköltség-viselés általános szabályai tehát csak megállapodás hiányában érvényesülnek. A megállapodás szerint perköltség viselésére köteles fél ellenfele megteheti azt is, hogy a felszámítása egy részét visszavonja. A felek nincsenek elzárva attól sem, hogy az egyezséget jóváhagyó végzés meghozatala előtt mindannyian visszavonják felszámításaikat, így nem kérve döntést a perköltség körében. Ha a jóváhagyott egyezség alapján a pernyertesség aránya nem állapítható meg, akkor a törvény értelmében mindegyik fél csak a saját perköltségét viseli.

A 85. §-hoz

A törvény a gyakorlat által jelzett hiányokat pótolva, kifejezett speciális szabályokkal rendezi a perköltség viselését arra az estre, ha az eljárás megszüntetésre kerül. Az eljárás megszüntetése esetén - érdemi döntés hiányában - nem alkalmazható a pernyertesség-pervesztességre épülő szabály. Az abban megmutatkozó szabályozási logikát alapul véve azonban a törvény a perköltség viselésének a kötelezettségét általánosságban a pert kezdeményező felperesre terheli, hiszen a megszüntetés következtében a jogvédelem sikertelennek minősül. Az eljárás megszüntetését előidéző egyes esetekben azonban a szabály alkalmazása a perköltségviselés céljától eltérő eredményre vezetne, ezért a törvény kivételszabályokat is rögzít.

Így, ha az elállás oka az alperes utólagos teljesítése, a felperes perköltségét az alperes köteles megtéríteni, ha pedig az eljárás megszüntetésének az oka a fél halála vagy megszűnése, akkor pedig egyik fél sem köteles a másik fél perköltségének a megtérítésére. Ezekhez hasonlóan az eljárás közös kérelem miatti megszüntetés esetén sem jelenthető ki feltétlenül, hogy a szükségtelenné vált jogvita okozója a felperes. A többlépcsős szabályozás szerint a felek elsőként maguk dönthetik el közösen, hogy ki fizesse ki a másik fél perköltségét. Annak hiányában a felperesnek kell perköltséget fizetnie, kivéve, ha per az alperes miatt indult és vált végül feleslegessé, azaz a követelést utóbb teljesítette vagy a jogot elismerte. A felek e szabály alkalmazását közösen el is kerülhetik úgy, hogy a felszámításaikat teljes mértékben visszavonják.

A 86. §-hoz

A törvény szövegezésbeli változtatásokkal, de fenntartja a hatályos Pp. 80. § (1) bekezdésében található kivételszabályt, hiszen az abban foglalt feltételek fennállása esetén a perköltség-viselési főszabály alkalmazása nem felelne meg a perköltségviselés rendező elvének. A változtatások a per osztott szerkezetéhez és a perfelvétel azon sajátosságához igazodnak, amely szerint az érvényesített jog a perfelvételi szakban akár a bíróság közrehatása következtében - bizonyos törvényi korlátok mellett de - szabadon megváltoztatható. A szabály értelmében a fél akkor már nem jogosult a perköltsége megtérítését követelni, ha a vele szemben érvényesített jogot és kérelmet a védekezést tartalmazó ellenkérelem előterjesztése után ismeri el.

A perköltség, mint gyűjtőfogalom létjogosultságát az adja, hogy a megtérítési szabályok miatt a per miatti vagyoncsökkenéseket általában egységes egészként kell kezelni. A perköltség-viselési főszabály alkalmazása azonban nem felelne meg az annak alapjául szolgáló elvnek azon perköltségrész esetében sem, amelyet a fél az ellenfelének a jóhiszemű eljárás elvének megsértésével, az eljárás-támogatási kötelezettség megszegésével, azaz feleslegesen okozott. A törvény ezért előírja ezen költségek elkülönített kezelését és azok megtérítésének a kötelezettségét a per eredményétől függetlenül a feleslegesen költséget okozó félhez telepíti. A törvény e körben lényegében fenntartja a hatályos Pp. 80. § (2) bekezdésében megfogalmazott szabályát. A szövegezés annyiban változik, hogy lehetővé válik a perbe vitt joghoz kapcsolódó, de a per előtti felesleges költségokozás figyelembe vétele is. Ezen kívül a törvény elhagyja a költségmegtérítés igénylésének a tilalmát, mivel a törvény szerinti perköltségfogalom alapján a fél saját szükségtelen cselekménye miatti költsége nem tartozik a perköltségbe, azt a fél így alappal egyébként sem számíthatja fel.

A törvény a közvetítés kiemelt jelentősége miatt - az új perköltség-fogalomból következő szükségszerű tartalmi szűkítésekkel - átveszi a hatályos Pp. 80. § (3)-(5) bekezdéseibe foglalt, a közvetítői és a békéltetőtestületi eljárás vonatkozásában szükségtelen cselekményekkel okozott perköltség viseléséről szóló szabályokat.

A 87-92. §-hoz

A törvény a pertársak perköltség-viselési kötelezettségét szabályozási szükséglet hiányában tartalmilag a hatályos szabályoknak megfelelően rendezi, egy kivételtől eltekintve: a perköltség-viselési elvek minél teljesebb körű érvényesülése érdekében a 37. § b) és c) pontja szerinti pertársak esetében elsődlegesen a perköltség az érdekeltség arányában történő megtérítést írja elő, az egyenlő arányú megtérítést csak akkor, ha a per tárgyához fűződő érdekeltségek között nincs jelentős eltérés.

A törvény az ügyész és a perlésre feljogosított más személy perköltségviselése kapcsán nem foglalja szabályba a hatályos Pp. 82. § (3) bekezdésének első mondatát, mert az következik a felszámítás és a perköltségviselés általános szabályából, egyebekben a vonatkozó szabályokat tartalmilag átveszi. A perköltség megtérítése szempontjából a perindításra feljogosított ügyész jogállásával bír az az ügygondnok is, aki ellen a keresetet jogszabály értelmében kell a fél helyett megindítani. A törvény ennek megfelelően kimondja, hogy az ügygondnok helyett a perköltséget külön jogszabályban meghatározott módon az állam téríti meg.

A törvény a beavatkozás és a sikertelen perbehívás, perbeállítás esetére irányadó perköltség-viselési hatályos szabályokat is átveszi. Részben új tartalmú szabályt alkot azonban a felek személyében bekövetkező változások esetére. Nem írja elő ugyanis a perből elbocsátott jogelőd perköltség-térítési kötelezettségét, összhangban a törvény a jogutódlás szabályainál rögzített rendelkezéssel, amely szerint az elbocsátásig végzett cselekmények és bírói határozatok a jogutóddal szemben is hatályosak. A törvény szabálya értelmében a perköltség megfizetésére kizárólag a jogutód kötelezhető. Elbocsátás hiányában a jogelőd a perben a jogutód pertársaként vesz részt. A törvény egyértelmű szabállyal határozza meg, hogy ebben az esetben egyetemlegesen kell, hogy perköltséget fizessenek. E szabályokat kell alkalmazni a felek személyében bekövetkező változások további eseteiben is, és a törvény lényegében változatlan tartalommal, de a perköltség szabályai között rendezi a megtérítési kötelezettséget az alperes kicserélésének az esetére is.

A 93. §-hoz

A törvény a perköltség-viselési rendszer átláthatósága miatt külön szakaszban, együtt tartalmazza a félnél felmerült azon költségek viselésének egyes szabályait, amelyeket a perköltségbe tartozó többi költségtől azok sajátos jellege miatt elkülönítetten kell kezelni.

Ide tartoznak a már említett szükségtelen percselekményekkel okozott költségek, továbbá azok a költségek, amelyeket nem a másik fél, hanem a perrend kifejezett külön rendelkezése értelmében perben nem álló harmadik személy (pl.: tanú) vagy éppen a bírósági szervezet okozott.

A költségeket a félnek a perköltség minden más eleméhez hasonlóan fel kell számítania, de azok megfizetéséről a bíróság már az eljárás során is rendelkezhet, hiszen ezek megtérítése nem függ a per kimenetelétől.

A bírósági szervezet érdekkörében felmerült ok miatti költségek megtérítésének a szabályozását a törvény külön jogszabályra utalja.

A 94-100. §-hoz

A törvény a költségkedvezményi rendszer áttekinthetősége érdekében egy szakaszban összefoglalja a per során felmerülő költségek előlegezéséhez, illetve megfizetéséhez kapcsolódó - egyébként a perrenden kívül egyéb jogszabályokban is szabályozott - kedvezményeket. Alapvetően a hatályos szabályozás szerinti kedvezményfajtákat rögzíti, újdonságként megszünteti azonban a személyes illetékfeljegyzési jogot és egyúttal elsődlegesen és általánosan igénybe vehető rászorultsági alapú kedvezményként bevezeti a személyes költségfeljegyzési jogot. A felsorolásban megjeleníti továbbá a jogi segítségnyújtás keretében külön törvény szerint biztosított pártfogó ügyvédi képviselet díjával kapcsolatos kedvezményeket is.

A törvény meghatározza az egyes kedvezményeknek az igénybevétel szempontjából fontos alapvető jellemzőit is, és lényegében a hatályos szabályozással egyezően feltünteti azok tartalmát. Eltérésként a hatályos rendelkezések által is ismert részleges személyes kedvezményi formát csak a személyes költségfeljegyzési jog esetében biztosítja, és kimondja, hogy a költségmentesség és a költségfeljegyzési jog az ügygondnoki díjra nem terjed ki. A Pp. 86. § (3) bekezdésének első mondatát külön nem foglalja szabályba, mert a kedvezmények tartalmát meghatározó rendelkezések alapján egyértelmű, hogy a költségkedvezmény nem érinti az ellenfélnek járó perköltség megtérítésének a kötelezettségét. Az állam a költségkedvezmények biztosításával a tényleges jogérvényesítés lehetőségét kívánja megteremteni azon személyek számára, akiknél ez a lehetőség kedvezmények hiányában a jövedelmi- vagyoni viszonyaik miatt nem állna fenn. Az állam így nem nyújt segítséget ahhoz a pervitelhez, amely szemben áll a jóhiszemű eljárás elvével, amely az eljárás-támogatási kötelezettség megszegését jelenti, azaz nem a jogérvényesítést szolgálja. A törvény új rendelkezésben rögzíti ezért azt, hogy a költségmentesség a felet nem mentesíti a szükségtelen percselekményekből eredő, az állam által előlegezett költségek megfizetése alól.

A törvény a kedvezmények időbeli hatálya tekintetében is lényegében fenntartja a jelenlegi szabályokat, így a félnek a költségkedvezmény engedélyezését nem szükséges eljárási fokonként újra kérni. A törvény a személyes kedvezmények esetében kifejezett szabállyal egyértelműsíti, hogy az a jogosult fél halálával megszűnik.

A törvény nem változtatva a hatályos rendelkezésen kimondja, hogy a személyes költségmentesség és a személyes költségfeljegyzési jog engedélyezéséről és megvonásáról történő döntés a bíróság feladatkörébe tartozik. Az engedélyezés iránti kérelmet elutasító és az engedélyezett költségkedvezményt megvonó határozat ellen fellebbezésnek van helye.

A tárgyi költségkedvezmény az eljárás tárgyánál fogva, az eljárásban részt vevő valamennyi felet megilleti, külön kérelem nélkül. A tárgyi kedvezmények léte azonban sok esetben a felek számára nem egyértelmű, vagy vitás. A törvény ezért a bíróság számára előírja, hogy fellebbezhető végzésben hivatalból rögzítse a tárgyi kedvezmény fenn nem állását akkor, ha a fél a kedvezmény fennállására alaptalanul hivatkozik.

A törvény az átláthatóság kedvéért, továbbá informatív jelleggel egy jogszabályhely alatt gyűjti egy csokorba a költségkedvezmény tárgyköréhez tartozó azon intézményeket, amelyeket nem a perrend szabályoz.

A 101-102. §-hoz

A törvény a feljegyzett illetékre és az állam által előlegezett költségre vonatkozó hatályos -rendeletben rögzített - szabályok közül lényegében változatlan tartalommal átveszi azokat, amelyek a fél vagy a bíróság jelentős kötelezettsége miatt törvényi szintű megjelenést igényelnek. Ezek egyrészt a bíróság döntésére vonatkozó azokat a rendelkezéseket jelentik, amelyek azt mutatják meg, hogy az illetéket és a költséget végső soron ki viseli. A felek rendelkezési jogának a hatálya értelemszerűen nem terjed ki az államnak járó illeték és költség viselésére, arról a bíróságnak hivatalból és akkor is döntenie kell, ha a félnek járó perköltségről éppen nem. A meg nem fizetett illeték és az állam által előlegezett költség a viselés szempontjából alapvetően a félnek járó perköltség jogi sorsát osztja. A bíróság ezért azokról főszabály szerint az eljárást befejező határozatban dönt és a fizetési kötelezettség azt a felet terheli, aki egyébként perköltség megtérítésére is köteles, és azzal egyező arányban illetve részben. A törvény azonban kivételszabályokat is rögzít, ugyanis van olyan eset (szünetelés), amikor az eljárást nem határozat fejezi be és a felet megillető perköltségről nem kell rendelkezni, vagy a meg nem fizetett illeték, illetve az állam által előlegezett költség megfizetéséről nem az eljárás befejezésekor kell határozni (személyes költségkedvezmény megvonása). A törvény a jelenlegi szabályoknak megfelelően meghatározza azokat a személyeket is, akik a perben betöltött szerepükből következően nem kötelezhetőek fizetésre, és kimondja azt is, hogy ilyenkor, továbbá a felet fizetés alóli mentességet biztosító költségkedvezmény vagy hazai, uniós vagy nemzetközi norma előírása esetén a költség illetve az illeték az állam terhén marad.

Az állam által előlegezett pártfogú ügyvédi díj megfizetéséről a jogi segítségnyújtó szolgálat határoz, határozatának az alapja azonban a bíróság a perköltség viseléséről történő döntése. A törvény ezért előírja a bíróság számára a jogi segítségnyújtó szolgálat tájékoztatását, és annak tartalmi követelményeként és eljárási szakaszonként meghatározza azokat az adatokat, amelyek a díjmegállapítás szempontjából relevánsak.

A 103. §-hoz

A törvény egyértelművé teszi, hogy az ideiglenes intézkedés célja a felek helyzetének átmeneti rendezése, ideiglenes, függő joghatások kiváltása, melyre a kérelmező méltányolható és azonnali jogvédelmi igénye adhat alapot.

A törvény nem kíván alapjaiban változtatni az ideiglenes intézkedés elrendelésének feltételein, de a hatályos Pp. 156. § (1) bekezdésében foglaltaktól általánosabban fogalmazza meg azokat a körülményeket, amelyek fennállása esetén kérelmezhető ideiglenes intézkedés.

A törvény egyértelművé teszi, hogy sem a bizonyítás megkönnyítése, sem a követelés kielégítésének biztosítása nem lehet az ideiglenes intézkedés elrendelésének alapja. Ezekre más jogintézmények állnak rendelkezésre, úgy, mint az előzetes bizonyítás vagy a biztosítási intézkedés.

A törvény ezzel a szabályozási megoldással hozzáköti az intézkedést az adott jogvitához: csak olyan állapotfenntartás, jogfenntartás, hátrány lehet releváns, mely az érvényesített jogból levezethető, pl. szerződésszegés esetén az ezzel okozott kár lehet a hátrány.

A törvény az ideiglenes intézkedés elrendelésére okot adó feltételek közé bevezeti a „hátrány” fogalmát a „kár”, illetve „nem vagyoni sérelem” [Ptk. 2:52. § (2) bekezdés] helyett, mert ezzel fejezi ki, hogy az intézkedés kérelmezésekor nem állapítható meg kár, illetve nem vagyoni sérelem. A megállapíthatóság több okból is hiányzik: egyrészt a bekövetkezés még csak közvetlenül fenyeget (ha már megtörtént volna a károkozás, akkor nincs mit megakadályozni, elhárítani); másrészt az ideiglenes intézkedés elrendelhetőségéhez nem szükséges a bizonyítottság, elég a valószínűsítés; harmadrészt a kár, illetve nem vagyoni sérelem fogalmi elemét képező jogellenesség kérdése sem került elbírálásra.

Összességében tehát egy a jövőben valószínűleg bekövetkező, de nem bizonyított, és eshetőlegesen jogellenesnek minősülő következmény képezi az elrendelhetőség feltételét, mely körülményekre tekintettel indokolt az új fogalom bevezetése. Továbbá, az új fogalom kifejezi azt is, hogy az ideiglenes intézkedés elrendelése nem kizárólag vagyoni kárral fenyegető helyzetekben indokolt, hanem nem vagyoni sérelem fenyegetése esetén is. E két következményt együttesen fedi le a hátrány fogalom.

Az ideiglenes intézkedés sajátossága, hogy az elrendelés feltételei lényegében meghatározzák, hogy a fél mit kérhet, ugyanis ideiglenes intézkedésként a kérelmező nem bármely érvényesített joga előrehozott teljesítését kérheti, hanem csak a törvény által konstituált feltételek teljesüléséhez szükséges intézkedés elrendelését.

Az egyik ilyen speciális feltétel a fent tárgyalt hátrány bekövetkezésének elhárítása. Ugyanakkor ez a speciális jog is kötődik az anyagi jogi szabályokhoz, illetve a kérelmező által a keresettel érvényesített joghoz. Egyrészt a hátrány fogalma alá csak a kár és a nem vagyoni sérelem tartozik, másrészt a kérelmezőnek a keresetében olyan jogot kell érvényesítenie, melyek megsértéséhez a polgári jog a kártérítés és/vagy sérelemdíj jogkövetkezményét rendeli. Az elhárítás kifejezésből következik, hogy vagyoni előny elmaradásának fenyegetése nem tartozik e körbe. Tehát tulajdonjogi igény érvényesítése esetében nem kérhető ideiglenes intézkedésként bármely behatás megszüntetése, csak annak a behatásnak, mely hátránnyal (pl. kárral) fenyeget.

A másik speciális feltétel a későbbi joggyakorlás meghiúsulásának megakadályozása. Az anyagi jogi kötődés itt is kettős: egyrészt a későbbi joggyakorlás adott formájának is az anyagi jogon kell alapulnia, másrészt a keresettel érvényesített jogból kell következnie a későbbi joggyakorlás lehetőségének is. Így pl. egy bitorolt védjegy reputációjának silány termékekkel való lerombolása a későbbi, védjegyen alapuló jogok gyakorlását hiúsíthatja meg.

A harmadik nevesített feltétel az állapot-konzerválás. Ez látszólag későbbi bizonyítási érdeket óv, de valójában e speciális joggal a törvény könnyebbséget ad az előző két esethez képest: nem szükséges sem a későbbi hátrány, sem a joggyakorlás meghiúsulásának a valószínűsítése, a fennálló állapot fenntartása, bármely változás megakadályozása önmagában méltánylandó érdek, akkor, ha annak elmaradása visszafordíthatatlan állapothoz vezetne.

Az anyagi jogi megalapozás azonban itt is szükséges. Így pl. egy tulajdonjogi vitában az állapot fenntartása anélkül kérhető, hogy a kérelmezőnek bizonyítania kellene, hogy az épület átalakítása neki kárt okozna. Viszont ez az állapot konzerválás az érvényesített anyagi jogából következik, arra visszavezethető követelés, mert a tulajdonjog szabályai alapján egyébként bármely átalakítás megakadályozása jogában állna, ugyanis az jogellenes behatásnak minősül, melynek megszüntetését követelheti.

A törvény szándékosan használja a kérelmező és a kérelmező ellenfele kifejezéseket, a felperes és alperes helyett, tekintettel arra, hogy az ideiglenes intézkedés kérelmezése nem feltétlenül köthető kizárólag a felperesi perbeli pozícióhoz, akkor sem, ha az ilyen kérelmek döntő részét a felperesek terjesztik elő; nem kizárható az alperesi kérelem sem. A szóhasználat következetes alkalmazásának másik indoka, hogy a törvény lehetővé teszi a - igaz csak szűk körben, és rendkívüli sürgősség fennállása esetén - a kérelem perindítást megelőző előterjesztését, ezért sem indokolt a féli megnevezés használata.

A törvény egyértelművé teszi, hogy az ideiglenes intézkedés iránti kérelem főszabály szerint a keresetlevél előterjesztése előtt nem nyújtható be, tekintettel arra, hogy a jogintézmény a peres eljárás folyamatban léte alatt kívánja biztosítani valamelyik fél ideiglenes jogvédelmét egy sürgős jogvédelmet igénylő helyzetben az időmúlás miatt utóbb bekövetkezhető károk megelőzése érdekében.

A törvény pontosítja az ideiglenes intézkedés iránti kérelem tartalmát. A gyakorlatban sokszor hiányzik az ideiglenes intézkedés iránti kérelemből az intézkedés elrendelésére alapot adó valamely eljárási feltétel megjelölése, erre tekintettel írja elő a törvény, hogy azt a kérelmezőnek meg kell jelölnie, és az elrendelésre alapot adó feltételt alátámasztó tényállításokat is elő kell adnia.

A törvény egyértelművé kívánja tenni, hogy a kért ideiglenes intézkedés tartalma ugyan eltérhet a kereseti kérelemtől, de annak mindig a vitás jogviszonnyal összefüggésben kell állnia.

A törvény egyértelművé kívánja tenni, hogy az intézkedésnek mindig az érvényesített igény által szabott határok között kell maradnia, de maga a kérelem eltérhet a kereseti kérelemtől. Olyan intézkedés, amelyre a kérelmezőnek a sikeres perbeli igényérvényesítés után sem lenne joga, ideiglenes intézkedésként sem rendelhető el.

Ezt a törvény oly módon határolja be, hogy az ideiglenes intézkedés olyan magatartásra kötelezést tartalmazhat, mely magatartás követelésére a kérelmező jogosult lenne a perben érvényesített jog alapján.

A 104-105. §-hoz

A törvény előírja a bíróság számára - tekintettel az ideiglenes intézkedés elrendelésének céljára -, hogy a kérelmet, abban az esetben, ha a keresetlevél perfelvételre alkalmas, a bíróság az intézkedéseit haladéktalanul, de legkésőbb nyolc napon belül teszi meg.

A keresetlevél perfelvételre alkalmassága új fogalom, amelynek bevezetése az elsőfokú eljárás két részre tagolásával függ össze, és azzal összefüggésben értelmezhető. E feltétel teljesülése akkor következik be, vagyis a keresetlevél akkor alkalmas a perfelvételi szak megindítására, a keresetlevél alperes részére történő kikézbesítésére, ha nincs helye visszautasításnak, hiánypótlásra történő felhívásnak, - amennyiben arra a törvény egyáltalán lehetőséget biztosít - vagy a fél hiánypótlási kötelezettségének eleget tett, és nincs helye áttétel alkalmazásának sem.

A bíróság az ideiglenes intézkedéssel kapcsolatos intézkedéseit értelemszerűen csak akkor teszi meg, ha a fenti cselekmények alkalmazására nincs szükség. E feltétel teljesülésének törvénybe iktatásával a törvény a joggyakorlatban gyakran előforduló bizonytalanságokat kívánja eloszlatni, ami pl. akkor áll elő, ha a fél a keresetlevélben ideiglenes intézkedés iránti kérelmet is előterjeszt, de a bíróságnak a hiányosan benyújtott keresetlevél hiányainak pótlására a felperest fel kell hívnia.

A törvény a hatályos szabályoktól eltérően nem az ideiglenes intézkedés feltételei között szabályozza azt a negatív kikötést, mely szerint az ideiglenes intézkedés elrendelésének feltétele, hogy az intézkedéssel okozott hátrány ne haladja meg az intézkedéssel elérhető előnyöket. A törvény ezt az érdekmérlegelési szempontot az ideiglenes intézkedés tárgyában való döntés körében helyezi el, a nélkül azonban, hogy azt az elrendelés feltételéül szabná. Az intézkedéssel esetlegesen okozott hátrány ellensúlyozására a biztosítékadás elrendelése megfelelően fedezetet biztosít.

Ki kell azonban emelni, hogy ez az előny/hátrány mérlegelés elsősorban az állapot-fenntartást célzó ideiglenes intézkedés esetében releváns; ilyen intézkedés iránti igény az anyagi jogból közvetlenül nem vezethető le, különösen szerződéses ügyekben. Ha a bíróság érdekmérlegelése eredményeként arra a megállapításra jut, hogy az intézkedéssel elérhető előnyöket jelentősen meghaladó hátrány várható az ellenfél oldalán, a kérelmet elutasítja.

A törvény rögzíti, hogy az ideiglenes intézkedés iránti kérelmet megalapozó tényeket valószínűsíteni kell. A kérelmező valószínűsítési kötelezettsége kétirányú: egyrészt valószínűsítenie kell az ideiglenes intézkedés alapját képező tényeket (pl. a szabadalombitorlás tényét, vagy a kötelezett tartási kötelezettségének elmulasztását), másrészt, hogy emiatt fennáll az intézkedés elrendelésének feltételeként meghatározott azonnali jogvédelmet megalapozó helyzet.

A valószínűsítés a bizonyításnál kevesebbet jelent, de mindenképpen „hihetővé” kell tennie a bíróság számára az ideiglenes intézkedés elrendeléséhez szükséges körülmények fennállását, hogy arról a bíróság kellő bizonyossággal meggyőződhessen.

Fontos összefüggés van a valószínűsítés foka és a biztosítékadás között. Bár a hatályos eljárási szabályok szerint nincs helye az ideiglenes intézkedés meghozatalának, ha az alapjául szolgáló tények nincsenek valószínűsítve, feltételezhető, hogy minél magasabb a valószínűsítés foka annál kisebb az esélye a biztosítékadás elrendelésének és fordítva. A német ZPO 921. § (2) bekezdése ugyanakkor lehetővé teszi az ideiglenes intézkedés elrendelését akkor is, ha az igényt nem valószínűsítették, feltéve, hogy a kérelmező az ellenérdekű felet emiatt fenyegető hátrányt biztosítékkal fedezi.

A törvény az elektronikus kapcsolattartás széleskörű és jogi képviselővel eljáró felek számára kötelező alkalmazásából kifolyólag a bíróság belátásra bízza, hogy a kérelem tárgyában való döntés során a felek nyilatkozatait milyen módon szerzi be, különös tekintettel arra, hogy az ideiglenes intézkedés éppen az a jogintézmény, ahol a felek szóbeli meghallgatásával, idézésével együtt járó késedelem kifejezetten kerülendő.

A 106-107. §-hoz

A törvény a hatályos szabályokhoz képest gyökeresen átalakítja a biztosítékadásra vonatkozó szabályozást, elsősorban arra figyelemmel, mert kulcsfontosságúnak tekinti az ideiglenes intézkedés elrendelése szempontjából a jogintézmény megfelelő szabályainak kialakítását, mellyel előmozdítható az ideiglenes intézkedés jogintézményének jelenleginél szélesebb körű alkalmazása.

A törvény szerinti biztosíték egyfajta kompenzációnak tekintendő a kérelmező ellenfelét valószínűsíthetően érő hátrány kiegyenlítése érdekében, és mint ilyen, indokolt, hogy elsődlegesen kárátalányként funkcionáljon.

A törvény ennek ellenére nem zárja (nem zárhatja) el a kérelmezettet a későbbi perindítástól, abban az esetben, ha utóbb bizonyítani tudja, hogy a tényleges kára magasabb, mint a biztosítékként letett összeg.

A kérelmező (aki a biztosítékot letette) ugyanakkor nem indíthat pert, annak bizonyítására, hogy a kérelmezett kára ténylegesen alacsonyabb lett, mint a biztosítéki összeg, mert azzal, hogy letette a biztosítékot, elfogadta a kárösszeget.

A törvény szerint a biztosíték elrendelésének alapja, hogy a kért intézkedés vélhetően károsítja a kérelmező ellenfelét. A biztosíték tehát akkor indokolt, ha valószínűsíthető ilyen kár, de ennek mértéke a biztosítékadás tárgyában való döntést megelőző mérlegelés körében már közömbös. Legfeljebb a csekély mértékű kár zárhatja ki a biztosítékadást. Ezt a joggyakorlat pl. a várható perviteli költségekhez is kötheti, így pl. csekély mértékűnek minősülne az a hátrány, mely nem haladja meg jelentősen a kérelmező ellenfele oldalán a per vitelével várhatóan felmerülő költségeket.

A törvény a biztosíték szabályainak kialakítása során - igazodva a törvény egészét átható, a felek rendelkezési jogán felépülő szabályozáshoz - alapvetően a felek kérelmétől és döntésétől teszi függővé, hogy az ideiglenes intézkedés elrendelését biztosítékadáshoz kösse-e a bíróság.

A bíróság akkor köti biztosítékadáshoz az ideiglenes intézkedés elrendelését, ha a kérelmező ellenfele megfelelően valószínűsíti, hogy őt az intézkedés elrendelése miatt hátrány éri, vagy azt a kérelmező ajánlja fel az intézkedés elrendelése érdekében, és azt az ellenfél elfogadja. Ha e valószínűsítés sikertelen, akkor nincs biztosíték. A kérelmezett valószínűsítését szükségtelenné teheti, ha a kérelmező elfogadja az adott biztosíték mértéket.

A törvény szerint a bíróság hivatalból nem kötheti biztosítékadáshoz a kért ideiglenes intézkedés elrendelését, és annak összegét is a felek valószínűsített jövőbeni kárigénye, vagy a kérelmező által biztosítékként felajánlott összeg alapján kell meghatároznia.

Ha a bíróság biztosítékadáshoz köti az ideiglenes intézkedés elrendelését, akkor csak annak teljesítését követően válik végrehajthatóvá az intézkedés. A törvényben szabályozott modell arra épül, hogy a bíróság egy feltételes hatályú végzéssel rendeli el ilyenkor az intézkedést.

A törvény a biztosíték kompenzáció jellegéből következően előírja, hogy a bíróságnak a pert érdemben befejező határozatában rendelkeznie kell a biztosíték ki- vagy visszafizetéséről.

A törvény korábbi szabályaiból egyenesen következik, hogy az eljárás megszüntetéséről hozott, vagy az eljárás szünetelés folytán történő megszűnését megállapító végzésben a bíróságnak a biztosíték sorsáról rendelkeznie kell.

A biztosítékként letehető pénzhelyettesítő eszköz alatt a bíróságon kezelt letétekről szóló 27/2003. (VII. 2.) IM rendelet 2. § b) pontja szerint hitelkártya, csekk-kártya, kereskedelmi kártya, váltó, utalvány és elnevezésétől függetlenül minden más, azonos gazdasági rendeltetésű okmány, betétről kiállított okirat értendő.

A 108-109. §-hoz

A törvény három ok miatt nyitja meg az utat az ideiglenes intézkedés perindítás előtti, kivételes kezdeményezése előtt.

1) Előfordulhatnak olyan, azonnali jogvédelmet igénylő helyzetek, amikor nem várható be a keresetlevél előterjesztése, arra is tekintettel, hogy a törvény fokozott elvárásokat támaszt a per kezdőiratával szemben, annak tartalmát a professzionális pervitel követelményeihez igazítja, melynek előterjesztéséhez kötelezően jogi képviselőt rendel igénybe venni.

A perindítás ebben az esetben a kérelmező számára olyan időveszteséggel járhat, ami a perrel megvédendő joga elenyészéséhez vezethet, erre figyelemmel teszi lehetővé a törvény kivételesen indokolt esetben az ideiglenes intézkedés perindítás előtti kezdeményezését.

Ennél az esetnél azonban hangsúlyozni szükséges, hogy kérelmező nem késlekedhet igénye érvényesítésével, azaz az intézkedés elrendelését követően rövid határidőn belül perindítási kötelezettsége keletkezik, ha annak nem tesz eleget, a bíróság által elrendelt ideiglenes intézkedés ipso iure hatályát veszti. Ez a konstrukció biztosítja, hogy a kérelmező csak akkor kérjen a perindítást megelőzően ideiglenes intézkedést, ha rövid időn belül teljesíteni tudja a sikeres perindítás követelményét.

2) A megfelelő szabályozás kialakítását az is sürgetővé teszi, hogy a magyar jog is lehetőséget biztosít számos különleges eljárás során az ideiglenes intézkedés perindítás előtti kezdeményezésére és elrendelésére, így különösen a szellemi tulajdonvédelem területén (iparjogvédelmi eljárások, szerzői jog érvényesítésével összhangban) úgy, hogy az ideiglenes intézkedés hatályos, Pp. 156. § alatti általános szabályai (kivételt nem engedve) arra nem adnak lehetőséget. Ezekben az eljárásokban az Európai Unióhoz való csatlakozással összefüggő jogharmonizációs kötelezettségeink, és egyéb nemzetközi kötelezettségvállalásaink tették szükségessé a jogintézmény perindítás előtti kezdeményezésnek lehetővé tételét. Így különösen az Európai Parlament és a Tanács 2004/48/EK irányelve (2004. április 29.) a szellemi tulajdonjogok érvényesítéséről és az 1994-ben kötött TRIPS egyezmény (Trade Related Aspects of Intellectual Property Rights).

3) A választottbíráskodásról szóló 1994. évi LXXI. törvény (Vbt.) 37. § (1) bekezdése szerint „A félnek a választottbírósági eljárás előtt vagy alatt a bírósághoz benyújtott, ideiglenes intézkedések megtételére irányuló kérelme és a bíróság e kérelemnek helytadó intézkedése nem összeegyeztethetetlen a választottbírósági eljárással”. A Vbt. lehetővé teszi az állami bíróság által nyújtott jogsegély formájában ideiglenes intézkedés elrendelését oly módon, hogy a per tekintetében a felek kiszerződnek az állami bírósági szervezetrendszerből. Ez a hatályos Pp. 156. § (2) bekezdésével ellentétben áll, így a választottbírósági eljárás szabályozásával való összhang megteremtése is megkívánja az ideiglenes intézkedés perindításhoz nem kötött elrendelésének megteremtését.

A perindítást megelőző ideiglenes intézkedés kezdeményezése esetén a kérelmezőnek röviden elő kell adnia a későbbi perindítás szempontjából releváns körülményeket is, amelynek egyfelől abból a szempontból van jelentősége, hogy így a perre hatáskörrel és illetékességgel rendelkező bíróság meghatározható, amely a kérelem tárgyában dönteni jogosult.

Másfelől abból a szempontból is, hogy a törvény az ideiglenes intézkedés általános szabályai között rögzíti, hogy a bíróság által elrendelt ideiglenes intézkedés olyan magatartásra kötelezést tartalmazhat, mely magatartás követelésére a kérelmező jogosult lenne a perben érvényesített jog alapján, annak megítélése esetében.

Minthogy ez a keret-feltétel köti a bíróságot a pert megelőző elrendelés esetén is, a bíróságnak látnia kell, hogy a kérelmező milyen igényt kíván a perben érvényesíteni. Ennek elmaradása, a kérelem elutasítását vonja maga után.

A törvényben rögzített illetékességi szabályt a célszerűség indokolja, tekintve, hogy a törvény kötelező perindítást ír elő, amennyiben a bíróság helyt ad a kérelmező ideiglenes intézkedés iránti kérelmének, így az eljárás szükségképpen peres eljárásként folytatódik.

A soron kívüli elbírálás a pert megelőző eljárásban is követelmény, itt azonban a határidő meghosszabbítására nincs lehetőség.

A törvény a kötelezően előírt perindítás megtörténtének követhetősége érdekében kötelezővé teszi, hogy a kérelmező igazolja a bíróságnál, a keresetlevél érkeztetett példányának bemutatásával a keresetlevél beadását, melynek elmaradása az elrendelt ideiglenes intézkedés hatályának megszűnését eredményezi.

Fontos kihangsúlyozni, hogy az alapelvi szinten rögzített, a féltől elvárt eljárás-támogatási kötelezettségből is következik, hogy a fél a per megindítását igazolja, melynek elmaradása azzal a következménnyel jár, hogy a pert megelőzően elrendelt ideiglenes intézkedés akkor is hatályát veszti a perindításra nyitva álló határidő leteltét követő napon, ha a fél a pert egyébként megindította. Ezért a kérelmező elemi érdeke, hogy amennyiben a per során is fenn kívánja tartani az ideiglenes intézkedés hatályát, akkor a kötelező perindítás megtörténtét igazolja.

A perindítást megelőzően elrendelt ideiglenes intézkedés hatályára egyébiránt az ideiglenes intézkedés hatályára vonatkozó általános szabályok az irányadók.

A törvény egyebekben az ideiglenes intézkedés szabályait rendeli alkalmazni a perindítást megelőzően elrendelt intézkedésekre.

A perindítást megelőzően kérelmezett ideiglenes intézkedések körében - a külföldi és a nemzetközi joggyakorlat eredményeire is figyelemmel - fokozott jelentőséghez juthat az intézkedés elrendelésének biztosítékadáshoz kötése, figyelemmel a perindítás esetleges elmaradására.

A 110-112. §-hoz

A törvény az általános rendelkezések között határozza meg az általános intézkedési kötelezettség határidejét. Ez azt jelenti, hogy mindazokban az esetekben, amikor a törvény konkrét határidőt nem állapít meg, a bíróságnak a beadvány bírósághoz érkezésétől, a beadvány benyújtására nyitva álló határidő lejártától, vagy az intézkedésre okot adó egyéb körülmény bekövetkezésétől számított legkésőbb harminc napon belül intézkednie kell.

A harminc napos határidő alapvetően elegendő, azonban számítani kell arra, hogy az osztott perszerkezet és annak következményei folytán a keresetlevél és a perfelvételi szak további iratai nagyobb terjedelműek és részletesebbek lesznek, és ezáltal a tárgyaláson kívüli előkészítés és az azzal járó érdemi és adminisztrációs bírói munka meg fog növekedni. Erre tekintettel a hatályos Pp. szerinti harminc napos határidő megtartása mindenképpen indokolt.

Az általános intézkedési határidő meghatározása biztosítja, hogy a törvényben ne kelljen minden egyes intézkedés vonatkozásában külön nevesíteni az adott intézkedéssel kapcsolatos intézkedési határidőt, csak azokban az esetekben, amikor a határidő eltér az általános intézkedési határidőtől. Amennyiben a törvény valamely fél beadványával kapcsolatban intézkedési kötelezettséget ír elő, de nem határozza meg ennek határidejét, azt a bíróságnak legkésőbb harminc napon belül kell teljesítenie. Ha a fél a bíróság felhívásának határidőben nem tesz eleget, ennek következményeit a bíróságnak legkésőbb a határidő lejártától számított harminc napon belül le kell vonnia. Ha a másodfokú bíróság elsőfokú ítéletet hatályon kívül helyező végzése megérkezik az elsőfokú bírósághoz, ez olyan az intézkedésre okot adó esemény, amely nem a fél beadványához, vagy a bíróság által a fél vonatkozásában meghatározott határidőhöz köthető, ugyanakkor intézkedési kötelezettséget feltételez, amelyre konkrét rendelkezés hiányában az általános intézkedési határidő az irányadó.

Itt nyer megfogalmazást a fegyverek egyenlősége biztosításának követelménye is, mint a tisztességes eljárás részjogosítványa, azaz a bíróságnak kell biztosítania, hogy a felek minden, az eljárás során előterjesztett kérelmet, a bírósághoz benyújtott okiratot, bizonyítékot megismerhessenek, és azokra nyilatkozhassanak. Az Alkotmánybíróság több határozatában is kiemelte, hogy az Európai Emberi Jogi Bíróságának következetes gyakorlatából is kitűnően a fegyverek egyenlősége elvének a polgári perekben is érvényesülnie kell. (...) A peres eljárás során minden, a per tárgyát érintő releváns iratot a peres felek mindegyike ugyanolyan mélységben és teljességben, továbbá azonos módon ismerhesse meg. Ez biztosítja a jogvitában álló peres felek között a „fegyverek egyenlőségét”, ezáltal a tisztességes eljárás alkotmányi értelemben vett minőségét. [15/2002. (III. 29.) AB határozat]

A szoros tartalmi összefüggésre tekintettel az általános intézkedési kötelezettség részeként itt kerül elhelyezésre a hatályos Pp. 3. § (2) bekezdésében meghatározott azon rendelkezés is, mely szerint a bíróság a fél által előadott kérelmeket, nyilatkozatokat nem alakszerű megjelölésük, hanem tartalmuk szerint veszi figyelembe.

A törvény a bíróság általános tájékoztatási kötelezettségét az általános intézkedési kötelezettséggel együtt jeleníti meg, azaz a bíróság köteles a jogi képviselő nélkül eljáró felet perbeli eljárási jogairól és kötelezettségeiről, indokolt esetben a támogató perben való részvételéről, valamint a pártfogó ügyvédi képviselet engedélyezésének lehetőségéről a szükséges tájékoztatással ellátni.

Új rendelkezés, hogy a bíróság a fél azonosításához szükséges adatok kivételével, nem kérheti a féltől olyan adat igazolását, amelyet az érintett szerv az információs önrendelkezési jogról és az információszabadságról szóló törvényben előírt kötelezettsége alapján közzétett, vagy amelyet jogszabállyal rendszeresített közhiteles nyilvántartásnak kell tartalmaznia. Ha például a törvényes képviselőre vonatkozó adatokat a bíróság számára elektronikus úton hozzáférhető közhiteles nyilvántartás tartalmazza, az adat igazolására a felet kötelezni nem lehet. Az ilyen nyilvántartás adatai alapján a bíróság meggyőződhet a képviseleti jog fennállásáról, nem indokolt ebben az esetben a felet kötelezni az adat igazolására. Ez természetesen nem jelenti, hogy a bíróságnak hivatalból kellene kutatnia azt, hogy az érintett személy milyen minőségében lép fel a perben, de ha a törvényes képviselő e minőségére hivatkozik, annak igazolására már a bíróság nem kötelezheti.

A 113. §-hoz

A nyelvhasználathoz való joggal összefüggő szabályanyagon a törvény változtat. Egyértelműen kimondásra kerül, hogy törvény, uniós jogi norma, vagy nemzetközi egyezmény erre vonatkozó rendelkezése hiányában a félnek a bírósághoz címzett beadványait magyar nyelven kell előterjesztenie, mint ahogy a bíróság is - főszabály szerint - a határozatait a feleknek magyar nyelven küldi meg. A bírósági eljárásban, szóban mindenki jogosult anyanyelvét vagy nemzetközi egyezményben meghatározott körben regionális vagy nemzetiségi nyelvét használni. Ennek biztosítása érdekében - ha szükséges - a bíróság tolmácsot alkalmaz. Ha pedig uniós jogi norma, nemzetközi egyezmény, vagy törvényi előírás alapján fordítás szükségessége merül fel az anyanyelvhasználat biztosítása érdekében a bíróság részéről, akkor a bíróság fordítót alkalmaz. A tolmácsra és fordítóra vonatkozó részletszabályok a felek és más perbeli személyek című fejezetben kerülnek elhelyezésre. Az is meghatározásra kerül, hogy a hallássérült vagy siketvak személyek jogosultak az eljárásban jelnyelvet, vagy az általuk ismert más, törvényben meghatározott speciális kommunikációs rendszert használni. A hallássérült vagy beszédfogyatékos személy választása szerint írásban tehet nyilatkozatot.

A 114. §-hoz

A Pp. az általános szabályok között rögzíti a valamennyi beadványra alkalmazandó rendelkezéseket, az egyes speciális beadványokra vonatkozóan pedig az adott percselekményeknél többletelőírásokat is meghatároz.

A törvény olyan adatok megjelölését és alakiságok megtartását kívánja meg, amelyekből kitűnik a beadvány rendeltetése és hitelessége. A beadványon fel kell tüntetni a bíróság nevét, ahova azt a fél benyújtja. A beadványon fel kell tüntetni a felek és jogi, illetve törvényes képviselőik teljes nevét, lakóhelyét (székhelyét), valamint perbeli állásukat. A név és lakóhely megjelölésénél fontos, hogy abból a fél azonossága megállapítható legyen. Az idézésre alkalmasság célját szolgálja nem természetes személyek esetében a törvényes képviselő nevének és lakóhelyének megjelölése is, tekintettel arra, hogy szabályszerű kézbesítés hiánya számos esetben képezi akadályát a perek észszerű időn belül történő befejezésének. A jogi képviselő nevének és székhelyének kötelező feltüntetése a beadványokon lehetővé teszi a bíróságok számára a felekkel való kommunikáció gördülékenységét és folytonosságát esetleges jogi képviselő változás esetén is.

A felek, valamint a jogi és törvényes képviselők ismert elektronikus levélcímének (e-mail címének) megjelölése - a megváltozott technikai feltételekkel összhangban - elősegíti a bíróság és a felek, valamint a felek egymás közötti kapcsolattartását és rövid úton való elérését.

A tartózkodási, valamint az egyéb idézhető cím (például jogerős szabadságvesztés büntetése esetén a büntetés-végrehajtási intézet) rögzítése lehetővé teszi a felek és képviselőik fellelhetőségét, olyan esetekben is, amikor a címzett lakóhelyéről (székhelyéről) szabályszerűen egyébként nem idézhető. A beadványon - jogi képviselő nélkül eljáró fél esetében is - törekedni kell a per tárgyának minél pontosabb és szakszerűbb megjelölésére, azonban ennek hiánya nem akadálya annak, hogy a bíróság a beadványt tartalma szerint bírálja el. Az eljárás megfelelő követhetősége és beazonosíthatósága szempontjából lényeges követelmény a már folyamatban lévő ügyek esetében a bírósági ügyszám feltüntetése. Elképzelhető olyan eset, amikor a beadvány tartalmából nem állapítható meg, hogy az melyik ügyre vonatkozik, például a tanú bejelenti, hogy orvosi kezelése miatt nem tud a tárgyaláson megjelenni, de a felek nevét és az ügyszámot nem jelöli meg, ilyenkor indokolt a beadvány visszaküldése azzal, hogy a tanú tüntesse fel beadványában az ügy számát.

A hagyományos módon előterjesztett beadványt továbbra is eggyel több példányban kell a bírósághoz benyújtani, mint ahány fél a perben érdekelt, a beadvány mellékleteinek egy-egy másolatát csatolni kell a beadvány többi példányához is.

A példányszám fenntartott szabályozása ellenére a hatályos jogszabály alkalmazásából fakadhatnak problémák, amelyek azonban jogértelmezési úton megfelelően kezelhetők. Így a „perben érdekelt” fordulat, amely érezhetően tágabb a felek fogalmi körénél, nem minden esetben nyújt teljesen konkrét eligazítást a bíróság és a benyújtó számára az elvárt példányszámról. A keresetlevélben alperesként feltüntetett személy még nem biztos, hogy félnek tekinthető, és végképp nem biztos, hogy érdekelt. Ilyen esetben pl. a megfelelő alperes perbeállítása céljából helyesbített tartalmú, megfelelő példányszámú keresetlevél csatolása válhat indokolttá. Praktikus problémát okozhat ezen kívül az a beadvány, ami kifejezetten a perben álló felek számának a megváltoztatására irányul (perbehívás, perbevonás) - a gyakorlatnak az a megoldása, amely ilyen esetekben a jelenleg perben álló illetve oda várt személyeket is „érdekeltnek” tekinti, jogértelmezés útján megfelelően oldja fel ezt a problémát. Hasonló esetekre célszerű értelmezési maximaként azt kitűzni, hogy a bírósági iratokból - a fegyverek egyenlőségének biztosítása végett is, de figyelembe véve a feleknek az adataikhoz fűződő önrendelkezési jogát is - minden olyan személy számára egy példányt biztosítson a beadványozó, aki a fél vagy vele esik egy tekintet alá (mint pl. a beavatkozó) és akire a konkrét perbeli cselekmény közvetlenül kihathat.

A beadványok másolatát az ügyben részt vevőkkel közölni kell, ugyanakkor a Pp. - kivételektől eltekintve, mint például a keresetlevél vagy a fellebbezés esetében - erre nem ír elő határidőt. A beadványok tartalmától függ, hogy azokat szükséges-e haladéktalanul a felek (érdekeltek) tudomására hozni, vagy elegendő más iratokkal együtt megküldeni, illetve a legközelebbi tárgyaláson közölni.

A beadványok nagyobb fokú hitelességének biztosítása érdekében továbbra is indokolt fenntartani a beadványok első példányára vonatkozó teljes bizonyítóerejű magánokirati formát. A megfelelő okirati forma hiánya esetén a bíróságnak hiánypótlás keretében fel kell hívnia a jogi képviselő által nem képviselt felet a beadványa szabályszerű előterjesztésére. A beadványok többi példánya esetében elegendő az egyszerű okirati forma megtartása. Ügyvédi képviselet esetén az ügyvédnek a beadvány első példányát eredeti aláírásával kell ellátnia, a többi példányt elegendő másolatban csatolni.

A 115-116. §-hoz

Figyelembe véve a jelenlegi másolási technikákat, valamint azt, hogy a felek a beadványokat szinte kizárólag számítógépen szerkesztik meg, indokolt annak a törvényben történő rögzítése, hogy - a bírói gyakorlathoz igazodva - a hiánypótlásra felhívó végzéssel együtt az eredeti beadványt nem kötelező minden esetben visszaadni a hiánypótlásra felhívott félnek. Ha az eljáró bíró, vagy a tanács elnökének mérlegelése alapján a hiány a beadvány visszaadása nélkül is pótolható, elegendő kizárólag a hiánypótlásra felhívó végzést kézbesíteni a félnek. Elvárható ugyanis a peres felektől, hogy a saját maguk készítette beadványokat ismerjék, továbbá a számítástechnika lehetővé teszi azok megőrzését, pontos visszahívását. A fél - ha az előző módokon nem tud megbizonyosodni saját beadványa tartalmáról - attól sincsen elzárva, hogy iratbetekintés során győződjön meg korábbi beadványai tartalmáról. Ha azonban az eljáró bíró vagy a tanács elnöke úgy látja, hogy az eljárás időszerű lefolytatását segíti, dönthet a beadvány visszaküldéséről. Célszerű a beadvány visszaküldésének a lehetőségét is fenntartani olyan esetekre, amikor a hiány pótlása magán a beadványon is eszközölhető, így például adatok, aláírást hitelesítő tanúk pótlása esetén. Ezekben az esetekben nem indokolt kizárni annak lehetőségét, hogy a fél a visszaadott beadvány helyett egy új tartalmú beadványt nyújtson be. A bíró mérlegelési jogkörében hozott e döntése pervezető végzés, a hiánypótló végzés részét képezi.

Tekintettel arra, hogy amennyiben a félnek a per vitelére meghatalmazott jogi képviselője van, az egyes perbeli cselekményeket a fél helyett és képviseletében a meghatalmazott végzi, a törvényben - a bírói gyakorlattal összhangban - rögzítésre kerül, hogy a bíróság hiánypótlás végett kizárólag a személyesen eljáró felet idézheti maga elé.

A normavilágosság követelményének az érvényesítése érdekében indokolt továbbá pontosítani, illetve egyértelművé tenni a hiánypótlási kötelezettség elmulasztásának jogkövetkezményeit. A hatályos Pp. a hiánypótlási kötelezettség elmulasztása esetére valódi elutasítási jogcímet nem tartalmaz. A Pp. 95. § (2) és (3) bekezdése szó szerint csak a hiánypótlási felhívás jogkövetkezményekre történő figyelmeztetésének szövegét határozza meg, ugyanakkor a Pp. egy-két kivételtől eltekintve sehol nem mondja ki, hogy a hiánypótlási kötelezettség elmulasztása esetén a beadványt el kell utasítni. Ezt a joghézagot a bírói gyakorlat az elbírálhatatlan beadványt elutasító végzésekben jobb híján a Pp. 95. §-ának hivatkozott rendelkezéseire utalással oldja fel. A szabályozás átláthatóságának növelése érdekében önálló normában szükséges meghatározni a hiánypótlási kötelezettség elmulasztásának két következményét: a beadvány hivatalból való visszautasítását, illetve a hiányos tartalommal történő elintézését (Varga István, Szécsényi-Nagy Kristóf: A perrend egyéb általános szabályai, in: (Németh János, Varga István szerk.): Egy új polgári perrendtartás alapjai, HVG-ORAC Lap- és Könyvkiadó, Budapest, 2014., 306.). Figyelembe véve, hogy a hatályos Pp.-ben szereplő „elutasítás” kifejezés inkább érdemi, anyagi jogi jellegű fogalom, a törvény a „visszautasítás” terminológiáját használja a hiánypótlási kötelezettség elmulasztásának jogkövetkezményeként, amely jobban tükrözi a döntés eljárási, alaki jellegét.

A hiányos beadványt visszautasító határozattal szemben külön fellebbezésnek akkor van helye, ha a törvény azt külön nevesítve lehetővé teszi (például keresetlevél, viszontkereset-levél, fellebbezés visszautasítása), vagy ha a visszautasítás az illetékfizetési kötelezettség teljes vagy részleges elmulasztásával függ össze. Nincs helye ugyanakkor külön fellebbezésnek például abban az esetben, ha a bíróság a perfelvételi szakban a hiányos keresetváltoztatást tartalmazó nyilatkozatot utasítja vissza. A keresetváltoztatásokkal kapcsolatos - adott esetben rendszeres - fellebbezések elbírálása ugyanis az eljárás széttöredezéséhez és ezzel összefüggésben nem kívánt elhúzódásához vezetne, aminek elkerülése jogpolitikai cél. Annak ugyanakkor természetesen nincs akadálya, hogy a fél a visszautasított keresetváltoztatást tartalmazó nyilatkozatot a hiányok pótlását követően újból szabályszerűen előterjessze a perfelvétel lezárásáig.

Új rendelkezés, hogy a beadvány hiánypótlására vonatkozó rendelkezéseket kell alkalmazni abban az esetben is, ha a tárgyaláson szóban előterjesztett nyilatkozat nem felel meg a törvény rendelkezéseinek, vagy más okból kiegészítésre vagy kijavításra szorul. Ez a rendelkezés lehetőséget ad arra, hogy ha a perfelvételi tárgyaláson, szóban előadott keresetváltoztatás (például újabb kérelem) nem felel meg a törvény rendelkezéseinek és a hiányok pótlására felhívott fél a hiányokat a megjelölt határidőben nem pótolja, a kereseti kérelem keresetváltoztatással érintett részének visszautasítása megtörténhessen.

A 117. §-hoz

Az elkülönítésre vonatkozó rendelkezés nem változik, ugyanakkor a törvény az egyesítésre vonatkozó hatályos szabályokat módosítja. Az osztott perszerkezetre tekintettel a továbbiakban csak olyan perek egyesítése lehetséges, amelyek egyikében sem került sor a perfelvételt lezáró végzés meghozatalára. Ha ugyanis lehetőség lenne az érdemi tárgyalási szakban tartó perhez egy perfelvételi szak stádiumában álló pert egyesíteni, úgy ez az eljárás szükségtelen elhúzódását eredményezhetné. Az osztott perszerkezet lényege ugyanis az, hogy a felek tény és jogállításaikat a perfelvételi szakban terjesszék elő, a pernek ebben a szakaszában rögzüljenek lehetőleg a végleges kérelmek, a kérelmek változása ne lassítsa, vagy akadályozza a szükséges bizonyítás észszerű időn belül történő lefolytatását. Eltérő szakaszban tartó perek egyesítése esetén a perfelvételi szak kiegészítése természetszerűleg lassítaná az eljárást, ennek lehetőségét csak feltétlenül szükséges, kivételes esetekben célszerű megengedni, ellenkező esetben a percezúra jogintézménye kiüresedne.

A törvény az egy törvényszék illetékességi területén működő járásbíróságok előtt folyamatban lévő perek egyesítését is lehetővé teszi a felek közös kérelmére, ami a pergazdaságosság hatékonyabb érvényesülését szolgálja. Előfordulhat ugyanis, hogy az adott törvényszék területén az adott felek között több jogviszonyból származó több igény elbírálása során különböző járásbíróságoknak kell eljárnia, ugyanakkor azok egy perben történő elbírálása a felek érdekét szolgálná. Tekintettel arra, hogy az egy törvényszék területén működő járásbíróságokra vonatkozik a rendelkezés az is biztosított, hogy a félnek ne kelljen a feltételezett lakóhelyétől távol pereskednie, ugyanakkor hangsúlyozandó, hogy a perek egyesítése csak a felek közös kérelme alapján valósulhat meg.

A 118. §-hoz

A házassági perek különös szabályai szerint a házassági perben előterjesztett kereset összekapcsolható a házastársi tartásra vonatkozó keresettel. A házassági perekre vonatkozó szabályok között az is rögzítésre kerül, hogy ha házassági per van folyamatban, kizárólag annak bírósága előtt indíthatóak a házassági perhez kapcsolható meghatározott keresetek, ilyen többek között a házastársi tartásra vonatkozó kereset is. E házassági perekre vonatkozó szabályokhoz igazodik az egyesítés jogintézményénél elhelyezett, a különélő házastárs tartása iránt indított perekre vonatkozó speciális szabály. E szerint, ha a házastársi tartással összefüggésben indított per már folyamatban van és időközben a felek között akár egy másik bíróság előtt házassági per indul meg, akkor bármelyik fél indítványára a házassági tartással összefüggő pert egyesíteni kell a házassági perhez. Ennek az a célszerűségi indoka, hogy az összefüggő tárgyú perek egyesítése és ezáltal együttes tárgyalása biztosítható legyen. Természetesen ehhez az is szükséges, hogy az egyesítés feltételei fennálljanak, azaz egyik per se tartson még az érdemi tárgyalási szakban, illetve a házassági per bíróságának legyen hatásköre a házastársi tartás tárgyában indított per lefolytatására.

A 119-120. §-hoz

Az eljárás félbeszakadására akkor kerül sor, ha a felek valamilyen eljáráson kívüli ok folytán nem tudják a perbeli jogaikat gyakorolni és a kötelezettségeiket teljesíteni, illetőleg ha a bíróság gátolva van abban, hogy a jogvita eldöntéséhez szükséges tényeket kellően felderítse.

Az eljárás félbeszakadásához vezető okokat a törvény taxatíve sorolja fel, hasonlóan a hatályos megoldáshoz. A félbeszakadás okai feloszthatóak a fél (vagy annak képviselője) személyét érintő körülményekre, illetőleg külső körülményekre visszavezethető félbeszakadási okokra. Az eljárás félbeszakadásának rendelkezései az eljárás bármely szakaszában alkalmazhatók. A normaszöveg hangsúlyt helyez arra, hogy a félbeszakadás kezdő és megszűnési időpontjai világosan kivehetőek legyenek.

Indokolt fenntartani azt a rendelkezést, mely szerint a bíróság az eljárást megszünteti, ha a jogviszony természete kizárja a jogutódlást, ekként házassági bontóperben a fél halála nem a félbeszakadást, hanem a per megszüntetését vonja maga után.

A félbeszakadás, vagy annak túlságosan hosszú tartama (elhúzódó peresített hagyatéki eljárások, felszámolási eljárások) sértheti a fél vagy adott esetben a kirendelt szakértő méltányos érdekeit. Ennek megfelelően a törvény a hatályos Pp. félbeszakadással összefüggő ügygondnok-rendelésre vonatkozó szabályait fenntartja. Azt annyiban egészíti ki, hogy a szakértő kérelmére történő ügygondnok-rendelés lehetőségét kiterjeszti a félbeszakadásnak a fél halálával, illetve megszűnésével összefüggő esetére is, mert a félbeszakadás túlságosan hosszú tartama indokolatlanul sérti - a félbeszakadás alapesetében is - a kirendelt szakértő díjmegállapításhoz fűződő méltányos érdekét. Az ügygondnok kirendelésével az eljárás félbeszakadása megszűnik.

A törvény a félbeszakadás kezdő időpontját és a megszűnésének időpontját az esetkörre visszautaló szabállyal szabályozza. Figyelemmel a félbeszakadás jogkövetkezményeire, indokolt a félbeszakadás kezdő és annak megszűnésének időpontját is tartalmazó végzésben rendelkeznie róla a bíróságnak. A bíróság tehát minden esetben végzésben állapítja meg a félbeszakadás fennállását, annak kezdő és befejező időpontját. A félbeszakadás kezdő időpontját megállapító határozat tekintetében külön fellebbezésnek van helye. A bíróság azonban nincs kötve a határozatához, azt maga is megváltoztathatja. Ki kell hangsúlyozni, hogy a félbeszakadás az esemény bekövetkezésekor objektíve, a törvény erejénél fogva megtörténik, a bíróság végzésében csak megállapítja annak bekövetkeztét és kezdő időpontját.

Az eljárás félbeszakadásának a legfontosabb jogkövetkezménye a határidők (beleértve valamennyi törvényi és bírósági határidőt) megszakadása. A félbeszakadás megszűnésével a határidők újra kezdődnek. Indokolt rendezni, hogy az eljárás folytatódásának jogkövetkezményei a felekkel szemben a félbeszakadás megszűnésének felekkel történő közlésével állnak be. A felek vonatkozásában az a méltányos és észszerű, ha a határidők az eljárás folytatódásának velük való közléstől kezdődnek újra és nem a félbeszakadás megszűnésének konkrét időpontjától, amiről adott esetben nem tudnak. A félbeszakadás tartama alatt tett minden eljárási cselekmény - a per érdemére nem vonatkozó bírói rendelkezéseket kivéve hatálytalan. A bíróságnak ugyanis a félbeszakadás időtartama alatt is lehetnek adminisztratív kötelezettségei az adott bírósági irattal kapcsolatban, ezekre az intézkedésekre nyilvánvalóan nem vonatkozik a hatálytalanság. Az eljárási cselekmények hatálytalansága nem terjed ki magával a félbeszakadással, illetőleg az annak megszüntetésével kapcsolatos eljárási cselekményekre.

A törvény bevezeti a részleges félbeszakadás jogintézményét, az osztott perszerkezet sajátosságaira tekintettel ugyanakkor erre kizárólag a perfelvétel lezárását követően kerülhet sor, amikorra a perrel kapcsolatos tény és jogállítások már valamennyi pertárs vonatkozásában rögzültek. A részleges félbeszakadás tehát pertársaság esetén kerülhet alkalmazásra, amennyiben a félbeszakadásra okot adó körülmény kizárólag a pertársak egyikére nézve áll be, de a többi pertárs vonatkozásában az eljárás a félbeszakadás jogintézményének alkalmazása nélkül is folytatható, és tekintetükben részítélet hozható. Ilyen esetek leginkább a célszerű pertársaság körében fordulhatnak elő, amikor a pertársak közötti kapcsolat lazább. Ilyen esetben a félbeszakadást a bíróság csak az érintett pertárs vonatkozásában alkalmazza. A kényszerű pertársaság esetén viszont nem hozható a meghalt fél jogutódja nélkül ítélet, így a részleges félbeszakadás sem lesz alkalmazható.

A 121. §-hoz

A szünetelés bekövetkezésének okai mindig a fél vagy a felek perbeli magatartásában, mulasztásában keresendőek.

A felek rendelkezési jogából fakadóan nem indokolt az elsőfokú eljárásra korlátozni annak lehetőségét, hogy a felek közösen az eljárás szünetelése mellett döntsenek. A hatályos Pp. jelenlegi 255. § (1) bekezdése szerint egyértelmű, hogy a felek megegyezése alapján a másodfokú eljárásban is helye lehet szünetelésnek. Ennek megfelelően a hatályos Pp. 137. § (1) bekezdés a) pontjába foglalt szünetelési okból az elsőfokú eljárásra hivatkozás elhagyásra került. A „kölcsönös” szó használata dogmatikailag felesleges megegyezés esetén, mivel a megegyezés mindig kölcsönösséget takar, így a törvényszövegből ez a kifejezés is elhagyásra került. Mindez nem változtat azon, hogy az a) pont alapján szünetelésnek valamennyi fél erre irányuló közös (kölcsönös) kérelme alapján lehet helye. Értelemszerű, hogy ebben az esetben az eljárás szünetelésének kezdő időpontja, amikor a felek erre vonatkozó megegyezésüket a bírósággal közlik. Ez történhet a tárgyaláson szóban illetve a tárgyalások között vagy azt megelőzően írásbeli beadvány formájában, amely utóbbi esetben értelemszerűen a beadvány bírósághoz történő érkezése a szünetelés kezdő időpontja.

A törvény a felek megegyezésén alapuló szünetelés számát a perek elhúzódásának megakadályozása érdekében korlátozza, arra az eljárás jogerős befejezéséig három alkalommal kerülhet sor ugyanazon felek között. A szünetelés célja ilyen esetekben rendszerint az, hogy a felek peren kívüli megállapodása megszülethessen, ami egyben elősegíti az eljárás befejeződését is. A jogvita megegyezéssel történő lezárását kétségkívül szolgálja az eljárás szünetelése, ha azonban három alkalommal történő szünetelés nem elegendő a jogvita önkéntes rendezéséhez, akkor további szüneteléstől sem várható feltétlenül számottevő eredmény. A peres eljárásban ugyanis nem kizárólag a jogvita megegyezéssel történő lezárása a cél, hanem a per észszerű időn belül történő befejezése is. Annak, hogy a szünetelésnek ugyanazon felek között van három alkalommal helye azért van jelentősége, mert a törvény az érdemi tárgyalási szakban lehetőséget biztosít részleges szünetelésre is. Részleges szünetelés esetén a szünetelés nem vonatkozik valamennyi félre, ugyanakkor a szünetelésben érintett felek vonatkozásában a részleges szünetelés is beleszámít a felhasználható három alkalomba.

A törvény változtat a hatályos Pp. 137. § (1) bekezdés b) pontjába foglalt szünetelési ok tartalmán, kizárólag az érdemi tárgyalás elmulasztása eredményezheti az eljárás szünetelését. A perfelvételi tárgyalás elmulasztásának következményei az elsőfokú eljárásra vonatkozó szabályok között kerülnek kifejtésre, itt elegendő arra utalni, hogy a perfelvételi tárgyalás elmulasztása nem vezethet az eljárás szüneteléséhez.

A törvény a felperesen kívül az alperesnek is biztosítja, hogy kérje az érdemi tárgyalás távollétében történő megtartását. Ez következik a fegyveregyenlőség követelményéből és gyakorlati szempontból is megkönnyíti a bíróságok munkáját. Az alperesek és a beavatkozók legelső beadványukban vagy első bírósági megjelenésük alkalmával már jelenleg is kérik általánosságban a folytatólagos tárgyalások távollétükben történő megtartását. Ebben az esetkörben a nyilatkozattétel elmulasztása, mint lehetséges szünetelési ok elhagyása indokolt. A szünetelés beállása tekintetében a megjelent félnek annyit kell eldöntenie, hogy az ügy tárgyalását kívánja-e. Nyilvánvaló, hogy ebben az esetben a szünetelés kezdő időpontja a tárgyalás napja.

A hatályos Pp. 137. § (1) bekezdés c) pontjában meghatározott esetkör ugyancsak módosul. Az idézhetőség hiánya, mint szünetelési ok nem tartható fenn a megváltozott eljárási szabályokra tekintettel. Az írásbeli perfelvétel során az elérhetetlenség anélkül következhet be, hogy a fél idézésére sor kerülne. A törvény nem kizárólag a felperes, hanem valamennyi fél tekintetében lehetőséget enged a szünetelésre a hivatkozott ok bekövetkezése esetén, azaz akkor, ha a fél a megadott címen nem elérhető. Ennek oka, hogy az „ügy ura a felperes”, így az ő döntési kompetenciája miszerint az alperes elérhetőségének hiányában az ügy tárgyalását, vagy inkább az eljárás szünetelését kívánja. Az elérhetőség hiánya ugyanakkor kellően általános kifejezés ahhoz, hogy kifejezze: a kapcsolat az adott féllel nem teremthető meg. Amennyiben a fél a megadott címen nem elérhető, a másik félnek lehetősége van arra, hogy a bíróság felhívására másik elérhetőségi címet jelöljön meg - ez új rendelkezés - vagy az ügy tárgyalására irányuló szándékát fejezze ki. Ezekben az esetekben az eljárás az általános szabályok szerint folytatódik, ellenkező esetben szünetel. A másik elérhetőségi cím megjelölésére vonatkozó lehetőségre azért van szükség, mert a félnek adott esetben ez az információ birtokában van, és így az eljárás nem húzódik el indokolatlanul a szünetelés bekövetkezésével. A fél rendelkezési jogából fakadóan ugyanis ekkor lehetősége van arra, hogy az elérhetőségi cím megjelölése mellett az eljárás folytatódjon, azonban amennyiben ez nem áll érdekében, a fél hallgatásával az eljárás szünetelése is bekövetkezhet. Ebben az esetben a szünetelés kezdő időpontja - hasonlóan az a) ponthoz - a bejelentés bírósággal történő közlésétől, illetve a bírósági felhívásban szereplő határidőt követő naptól kezdődik.

A törvény beiktat két új szünetelési okot is. A képviselet szabályai között meghatározott összeférhetetlenségi ok következtében a törvényes képviselő a perben félként nem járhat el, ha az ellenérdekű fél az a nem természetes személy, akinek ő a törvényes képviselője. Ebben az esetben a bíróság a nem természetes személy fél részére ügygondnokot rendel ki, az ügygondnok díját a felperesnek kell előlegeznie. Ha a felperes - bírósági felhívás ellenére - az ügygondnok díját nem előlegezi, az eljárás szünetel. Ugyancsak szünetel az eljárás, ha a felperes a bizonyítással nem összefüggő fordítás, illetve külföldi kézbesítés költségét a bíróság felhívása ellenére nem előlegezi. Ha ugyanis a bizonyítással összefüggő költségek előlegezésére kötelezett fél - felhívás ellenére - előlegezési kötelezettségét nem teljesíti, a bíróság a bizonyítás elrendelését mellőzi.

A hatályos Pp. 137. § (1) bekezdés d) pontja szerinti esetkör módosítására a végrehajtói kézbesítés Pp.-ben rögzített eseteinek bevezetése miatt van szükség. Ha a postai szolgáltató útján kézbesíteni megkísérelt keresetlevél, illetve eljárást befejező érdemi határozat kézbesíthetetlen - ide nem értve a kézbesítési fikció eseteit, valamint azokat az eseteket, amikor a kézbesíthetetlenség oka a címzett halála, vagy megszűnése - és a kézbesíthetetlenség nem a bíróság érdekkörében felmerült elhárítható ok miatt következett be, a kézbesítés teljesülésében érdekelt fél kérhet végrehajtói kézbesítést. Ha ezt nem teszi és hirdetményi kézbesítés feltételeinek fennállása esetén hirdetményi kézbesítést sem kér, az eljárás szünetel. A törvény hivatkozott rendelkezése ugyanakkor többféle esetre is alkalmazható. A „hirdetményi, illetve e törvény alapján végrehajtói kézbesítésnek volna helye, és azt a fél nem kéri” mondatrész arra utal, hogy szünetel az eljárás, ha hirdetményi kézbesítésnek lenne helye és a fél nem kér sem hirdetményi, sem végrehajtói kézbesítést, de akkor is szünetel, ha a hirdetményi kézbesítés feltételei nem állnak fenn, de a végrehajtói kézbesítés feltételei igen és a fél nem kéri azt. Ilyenkor sem áll ugyanis rendelkezésre kézbesítésre alkalmas cím, kézbesítésre alkalmas cím bejelentése hiányában viszont valamilyen jogkövetkezmény alkalmazása feltétlenül szükséges, jelen esetben ez a szünetelés. Az „illetve” kötősző tehát egyszerre fejezi ki az „és” és a „vagy” kötőszót.

Az eljárás szünetelése a folytatás iránti kérelemnek a bírósághoz történő benyújtásáig tart. Mivel kizárt, hogy a szünetelés időtartama alatt tárgyalásra kerüljön sor, a fél erre vonatkozó kérelmét beadvány formájában vagy jegyzőkönyvbe mondással terjesztheti elő.

Az eljárás szünetelésének egyik legfontosabb következménye, hogy meghatározott idő elteltével az eljárás megszűnik. Ezen nem indokolt változtatni, ugyanakkor dogmatikai szempontból szükséges hangsúlyozni, hogy nem a per, hanem az eljárás szűnik meg. A perek észszerű időn belül történő befejezése és a perhatékonyság miatt célszerű azonban a jelenlegi 6 hónapos határidőt 4 hónapra csökkenteni. A 4 hónapos határidő elmulasztása esetén az igazolás kizártsága fennmarad.

Új szabály ugyanakkor, hogy a szünetelés törvény szerinti c)-f) pontjai esetében az eljárás folytatásának a mulasztó fél kérelmére kizárólag akkor van helye, ha e kérelmével egyidejűleg pótolja az általa elmulasztott - szünetelésre okot adó - cselekményt is, ellenkező esetben a bíróság a folytatás iránti kérelmet elutasítja és a szünetelés megszakítás nélkül folytatódik. A szünetelésre okot adó mulasztó félnek tehát a bíróság korábbi felhívásának megfelelően, folytatás iránti kérelmével egyidejűleg be kell jelentenie a fél elérhetőségi címét, vagy letétbe kell helyeznie a szükséges díj- vagy költségelőleget, vagy kérnie kell a hirdetményi, illetve végrehajtói kézbesítést a szükséges díj előlegezésével egyidejűleg. E szabályozás indoka, hogy az eljárás ne húzódjon szükségtelenül azáltal, ha a fél az eljárás folytatását kéri, de a szükséges cselekményeket nem teljesíti, ami adott esetben újbóli szünetelésre adhat okot.

A törvény azt is egyértelműen kimondja, hogy ha az elsőfokú ítélet meghozatalát követően, annak jogerőre emelkedése előtt, az eljárás szünetelés folytán megszűnik, az elsőfokú ítélet hatályát veszti.

A jelenleg hatályos szabályok értelmében a szünetelés tekintetében alakszerű határozat meghozatala nem szükséges, annak tényét elegendő az iratokra rávezetni. A jelenlegi szabályok mentén kialakult bírósági gyakorlat szerint a per megszűnését szintén nem kell határozatban megállapítani, a benyújtott fellebbezést tehát hivatalból el kell utasítani.

Ennek ellenére a gyakorlatban az látható, hogy a bíróságok végzés formájában - indokolás nélkül - megállapítják az eljárás szünetelését, és ugyanilyen módon rendelkeznek az eljárás folytatásáról, avagy a per megszűnéséről. A törvény ezt a meglévő bírósági gyakorlatot emeli törvényi szintre, mivel az eljárás szünetelésének kezdő és befejező időpontja, vagy az eljárás megszűnésének tényszerű megállapítása alapvetően érintik a felek perbeli jogosultságait. A szünetelés kezdő időpontja az okot adó tény bekövetkezése, így azt csupán deklaratív végzés formájában rögzíti a bíróság. A szünetelés befejező időpontja pedig egyértelműen az eljárás folytatása iránti kérelemhez vagy az eljárás megszűnéséhez kötődik.

Ugyanakkor a törvény kizárólag az eljárás folytatása iránti kérelmet elutasító végzéssel szemben teremti meg a jogorvoslat lehetőségét. Ennek megfelelően az eljárás szünetelésének kezdő időpontját megállapító végzés tekintetében nincsen helye fellebbezésnek, azt a felek az eljárás folytatása iránti kérelem benyújtásával negligálhatják. Hasonlóan a másik két jogintézmény tekintetében kialakított szabályozáshoz a bíróság végzései tekintetében az egyszerű kötőerő feloldásra kerül, így az ilyen típusú határozatait a bíróság maga is megváltoztathatja.

A 122. §-hoz

Az eljárás szüneteléseinek jogkövetkezményei tekintetében a jogintézmény volt a kivétel a nyugvási tényállások közül, mivel a szünetelés a határidők folyását nem érintette és a perbeli cselekmények hatályosságára sem hatott ki. A törvény ezen változtat annak rögzítésével, hogy a szünetelés a határidőket megszakítja és a - per érdemére vonatkozó - bírói rendelkezések, valamint a felek által teljesített eljárási cselekmények hatályosságát elveti. Indokolatlan ugyanis, hogy például a felek közös kérelmére történő szünetelés esetén, a feleknek a szakértői véleményre történő nyilatkozattételre előírt határidőn belül reagálni kelljen a bíróság felé, esetleg annak tudatában, hogy közöttük peren kívül megegyezés születik. A szünetelés hatásának kioltására ugyanakkor a felek rendelkezésére áll az eljárás folytatása iránti kérelem, amellyel az eljárás folytatódik, a határidők újrakezdődnek és az eljárási cselekmények már nem lesznek hatálytalanok. Az eljárási cselekmények hatálytalansága tekintetében okszerű kivétel a szüneteléssel, az eljárás folytatásával, illetve az eljárás megszűnésének megállapításával kapcsolatos bírói rendelkezések és eljárási cselekmények. Az egységesség jegyében ugyanakkor itt is kimondásra kerül, hogy az eljárás folytatódásának jogkövetkezményei a felekkel szemben a szünetelés megszűnésének felekkel történő közlésével állnak be. A felek vonatkozásában ugyanis az a méltányos és észszerű, ha a határidők az eljárás folytatódásának velük való közléstől kezdődnek újra és nem a szünetelés megszűnésének konkrét időpontjától, amiről adott esetben nem tudnak.

A gyakorlatban felmerülő igény a szünetelés részleges bekövetkezésének törvényi szintű szabályozása, amely akkor merül fel, amikor pertársaság esetén a szünetelésre okot adó körülmény kizárólag valamely pertárs tekintetében áll be. Ebben az esetben a perhatékonyság és a perek mielőbbi befejezése miatt célszerű ugyanakkor a többi pertárs vonatkozásában az eljárás folytatása, értelemszerűen kizárólag abban az esetben, ha tekintetükben az eljárás folytatható és részítélet hozható (konjunktív feltételek). Az osztott perszerkezet sajátosságaira tekintettel ugyanakkor - egyezően a félbeszakadás szabályozásával - ennek lehetővé tétele is csak a perfelvétel lezárását követően indokolt. Az eljárás megszűnése esetén a per korábbi szakaszában hozott részítélet és közbenső ítélet hatályának negligálása nem indokolt, mivel az eljárás megszűnése nem jelenti az ügy érdemi eldöntését, ezért ezt a szabályt változatlan formában tartalmazza a törvény.

A 123. §-hoz

A polgári eljárás nyugvásának egyik formája az eljárás felfüggesztése. Az eljárás felfüggesztése az eljárás folytatásának akadályát képezi. A felfüggesztés leginkább abban különbözik az eljárás nyugvásának másik két formájától, a szüneteléstől és a félbeszakadástól, hogy ennek beálltához és befejezéséhez is a bíróság döntése szükséges, nincs szó tehát automatikusan bekövetkező állapotról. Az eljárás felfüggesztése tehát a bíróság döntését, aktivitását igényli. A hatályos Pp.-től eltérően a törvényben nem a „tárgyalás”, hanem az „eljárás” felfüggesztésének az intézménye szerepel. Ennek oka, hogy már a tárgyalás megnyitása előtt felmerülhet a felfüggesztés iránti igény, illetve döntés hozható a felfüggesztésről. Az eljárás felfüggesztésének rendelkezései általános jellegű szabályok, meghatározott esetekben az írásbeli ellenkérelem - vagy annak hiányában beszámítás - előterjesztését követően, egyéb esetben az eljárás bármely szakaszában alkalmazhatók.

A bíróság az eljárást az írásbeli ellenkérelem - vagy annak hiányában beszámítás - előterjesztését követően felfüggesztheti, ha a per eldöntése olyan kérdés előzetes elbírálásától függ, amelynek tárgyában az eljárás polgári bíróság, az új közigazgatási perrendtartásra tekintettel közigazgatási bíróság, valamint büntetőbíróság vagy közigazgatási hatóság hatáskörébe tartozik.

Büntetőbírósági vagy közigazgatási hatósági eljárás esetében akkor is sor kerülhet az eljárás felfüggesztésére, ha az előkérdés tárgyát képező eljárás még nincs folyamatban. A törvény a hatályos Pp. rendelkezéseitől eltérően azonban nem teszi kötelezővé a polgári ügyben eljáró bíróságnak, hogy maga kezdeményezze a büntetőeljárás megindítását abban az esetben sem, ha hivatalból üldözendő bűncselekményről van szó. A polgári eljárás urai a felek, a felek rendelkezési joguk keretében a megadott határidőn belül jogosultak eljárást kezdeményezni, amely a felfüggesztés okául szolgálhat. Kiemelendő, hogy a törvény határidőt ad az előkérdés tárgyát képező eljárás megindítására: a felhívástól számított harminc napos határidő egyfelől objektív, mindenkire egyformán irányadó, másfelől a gyakorlat szerint elegendő egy büntetőeljárás vagy más hatósági eljárás kezdeményezéséhez.

Közigazgatási és polgári per, valamint más a bíróság hatáskörébe tartozó polgári, illetve közigazgatási eljárás csak akkor szolgálhat előkérdésként felfüggesztés okául, ha az eljárás már folyamatban van. Kifejezetten a felek rendelkezési jogából fakad ugyanis a polgári vagy közigazgatási peres vagy egyéb bírósági eljárások megindítása. Hangsúlyos, hogy peres eljárás, mint előkérdés esetén a felfüggesztés okául szolgáló eljárás már a „per” szakaszában (perindítás joghatásainak beállása) kell, hogy legyen: vagyis csak olyan eljárások okán van helye az eljárás felfüggesztésének, ahol az alperes már tudomást szerzett a keresetről, már kontradiktórius eljárásról beszélhetünk. Nem elegendő tehát a felfüggesztés iránti kérelemhez egy adott esetben az előző nap benyújtott keresetlevél másolatát csatolni, hiszen a keresetlevél megvizsgálásakor a bíróság dönthet úgy, hogy azt nem tartja érdemi vizsgálatra alkalmasnak.

A 124. §-hoz

A Polgári Törvénykönyvről szóló 2013. évi V. törvény 4:172. § alapján a szülői felügyelet gyakorlásának rendezése iránti perben a bíróság indokolt esetben kötelezheti a szülőket, hogy a szülői felügyelet megfelelő gyakorlása és az ehhez szükséges együttműködésük biztosítása érdekében - ideértve a különélő szülő és a gyermek közötti kapcsolattartást - közvetítői eljárást vegyenek igénybe. A közvetítői eljárás szabályait a közvetítői tevékenységről szóló 2002. évi LV. törvény (Kztv.) tartalmazza. A törvény szövege annyiban pontosít a jelenleg hatályos szabályokon, hogy a Kztv.-val való megfelelő összhangot teremti meg. A bíróság az eljárást felfüggeszti, ha törvény felhatalmazása alapján a bíróság közvetítői eljárás kötelező igénybevételét rendeli el. Arról tehát, hogy sor kerüljön-e közvetítői eljárásra nem a felek, hanem a bíróság dönt. A felfüggesztés ebben az esetben imperatív jellegű: a bíróság a közvetítői eljárásra kötelezés kérdésében mérlegelhet, a tárgyalás felfüggesztésének kérdésében azonban nem. Az eljárás elhúzódásának megakadályozását célzó rendelkezések jegyében a törvény szerint a közvetítői eljárás igénybevételére kötelező határozat közlésétől számított maximum kettő hónap elteltével az eljárást folytatni kell: ennyi időn belül ki kell, derüljön ugyanis, hogy a feleknek valóban szándékában áll a közvetítői eljárás keretében történő megegyezés. Ha a közvetítői eljárás érdemi lezárása a kettő hónapos határidőn belül nem várható, ezt a felek úgy hozhatják a bíróság tudomására, hogy ennek tényét a kettő hónap letelte előtt nyolc nappal közösen bejelentik a bíróságnak; ebben az esetben az eljárás a közvetítői eljárás lezárásáig nem folytatható.

A 125. §-hoz

A bíróság az eljárást felfüggeszti, ha a per eldöntése házasság létezésétől vagy érvényességétől, illetve gyermek családi jogállásának bírósági megállapításától függ. Ha az előkérdés házasság létezése vagy gyermek családi jogállásának bírósági megállapítása, az eljárás kizárólag abban az esetben függeszthető fel, ha a polgári per, illetve más polgári eljárás már folyamatban van. Ha a per eldöntése házasság érvényességétől függ, a bíróság az eljárás megindítására harminc napos határidőt tűz, amennyiben az eljárás megindítására a felek valamelyike jogosult. A harminc nap az az időtartam, amely nem nyújtja el túlságosan az eljárást, azonban elegendő idő is arra, hogy az arra jogosult eljárást kezdeményezzen. Ha a határidő eredménytelenül telik el, az eljárást folytatni kell.

A 126. §-hoz

A bíróság az eljárást felfüggeszti, ha

- az Európai Unió Bírósága előzetes döntéshozatali eljárásának,

- az Alkotmánybíróságnak a jogszabály, jogszabályi rendelkezés, közjogi szervezetszabályozó eszköz vagy jogegységi határozat alaptörvény-ellenességének megállapítására, továbbá nemzetközi szerződésbe ütközésének megállapítására irányuló eljárásának,

- a Kúriának az önkormányzati rendelet jogszabályba ütközésének vizsgálatára irányuló eljárásának

kezdeményezéséről határoz.

A bíróság az eljárást továbbá az írásbeli ellenkérelem - vagy annak hiányában beszámítás - előterjesztését követően felfüggesztheti, ha a peres eljárásban olyan jogkérdés merül fel, amelynek tárgyában folyamatban lévő közigazgatási perben, más polgári perben, vagy a bíróság hatáskörébe tartozó más közigazgatási vagy polgári eljárásban - azonos tényekre alapítva - az előző bekezdés szerinti valamely eljárást (előzetes döntéshozatali, alkotmánybírósági, kúriai) már kezdeményezték. Ezekben az esetekben a felfüggesztés e másik ügyben kezdeményezett eljárás befejezéséig tart. E rendelkezéssel összefüggésben indokolt utalni arra, hogy már nem sokkal hazánk uniós csatlakozását követően felmerült a kérdés, hogy ha uniós jogot - tipikusan az alkalmazandó magyar jogszabály uniós jognak való megfelelését - érintő kérdés több, magyar bíróság előtt folyamatban lévő ügyben felmerül, van-e lehetőség arra, hogy amennyiben egy bíróság már előzetes döntéshozatalt kezdeményezett, úgy a többi - hasonló jogkérdésben érintett - bíróság ezt mellőzze és az előtte folyamatban lévő eljárást a megindított előzetes döntéshozatali eljárásra tekintettel felfüggessze (az Európai Unió Bírósága ítéletének meghozataláig).

A Legfelsőbb Bíróság 3/2005. (XI. 14.) PK-KK közös véleménye a Pp. értelmezésével lehetővé tette, hogy ne kelljen minden olyan ügyben előzetes döntéshozatali eljárást kezdeményezni, ahol más perben azonos tényekre alapítottan már feltették azt a kérdést, amit az adott ügyben az érintett bíró is fel akarna tenni. Az eljárás ilyen esetben történő felfüggesztésének is azonban értelemszerűen feltétele, hogy azonos tényekre alapítottan, azonos jogkérdés elbírálása legyen szükséges, vagyis hogy a bíró győződjön meg arról, hogy ugyanolyan jogi probléma megoldásához ugyanazt a kérdést kívánja-e feltenni, amelyre vonatkozó eljárás már az Európai Unió Bírósága előtt folyamatban van. A Kúria 2/2015. számú BKMPJE határozatában kifejezetten fenntartotta a 3/2005. (XI. 14.) PK-KK közös vélemény 1. pontját. A törvény e vélemény alapján kialakított jogalkalmazási gyakorlatnak teremti meg a jogszabályi hátterét, valamennyi hivatkozott eljárás vonatkozásában.

A 127. §-hoz

A bíróság a részítélettel el nem bírált kereseti kérelem, illetve keresetrész tárgyalását, vagy közbenső ítélet meghozatala esetén a per tárgyalását a követelés összegére (mennyiségére) vonatkozóan felfüggesztheti, ha a fél e határozatokkal összefüggésben alkotmányjogi panaszt terjesztett elő.

A felek egyező akaratnyilvánítása esetén maga az eljáró bíróság is mérlegelheti az eljárás felfüggesztésének szükségességét, ha valamelyik fél a közbenső ítélet elleni felülvizsgálati kérelmet terjesztett elő. Ennek lehetővé tétele azért indokolt, mert a felülvizsgálat eredménye adott esetben befolyásolhatja az eljárás további lefolytatásának szükségességét. Az eljárás felfüggesztése ugyanakkor sértheti is az ellenérdekű félnek az eljárás észszerű időben történő befejeződéséhez fűződő jogos érdekét, ezért a rendelkezés a felek konszenzusát követeli meg ebben az esetben ahhoz, hogy az eljáró bíróság az eljárás felfüggesztése kérdésében dönthessen.

A 128. §-hoz

A törvény a tárgyalt felfüggesztési okokat egységesen az eljárás felfüggesztésére vonatkozó szabályok között helyezi el a hatályos Pp. megoldásától eltérően, amely a megjelölt eljárásokkal kapcsolatos rendelkezések között szabályozza a peres eljárás felfüggesztésének szükségességét.

A törvény pontosan meghatározza a felfüggesztés kezdő és befejező időpontját. A felfüggesztést elrendelő végzés - a kötelező közvetítői eljárás elrendeléséhez kapcsolódó, valamint a peres eljárást az Európai Bíróság, az Alkotmánybíróság, illetve a Kúria eljárásának kezdeményezésére tekintettel felfüggesztő végzés kivételével - fellebbezhető végzés, így a felfüggesztés hatálya minden esetben a végzés jogerőre emelkedésével kezdődik.

A felfüggesztés befejezéséről, azaz a peres eljárás folytatásának elrendeléséről szintén köteles rendelkezni a bíróság. A törvény meghatározza, hogy a bíróság mely körülmény bekövetkezésétől számított tizenöt napon belül köteles meghozni az eljárás folytatásáról szóló végzést. Az előkérdések jogerős elbírálásáról a bíróság akár a felektől, akár hivatalból tudomást szerezhet. Tudomásszerzésnek csak a jogerős befejezés igazolása minősülhet, vagyis ha a fél meg is küldi a bíróságnak a jogerős befejezést igazoló határozatot, nem elegendő azt csupán bejelenteni. Egyszerű bejelentés esetén a bíróságnak fel kell hívnia a feleket az előkérdés tárgyát képező ügy jogerős befejezésének igazolására. A kötelező közvetítői eljárás esetén a közvetítői eljárás igénybevételére kötelező határozat közlésétől számított két hónap elteltét, illetve amennyiben a felek közösen kérték, hogy a bíróság ne folytassa az eljárást a két hónap elteltével, a közvetítői eljárás befejezéséről történő tudomásszerzést követő tizenöt napon belül köteles meghozni a bíróság az eljárás folytatásáról szóló végzést. Az Európai Bíróság az előzetes döntéshozatali eljárás eredményéről, míg az Alkotmánybíróság a jogszabály, jogszabályi rendelkezés, közjogi szervezetszabályozó eszköz vagy jogegységi határozat alaptörvény-ellenességének megállapítására, továbbá nemzetközi szerződésbe ütközésének megállapítására irányuló eljárás eredményéről közvetlenül értesíti a bíróságot, mivel ezekben az esetekben maga a bíróság a kezdeményezője annak az eljárásnak, amelyre tekintettel a felfüggesztés megtörténik. Így a törvény szerint a bíróság e határozat vele való közlésétől számított tizenöt napon belül hozza meg az eljárás folytatásáról szóló végzést.

A felfüggesztést elrendelő végzéssel szemben - a törvényben meghatározott kivételekkel - külön fellebbezésnek van helye. Erre azért van szükség, mert az eljárás felfüggesztése nem automatikusan, hanem a bíróság rendelkezése folytán áll be, így a bíróság mérlegeli azokat a körülményeket, amelyek a felfüggesztés alapjául szolgálhatnak. A mérlegeléshez kapcsolódó döntések esetén indokolt a jogorvoslati jog érvényre juttatása, jelen esetben különös tekintettel arra is, hogy az eljárás folytatása is bírósági rendelkezésre történik, a felek cselekményei vagy a körülmények változása - ahogy a szünetelés vagy a félbeszakadás esetén - nem vezetnek automatikusan az eljárás folytatásához. Az eljárás folytatásáról rendelkező végzés ellen nincs helye külön fellebbezésnek.

A hatályos Pp. szabályozásával összhangban az eljárás felfüggesztése minden határidőt megszakít. Az eljárás folytatásával a határidők újra kezdődnek. Új elem azonban a törvény szerint, hogy az eljárás folytatásának jogkövetkezményei a felekkel szemben az eljárás folytatásáról hozott végzés felekkel történő közlésével áll be. Ennek az az indoka, hogy az eljárás felfüggesztésével megszakadt, ám annak befejeződésével folytatódó határidők (például beadványok előterjesztésére nyitva álló határidők) csak akkor teljenek, ha a feleknek erről már tudomása lehet.

A felfüggesztésnél is indokolt a részleges felfüggesztés lehetővé tétele az érdemi tárgyalási szakban. Erre akkor kerülhet sor, ha az eljárás felfüggesztésére okot adó körülmény kizárólag valamely kereseti kérelemmel vagy kereseti kérelem elkülöníthető részével kapcsolatos, de az eljárás a többi kereseti kérelem vagy a kereseti kérelem elkülöníthető része vonatkozásában folytatható, és azokban részítélet hozható.

A 129. §-hoz

Generális szabályként kerül megfogalmazásra, hogy ha végrehajtás van folyamatban, és a végrehajtás tárgyául szolgáló követelés, vagy az annak alapjául szolgáló jogviszony (például szerződés érvénytelensége) a per tárgya, akkor a bíróság a végrehajtást a per jogerős befejezéséig felfüggesztheti, az e tárgyban hozott határozat ellen külön fellebbezésnek van helye.

A 130-132. §-hoz

Mindhárom eljárással (az Európai Unió Bírósága, az Alkotmánybíróság és a Kúria eljárásának kezdeményezése) összefüggésben a törvény lényegében fenntartja a hatályos Pp. szerinti szabályozást, ugyanakkor azokat egységesíti.

Az eljárást kezdeményező végzés ellen külön fellebbezésnek nincs helye. Az eljárás kezdeményezésére irányuló kérelmet elutasító végzés ellen sincs helye fellebbezésnek, mert a bíróság mérlegelési körébe tartozik, hogy kezdeményez-e eljárást, s a másodfokú bíróság érdemben a kezdeményezés mellőzésének indokoltságát leginkább az ügy érdemében hozott döntés elleni jogorvoslat keretében tudja megvizsgálni. Az önálló fellebbezés az eljárás kezdeményezését megtagadó döntés ellen ezért indokolatlan, ugyanakkor arról a bíróságnak végzéssel kell határoznia és döntése indokait legkésőbb az ítéletében köteles megindokolni. A szabályozás ilyen formában megfelel a 26/2015. (VII. 21.) AB határozat által támasztott követelményeknek is. Az előzetes döntéshozatali eljárással összefüggésben ugyanakkor feltétlenül indokolt felhívni a figyelmet az Európai Unió Bíróságának az „Ajánlások a nemzeti bíróságok figyelmébe az előzetes döntéshozatal iránti kérelmek előterjesztésére vonatkozóan” című tájékoztatójára [HL 2012, C 338., 1. o.].

A 133-134. §-hoz

Az idézés a polgári per egyik fontos bírósági eljárási cselekménye, amely arra hivatott, hogy a feleket és az eljárás más szereplőit tájékoztassa a tárgyalás megtartásának tényéről, annak helyéről és idejéről, valamint hogy felhívja őket az azon való megjelenésre. A hatályos szabályokhoz képest eltérő szövegezés annyiban indokolt, hogy a rövid úton történő idézés eseteit (távbeszélő, fax, elektronikus levél, külön kézbesítő) a törvény nem sorolja fel, figyelemmel arra, hogy időről időre új technológiák jelentkeznek. Új elem továbbá a szabályozásban, hogy a bíróság gondnokság alá helyezés iránti perekben is elrendelheti az ismeretlen helyen lévő alperes tartózkodási helyének felkutatását. Ennek indokát az adja, hogy a gondnokság alá helyezési perben az alperes távollétében csak igen korlátozott esetekben hozható határozat, az eljárást ellehetetlenítheti, ha az alperes nem tesz eleget a bíróság megjelenésre való felhívásának. Így szükség esetén módot kell adni arra a bíróságnak, hogy kérelemre vagy hivatalból maga is elrendelhesse kifejezetten csak a gondnoksági per alperesének a rendőrségi úton történő felkutatását és szükség szerint a tárgyalásra való előállítását, ezzel biztosítva, hogy a gondnoksági per a törvényes keretek között lefolytatható legyen. A törvény pontosítja a szabályozást annyiban, hogy az alperes, az anya, illetve a gyermek felkutatásának elrendeléséről hozott végzést - amely kizárólag a tartózkodási hely megállapítását kezdeményezi és nem a körözési eljárást rendeli el - a bíróság a körözési eljárás lefolytatására illetékes rendőrkapitányságnak küldi meg. Jelenleg a körözési nyilvántartási rendszer egyes nyilvántartásai részére történő adatközlésről és a körözési eljárás lefolytatásának részletes szabályairól, valamint egyes miniszteri rendeletek módosításáról szóló 63/2013. (XI. 28.) BM rendelet 6. §-a tartalmazza a hivatkozott rendelkezéssel összefüggő illetékességi szabályokat.

A 135-136. §-hoz

A kézbesítés a bíróság okirati formát öltött eljárási cselekményeinek a felek és más érdekeltek (címzettek) részére való dokumentált átadása, illetve szűk körben az átadás dokumentált elmaradása. A kézbesítés jelentősége abban rejlik, hogy a tájékoztatáson felül joghatások kiváltására is alkalmas, így ha a kézbesítés például valamely elsőfokú ítélet közléseként történik, úgy a fellebbezési határidő megnyílását eredményezheti a joghatályos kézbesítés. A másik oldalról, a bírósági iratok kézbesítésének elmaradása nagyban hátráltathatja az eljárás időszerű lebonyolítását. A bíróság és a felek közötti kommunikáció gyorsítása egyik tere annak a feltétlen jogalkotói elvárásnak, hogy a polgári perek gyorsan, észszerű időben lezárhatók legyenek. A kézbesítés hagyományos módjaival szemben ma már új, gyorsabb, elektronikus módjai is vannak a közlésnek, s még ezek a területek is folyamatosan fejlődnek. Mindazonáltal belátható időn belül a perek egy jelentős részében - és a nemperes eljárásokban is, amelyeknek a Pp. háttérjogszabálya lesz - még mindig hagyományos, nem elektronikus módon is szükség lesz a küldemények kézbesítésére, ezért a törvény részletesen kidolgozza annak szabályait. A kézbesítés szabályai a címzett részére történő kézbesítés főszabályával kezdődnek.

A kézbesítés nem szabályszerű, ha a kézbesítés a címzett helyett az átvételre jogosult más személy részére történt meg és az átvételre jogosult az ellenérdekű fél, vagy annak képviselője. A „helyettes átvevő” kifejezés nem megfelelő, mivel a kézbesítés során helyettes átvevő - hivatalos iratok esetében - csak a címzett 14. életévét betöltött hozzátartozója lehet, de a szabályozásnak ki kell zárnia azt is, ha a postai meghatalmazott vagy a közvetett kézbesítő az ellenérdekű fél. Az ellenérdekű fél perbeli képviselője esetén ugyanazon indokok szólnak a kézbesítés szabályszerűtlensége mellett, mintha az ellenérdekű fél venné át a bírósági iratot.

Ha a természetes személy fél nevében és helyett törvényes képviselője vagy más törvényben meghatározott személy jogosult eljárni, és a félnek a per vitelére meghatalmazottja nincs, a bírósági iratokat e személy részére kell kézbesíteni. Természetesen ez nem vonatkozik az olyan idézésre, amelyben a felet a bíróság személyes megjelenésre kötelezi.

A perhatékonyság érvényesülése szempontjából kifejezetten indokolt annak a bevezetése, hogy székhely hiányában a bírósági iratokat a törvényes képviselőnek kell kézbesíteni. Amennyiben ugyanis valamely személy a közhiteles nyilvántartásban az adott szervezet törvényes képviselőjeként van nyilvántartva, elvárható tőle, hogy e minőségében akár a lakóhelyén is átvegye a bírósági iratokat, mivel a képviseletre teljes hatállyal jogosult, ezért a személyesen részére történt kézbesítés okkal tudható be a szervezet részére történt kézbesítésnek is. A visszaélések elkerülése érdekében a törvényes képviselő részére történő kézbesítést a törvény csak másodlagosan, a székhelyre történt kézbesítési kísérlet sikertelensége esetére írja elő. Ha a kézbesítés mind a székhelyre, mind a törvényes képviselő részére sikertelen a törvény előírja a nem természetes személy felet nyilvántartó hatóság kötelező értesítését is. A cégnyilvánosságról, a bírósági cégeljárásról és a végelszámolásról szóló 2006. évi V. törvény 89-90. §-a az ismeretlen székhelyű cég megszüntetésére szolgáló eljárást kínálja fel abban az esetben, ha a cég a székhelyén nem érhető el és erről a Cégbíróság tudomást szerez. A törvény szerinti értesítési kötelezettség tartalommal töltené meg ezt az intézményt, és általánosságban is hozzájárulna ahhoz, hogy a cégek (nem természetes személy szervezetek) a jogszabályoknak megfelelően működjenek.

A 137. §-hoz

A jelenleg hatályos rendelkezések az átvétel megtagadásához, valamint annak sikertelenségéhez a „kézbesítési vélelem beállásának” jogkövetkezményét fűzik. Ezzel szemben, ahogy a jogirodalom is rámutatott, ebben az esetben egy meg nem történt kézbesítést kell úgy tekinteni, mintha az megtörtént volna - dogmatikailag helyesebb tehát ezt a helyzetet kézbesítési fikcióként kezelni, és nem vélelemként. A törvény ennek megfelelően a kézbesítési vélelem fogalmát kézbesítési fikcióra módosítja. Indokolt ugyanakkor hangsúlyozni, hogy a törvény a kézbesítési fikciót - az elektronikus kommunikáció perjogba való bevezetésére tekintettel - nem csak a postai kézbesítésre nézve kívánja szabályozni, hanem valamennyi törvényes kézbesítési mód - így az elektronikus kézbesítés - esetére is. A „nem kereste” jelzéssel visszaérkezett küldemény ugyan postai kézbesítésre utal, ha azonban a kézbesítési fikció jogszabályi feltételei más kézbesítési mód tekintetében is fennállnak, a kézbesítési kifogás jogintézményének kézbesítési fikció esetére vonatkozó szabályai akkor is alkalmazandóak.

A pert megindító, valamint az azt lezáró határozat közlése különös helyet foglal el a kézbesítendő iratok között, mivel törvény erejénél fogva ahhoz számos joghatás fűződik, amelyek alól a mentesülés nehézkes, egy idő után akár lehetetlenné is válhat. Ezért - bár a kézbesítés joghatályosan megtörtént akkor is, ha a kézbesítési fikció beállt - a postaládában ténylegesen egyszerű postai küldeményként elhelyezett értesítés és az annak mellékletét képező kézbesítendő bírósági irat alkalmat adhat arra, hogy a fél az iratról és annak tartalmáról ténylegesen tudomást szerezzen és ez által eljárási jogait gyakorolhassa. A kézbesítési fikció beálltáról szóló értesítésben tájékoztatni kell a felet a perindítás hatályainak beállásáról, valamint a kézbesítési fikcióval szembeni kifogás rendjéről. Az értesítést meg kell küldeni a címzett ismert elektronikus levélcímére (e-mail címére) is, ha azt bejelentették a bíróságnak. Ezt a bíróság akkor is köteles e-mailen megküldeni, ha a felek és a bíróság között egyébként nem a kötelező vagy választható elektronikus kommunikáció szabályai szerint zajlik az iratváltás. Ugyanakkor ez önmagában nem pótolja az egyszerű küldeményként való postai tájékoztatást.

A 138-140. §-hoz

A hatályos Pp. alapján a gyakorlatban vita tárgyát képezi, hogy ha a címzett a bírósági irat kézbesítésének szabályszerűtlenségét kifogásolja, anélkül, hogy kézbesítési vélelem (fikció) alkalmazására került volna sor, akkor a kérelem elintézése során a kézbesítési vélelem (fikció) megdöntésével kapcsolatos szabályanyagot, vagy az eljárás szabálytalansága miatt benyújtandó kifogásra vonatkozó szabályokat kell-e alkalmazni. A hatályos Pp. nem rendezi ezt a kérdést. Ugyanakkor ezeknek a kérelmeknek az eljárás szabálytalanságára alapított - határidő nélküli - kifogásként történő elbírálása sértené a jogbiztonságot. Indokolt ezért e kézbesítéssel kapcsolatos kifogások elintézésére is a hatályos Pp. kézbesítési vélelem megdöntésére vonatkozó szabályanyagának alkalmazását előírni, azaz a helyes bírósági gyakorlat átültetésével egységes szabályozást kialakítani a kézbesítés kifogásolására. A törvény ezért egységesen rendezi a kézbesítési kifogás jogintézményét, melynek szabályanyaga egyaránt vonatkozik a kézbesítési fikció alapján kézbesített irat, illetve a kézbesítési fikció alkalmazása nélkül kézbesített iratra, a szükségszerű eltérések egyidejű meghatározásával.

Indokolt, hogy a kézbesítési kifogás előterjesztésének határideje megegyezzen az igazolási kérelem előterjesztésének szubjektív és objektív határidejével. A hatályos Pp. 99/A. § (1) bekezdése és 107. § (1) bekezdése jelenleg eltérő szabályozást (hat hónap, illetve három hónap) tartalmaz. A kézbesítési kifogás elsődleges - tizenöt napos - határideje tisztán szubjektív, így a kifogást tevőnek minden esetben igazolnia kell, hogy mikor szerzett a fikció beálltáról, illetve - fikció alkalmazása nélküli kézbesítettség esetén - a kézbesítésről tudomást. A kézbesítési kifogás objektív határidejének 3 hónapra történő csökkentése az eljárások időszerűségét szolgálja, hogy ne legyen függő helyzet valamely irat közlése tekintetében. Mind az igazolási kérelem, mind pedig a - végrehajtói kézbesítés esetén releváns - végrehajtási kifogás objektív határideje 3 hónap, semmi nem indokolja, hogy a postai kézbesítés esetén a kézbesítési fikcióval szembeni kifogás előterjesztésére hosszabb objektív határidőt biztosítson a törvény.

Ha azonban a kézbesítési fikció beállta vagy a kézbesítés az eljárást megindító irathoz kapcsolódik és az eljárás még folyamatban van, a (2) bekezdésben meghatározott szigorú, három hónapos objektív határidőtől eltérően a kifogás az eljárás folyamatban léte alatt a kézbesítési fikció beálltáról, illetve a kézbesítettségről való tudomásszerzéstől számított 15 napon belül előterjeszthető, a tudomásszerzés egyidejű igazolásával. A kézbesítési hiba ugyanis nem vezethet olyan eredményre, amely által a fél (címzett) eljárásban történő részvétele - az eljárás folyamatban léte alatt - annak ellenére lehetetlenülne el, hogy a hibáról a fél (címzett) tudomást szerzett.

A kézbesítési kifogás a hatályos szabályozáshoz hasonlóan két esetkörre tagozódik a törvényben, amely közül az első - a kézbesítés szabályszerűtlenségének alátámasztása - esetén irreleváns, hogy a címzett tanúsított-e önhibát a kézbesítés során. A második esetben a feltételek között van előírva az önhiba hiánya, mint a kifogást alátámasztó ok. Így a szabályozás egyértelműbb a tekintetben, hogy a b) pontra hivatkozó kifogásban valószínűsíteni kell az önhiba hiányát.

Nem természetes személyek esetében ugyanakkor indokolt szigorúbb követelményeket támasztani kézbesítési fikció alkalmazása esetén. A Ptk. 3:1. § (5) bekezdés szerint a jogi személynek saját névvel, székhellyel, tagjaitól, illetve alapítójától elkülönített vagyonnal, valamint az ügyvezetését és képviseletét ellátó szervezettel kell rendelkeznie. A jogi személyek tehát székhellyel, az ügyvezetést és a képviseletet ellátó szervezettel rendelkeznek, tevékenységükkel kapcsolatban elvárható a nekik kézbesített küldemények átvételének biztosítása. A törvény ezért - kézbesítési fikció alkalmazása esetén - kizárólag természetes személy fél vagy érdekelt esetében teszi lehetővé a b) pontra hivatkozó kifogást. A hatályos Pp. 99/A. § (4) bekezdése jelenleg is differenciál, ugyanakkor a természetes személyek mellett lehetőséget biztosít b) pontra hivatkozó kifogás előterjesztésére a közkereseti társaság (kkt.), betéti társaság (bt.), illetve az egyéni cég számára is. A Ptk. hatályba lépésével ugyanakkor a kkt. és a bt. is jogi személlyé vált, illetve a hivatkozott szervezetektől tevékenységükkel összefüggésben elvárható a kézbesítéssel kapcsolatos rendelkezésre állás. Ezért a továbbiakban nem indokolt a differenciálás fenntartása, különös tekintettel arra, hogy e szervezeti formákat napjainkban már nem csak kisvállalkozások, hanem akár jelentős vagyonnal és szervezeti háttérrel rendelkező vállalkozások is választják, ami a más formában működő hasonló szervezetekkel szemben méltánytalan különbségtételt eredményez. Mindezekre tekintettel indokolt a szabályozás egységesítése.

A törvény az igazolási kérelemre vonatkozó szabályozás mintájára beépíti az egyéb önhibán kívüli okra alapított kifogás körébe a méltányos elbírálás elvét, továbbá azt a követelményt, hogy a címzett a kérelem előterjesztésével együtt pótolja az addig elmulasztottnak tekintett cselekményt. Az addig elmulasztottnak tekintett cselekmény pótlása azért írható elő, mert ebben az esetben szabályos volt a kézbesítő és a bíróság eljárása, a félnél merült fel menthető ok. Ezt alátámasztja az a körülmény is, hogy a címzettnek valahonnan értesülnie kellett az eljárásról, az irat tartalmáról, így lehetséges az elmulasztottnak tekintett cselekmény pótlása. Ugyanakkor ez a kötelezettség nem írható elő annak a címzettnek, akinek szabálytalanul kézbesítették az iratot, vagy a pótlás más ok miatt nem lehetséges.

Az igazolási kérelemre utaló szabályt a törvény felszámolja. Nem indokolt az eredményes kifogás jogkövetkezményeinek megkülönböztetése annak két esetköre - szabályszerűtlen kézbesítés, illetve az önhibán kívüli tudomásszerzés elmaradása - szerint. Az utóbbi okozta sérelmeket - az itt meghatározott esetekben - nem igazolási kérelemmel, hanem kézbesítési kifogással lehet elhárítatni, a szabályozás akkor következetes, ha egységes jogkövetkezmények kerülnek előírásra.

A törvény alapján - a perújításhoz hasonlóan - az eljárásnak vagy a határozat végrehajtásának a felfüggesztésére hivatalból is sor kerülhet, arra tekintettel, hogy ha az előadottak alapján a kifogás sikere valószínűnek látszik, azonban a fél formálisan nem terjeszt elő felfüggesztés iránti kérelmet, a felfüggesztésnek ne legyen akadálya.

Ha a kézbesítettnek tekintendő határozat jogerőre emelkedett a címzett - a törvényben meghatározott okok fennállása esetén - a végrehajtási eljárás alatt, a határozat végrehajtására irányuló eljárásról való tudomásszerzésétől számított tizenöt napon belül kifogást nyújthat be az elsőfokú határozatot hozó bíróságnál. A hatályos Pp. 99/B. § (3) bekezdése okán szükséges rendelkezés a törvény záró rendelkezései között, átmeneti szabályként kerül meghatározásra.

A 141. §-hoz

A bírósági irat végrehajtói kézbesítését jelenleg a bírósági végrehajtásról szóló1994. évi LIII. törvény (a továbbiakban: Vht.) 31/D. §-a szabályozza, de a fizetési meghagyásról szóló 2009. évi L. törvény (a továbbiakban: Fmhtv.) 16. § (3) bekezdése is lehetővé teszi ennek alkalmazását kérelemre a fizetési meghagyás kézbesítésével összefüggésben.

A végrehajtói kézbesítés nemperes eljárás, a kézbesítésről közokirat és nem magánokirat kerül kiállításra, a nemperes eljárás keretén belül lehet jogorvoslattal élni (végrehajtási kifogás). A gyakorlati tapasztalatok szerint nagyobb arányban valósul meg általa a kézbesítés tényleges megtörténte, mert a végrehajtó - a számára biztosított jogosultságok miatt - jobban képes megtalálni a címzettet.

Ellenérvként hozható fel a jogintézménnyel szemben, hogy lassíthatja a bírósági eljárást, de csak meghatározott iratok kézbesítésével összefüggésben (keresetlevél, eljárást befejező érdemi határozat) alkalmazva - ahogy a törvény is tartalmazza - alkalmas lehet a hirdetményi kézbesítés és az ügygondnok rendelés kiküszöbölésére, a kézbesítés tényleges teljesülésének biztosítására.

Fentiekre tekintettel indokolt, hogy a postai kézbesítés sikertelensége esetén - konkrétan meghatározott esetekben - a végrehajtói kézbesítésre szélesebb körben is lehetőség nyíljon.

A végrehajtói kézbesítésre csak belföldi címzett vonatkozásában kerülhet sor, mivel a végrehajtó csak belföldön járhat el. A végrehajtói kézbesítés külön díjára tekintettel pedig minden esetben a fél erre irányuló kérelmére lehet helye. A végrehajtó eljárását a Vht., valamint a végrehajtói kézbesítés részletes eljárási szabályairól szóló 250/2004. (VIII. 27.) Korm. rendelet szabályozza, így a polgári perrendtartásnak a végrehajtó eljárását nem kell szabályoznia, csak a külön jogszabály alkalmazására elegendő utalnia.

Tekintettel ugyanakkor arra, hogy a végrehajtói kézbesítésnek külön jogszabályban meghatározott díja van - melynek előlegezése a perköltségre vonatkozó szabályozás alapján a kérelmezőt terheli, és amivel kapcsolatban a Vht. 31/D. § (2) bekezdése alapján külön törvény szerinti költségkedvezmény nem vehető igénybe - nem indokolt elsődleges kézbesítési módként meghatározni, hanem a kézbesítésben érdekelt fél kérelmére, fakultatív lehetőségként indokolt alkalmazását biztosítani.

A bírósági végrehajtás szervezetéről szóló 16/2001. (X. 26.) IM rendelet 2017. január 1. napjától hatályos rendelkezései szerint az önálló bírósági végrehajtók ügyeinek elosztása egy új rendszer szerint fog történni. A végrehajtási ügyeket a Magyar Bírósági Végrehajtói Kar hivatali szerve a Kar hivatali szervéhez érkezésük sorrendjében a központi nyilvántartó rendszer útján, egyesével osztja ki az ugyanazon járásbíróság mellett működő önálló bírósági végrehajtók között.

A törvény szerint, ha a postai szolgáltató útján kézbesíteni megkísérelt keresetlevél, illetve eljárást befejező érdemi határozat kézbesíthetetlen - ide nem értve a kézbesítési fikció eseteit, valamint azokat az eseteket, amikor a kézbesíthetetlenség oka a címzett halála, vagy megszűnése - végrehajtói kézbesítés kérhető. Tekintettel arra, hogy a kézbesíthetetlenségi okokat külön jogszabály határozza meg, amelyek köre változhat, a későbbi jogszabály-módosítások elkerülése érdekében indokoltabb általános jelleggel meghatározni a kézbesíthetetlenséget és csak azokat nevesíteni kivételként, amelyek esetében végrehajtói kézbesítés nem kérhető. A kézbesíthetetlenségi okokat jelenleg a 335/2012. (XII. 4.) Korm. rendelet (a továbbiakban: Postavhr.) 25. §-a tartalmazza.

A Postavhr. 25. §-ában meghatározott, korábban már hivatkozott három esetben a végrehajtói kézbesítés igénybevételének biztosítása a Pp. szabályozásában nem indokolt. Átvétel megtagadása, vagy „nem kereste” jelzéssel visszaérkezett küldemény esetében beáll a kézbesítési vélelem/fikció, ilyen esetekben a kézbesítés szabályszerűnek minősül, rendelkezésre áll ismert lakcím, nincs szükség ügygondnok kirendelésére, nem kell hirdetményi kézbesítést elrendelni, vagyis ezekben az esetekben a keresetlevél kézbesítése esetén a végrehajtói kézbesítés szükségtelenül lassítaná az eljárást. Ha az érdemi határozat (amely végrehajtás alapjául szolgálhat) érkezik vissza „nem kereste” jelzéssel, annak végrehajtói kézbesítése a Vht. 31/D. §-a alapján van lehetőség. Ha meghalt, vagy megszűnt jelzéssel érkezik vissza a küldemény, akkor az eljárás félbeszakadására, vagy az eljárás megszüntetésére kerül sor a körülmény hitelt érdemlő igazolása esetén.

A további kézbesíthetetlenségi okok esetén ugyanakkor végrehajtói kézbesítésnek lehet helye.

Ezek a következők:

- „cím nem azonosítható”,

- „címzett ismeretlen”,

- „elköltözött”, vagy

- „kézbesítés akadályozott”.

Indokolt ugyanakkor rámutatni arra, hogy ha az irat kézbesíthetetlen, de ez adott esetben arra vezethető vissza, hogy a bíróság a címet a borítékon elírta, vagy tévesen tüntette fel, tehát a kézbesítés sikertelenségét a bíróság érdekkörében felmerült anomália okozta, akkor nem végrehajtói kézbesítésnek, hanem az irat kézbesítésének ismételt megkísérlésére kell, hogy sor kerüljön.

Ha a fél az (1) bekezdés szerinti esetekben nem kéri a végrehajtói kézbesítést és ezzel egyidejűleg a hirdetményi kézbesítés feltételeinek fennállása esetén hirdetményi kézbesítést sem kér, akkor az eljárás szünetel. A törvény a szünetelés d) pontos esetét (hirdetményi kézbesítés) egészíti ki ennek megfelelően.

A végrehajtó kézbesítése esetén is felmerülhet olyan ok, ami miatt a bíróságnak megkeresést kell intéznie a végrehajtóhoz, akárcsak jelenleg a postai szolgáltatóhoz. Ennek hatékony érvényesülése érdekében indokolt a pénzbírság alkalmazását lehetővé tenni a bíróság számára.

A 142-143. §-hoz

A hatályos Pp. kézbesítési megbízottra vonatkozó szabályanyagát a törvény alapvetően fenntartja, azt csupán részlegesen módosítja a következetlenségek kiküszöbölése, a koncepcionálisan megújuló elsőfokú eljárás szabályainak való megfelelés, valamint az uniós jognak való megfelelés érdekében.

Módosítani szükséges a hatályos Pp. 100/A. §-ának (3) bekezdésébe foglalt rendelkezést, mely szerint, ha a külföldi felperes elmulasztja a keresetlevél beadásával egyidejűleg megjelölni a kézbesítési megbízott nevét és címét, akkor erre a bíróság az első tárgyalásra szóló idézésben ismét felhívja. Ez a szabály azért nem tarható fenn, mert a megújuló elsőfokú eljárás szabályai lehetővé teszik az akár többfordulós írásbeli perfelvételt is az első tárgyalás kitűzése előtt, ezért célszerű biztosítani annak lehetőségét, hogy a felhívást a bíróság már az írásbeli előkészítő szakasz folyamán megtehesse.

A szabályozás eddigi következetlensége miatt indokolt meghatározni a hirdetményi kézbesítés általánostól eltérő szabályait, e szabályanyag alkalmazása során. Hirdetményi kézbesítés esetén a hirdetményt meg kell küldeni a fél utolsó ismert lakóhelye szerinti polgármesteri hivatalnak, a hirdetőtáblára való kifüggesztés érdekében. Ez a szabály nem alkalmazható külföldön, mert nem biztos, hogy illeszkedik a külföldi hatóságok gyakorlatához, az ottani szokásokhoz (például hirdetőtábla alkalmazása). A bíróságnak az adott külföldi hatósággal való közvetlen kommunikációja sem minden esetben megoldott, ezért ennek a szabálynak az alkalmazását a bírósági gyakorlat értelemszerűen eddig is mellőzte. Nincs is rá feltétlenül szükség, mert a hatályos Pp. 102. § (2) bekezdés második mondata szerint, ha a fél olyan államban lakik, amellyel a postai forgalom fennáll, a hirdetményt ajánlott levélként a fél ottani címére is meg kell küldeni. Tekintettel arra, hogy a fél külföldi címmel rendelkezik, a hirdetményben azt kell megjelölni, belföldi cím megjelölésére nyilvánvalóan nem kerülhet sor.

A törvény a cégjegyzékben szereplő külföldi félre vonatkozó szabályt annak érdekében pontosítja, hogy az tartalmában jobban megfeleljen a cégnyilvánosságról, a bírósági cégeljárásról és a végelszámolásról szóló 2006. évi V. törvény (a továbbiakban: Ctv.) vonatkozó rendelkezéseinek [31. § (2) és (3) bekezdés]. A hivatkozott rendelkezések alapján ugyanis, ha a bejegyzési kérelemben külföldi jogi személy, jogi személyiség nélküli gazdasági társaság szerepel, vagy a bejegyzési kérelemben feltüntetett külföldi természetes személy nem rendelkezik magyarországi lakóhellyel, kézbesítési megbízottat kell jelölni. A kézbesítési megbízott feladata, hogy a bíróságnak, illetve más hatóságnak a cég működésével összefüggésben keletkezett, a külföldi személy részére kézbesítendő iratokat átvegye, és azokat a megbízó részére továbbítsa.

A kézbesítési megbízott - hatályos szabályok szerinti - jogintézménye nincs összhangban az uniós joggal. Az 1393/2007/EK rendelet szabályozza a bírósági iratok tagállamok közötti kézbesítésének szabályait. Kézbesítési megbízott alkalmazása esetén nem valósul meg ténylegesen az EK rendelet szerinti külföldre (másik tagállamba) történő kézbesítés az egész eljárás folyamán, mivel a kézbesítési megbízott részére belföldre történik meg a kézbesítés a címzett fél helyett, vagy kézbesítési megbízott hiányában hirdetményi kézbesítés valósul meg annak ellenére, hogy az EK rendelet szerinti kézbesítési módok alkalmazásának nincs akadálya. Az Európai Unió - EK rendelet hatálya alá tartozó - területén lakóhellyel, tartózkodási hellyel rendelkező felek esetében az eljárási jogok hatékony érvényesülése úgy biztosítható, ha a kézbesítés a fél ismert uniós címére történik meg az EK rendelet által biztosított kézbesítési módok valamelyikének igénybe vételével. Mindezekre tekintettel az Európai Unió EK rendeletet alkalmazó (Dániára az EK rendelet hatálya jelenleg nem terjed ki) tagállamai vonatkozásában nem tartható fenn a kézbesítési megbízottra vonatkozó jelenlegi szabályozás. A harmadik - Európai Unión kívüli - államokba történő kézbesítésre ugyanakkor fenntartandó a kézbesítési megbízottra vonatkozó szabályozás (ha nemzetközi szerződésből más nem következik), mivel ebben a körben az uniós rendeletek hatálya nem érvényesül. Ez számít ugyanis a leghatékonyabb és leginkább költségkímélő kézbesítési módnak, másrészről ez a jogintézmény eredményesen szolgálja a külföldi fél részvételével zajló perek időszerű befejezését, az ilyen elemet hordozó eljárások elhúzódásának megakadályozását is. Más európai államokban is találunk hasonló jogintézményt, így Lengyelországban, Németországban, Ausztriában és Svájcban. Az EK rendeletet alkalmazó valamely tagállamában lakóhellyel vagy székhellyel rendelkező félre ugyanakkor nem lehet a hirdetményi kézbesítés szankcióját alkalmazni abban az esetben, ha nem jelöl meg kézbesítési megbízottat, de egyébként a kézbesítési címe ismert, a kézbesítés postai úton nem akadályozott. Tekintettel a közelmúltban lezajlott, az uniós tagsággal kapcsolatos brit népszavazás eredményére is, a törvény szövege oly módon lett meghatározva, hogy kézbesítési megbízottra vonatkozó rendelkezések nem alkalmazhatóak olyan állammal összefüggésben, amely állam vonatkozásában nemzetközi szerződés vagy az Európai Unió kötelező jogi aktusa e rendelkezésektől eltérő, meghatározott kézbesítési módokat tesz csak lehetővé.

A 144-145. §-hoz

A hirdetményi kézbesítés esetkörei közül a törvény elhagyja a „kézbesítés megkísérlése már előre is eredménytelennek mutatkozik” fordulatot. Ezt a fordulatot a gyakorlatban nem alkalmazzák, illetve a kézbesítés egyéb elháríthatatlan akadályba ütközésének esetköre ezt az esetkört is magában foglalja. A többi esetkör fenntartása indokolt. A törvény az esetköröket átláthatóbb szerkezetben jeleníti meg. Nem indokolt itt megjeleníteni a kézbesítési megbízott jogintézményével összefüggő hirdetményi kézbesítés esetét, illetve a törvénynek azt az új esetkörét sem, amikor a hirdetményi kézbesítésnek a keresetlevelet visszautasító végzés kézbesítésére vonatkozó szabályok alapján van helye. Ha ugyanis a visszautasító végzést a felperes részére hirdetményi kézbesítés alapjául szolgáló ok miatt nem lehet kézbesíteni, a bíróság - a főszabálytól eltérően - hivatalból elrendeli a végzés hirdetményi kézbesítését. Ezek az esetek a hirdetményi kézbesítés hivatalbóli elrendelésének főszabály alóli kivételes esetei, továbbá azt sem lehet kizárni, hogy más jogszabályok állapítsanak meg további speciális eseteket, ezért ezek vonatkozásában indokoltabb utaló szabály alkalmazása. Indokolt továbbá helyenként a szövegezés egyszerűsítése, egységesítése.

Koncepcionális újítás a törvényben, hogy a hirdetményi kézbesítés esetén a kézbesítettség a hirdetmény honlapon történő közzétételéhez és nem a bíróságon történő kifüggesztéséhez kötődik, mert életszerűbb, hogy a címzett a hirdetményt a honlapon, vagy másodlagosan a lakóhelyén kifüggesztett hirdetőtáblán veszi észre és nem elsősorban a bíróság hirdetőtábláján. A hagyatéki eljárásról szóló 2010. évi XXXVIII. törvény 59. §-ának (3) bekezdése alapján már a hagyatéki eljárásban is az interneten közzétett hirdetményhez fűződnek a hirdetményi kézbesítés joghatásai.

A félreértések elkerülése végett a polgármesteri hivatal hirdetőtábláján történő elhelyezésnél az utolsó ismert „belföldi” lakóhely megjelölése indokolt, valamint ha a fél elektronikus levélcímét (e-mail címét) a bíróságnak bejelentették, akkor a hirdetményt a bíróságnak a fél e-mail címére is meg kell küldenie.

Indokolt egyértelmű rendelkezésként megjeleníteni a hatályos Pp. 74. §-ával való összhang megteremtése érdekében, hogy ha a kereset kézbesítését követően válik ismeretlenné az alperes kézbesítési címe, akkor nincs szükség ügygondnok kirendelésére, tekintettel arra, hogy az alperesnek az eljárásról tudomása van, elvárható tőle, hogy abban megfelelő képviseletéről mindvégig gondoskodjon. Ez a szabály igazodik a felek eljárás-támogatási kötelezettségéhez és a bírósági gyakorlatnak is megfelel.

A törvény elhagyja a hatályos Pp. 102. § (6) és (7) bekezdéseit, amelyek ügyviteli jellegű szabályok, így a törvény szövegét indokolatlanul terhelik. Ez a szabályozási tartalom - szükség esetén - elhelyezhető a Büsz. rendelkezései között is.

A 146-147. §-hoz

A határidőre és annak számítására vonatkozó rendelkezések koncepcionális megváltoztatására nincs szükség. Az egyes nemperes eljárásokat szabályozó jogszabályokra is tekintettel indokolt a törvényi rendelkezések között a napok, hónapok és évek mellett a munkanapokban, illetve az órákban meghatározott határidőkre is kitérni. A Pp. jelenleg nem ismeri az órákban meghatározott határidőt, de egyes nemperes eljárások (így például a pszichiátriai beteg gyógykezelésének elrendelésével kapcsolatos eljárás) ismernek ilyen határidőt. Az elektronizáció folyamatos terjedése miatt várható, hogy a rendes eljárásokban is megjelenik, elterjed a határidők órákban való számítása, hiszen az elektronikus kommunikációs eszközök használata minimálisra redukálja a közlés időtartamát, így szűkebb határidők írhatók elő egyes cselekményekre.

Az órákban meghatározott határidő - csakúgy, mint a napokban, hónapokban számolt határidő - az okot adó cselekmény megtörténtekor kezdődik. Az órákban számított határidőt egész órákban kell számítani, a határidőbe a kezdőóra nem számít bele éppen úgy, mint ahogy a napokban számított határidőbe sem számít bele a kezdőnap. A számítási mód szempontjából a leginkább lényeges annak biztossága. Ez a számítási mód szavatolja, hogy mindig biztosan megállapítható legyen - bár fikcióval - a határidő kezdőpontja, s ehhez igazodjon ugyanilyen bizonyossággal a határidő lejárta is. Az órákban meghatározott határidő az utolsó óra leteltével jár le, ha azonban az utolsó óra munkaszüneti napon, vagy a bírósághoz intézett beadvány előterjesztésére, illetve a bíróság előtt teljesítendő cselekményre meghatározott határidő a hivatali idő végét követően telne le, a határidő a következő munkanapon, a hivatali idő kezdetét követő első óra leteltével jár le.

A bírósági gyakorlat által kimunkált elvek szerint mind a szombatot, mind a vasárnapot - amikor a bíróságon a munka szünetel - munkaszüneti napnak kell tekinteni (Legfelsőbb Bíróság MK 69. sz. állásfoglalás). Minden évben továbbá figyelembe kell venni a munkaszüneti napok körüli munkarendről szóló rendeletben foglaltakat, amely alapján meghatározott munkanapok munkaszüneti napnak, míg meghatározott munkaszüneti napok munkanapnak minősülnek.

Az ingadozó bírói gyakorlatra figyelemmel szükséges rögzíteni, hogy a bíróság által napokban meghosszabbított határidő tartamát a korábbi határidő lejártának időpontjához kell hozzászámítani.

A 148. §-hoz

A törvény a törvénykezési szünet elnevezést ítélkezési szünetre változtatja. A terminológia megváltoztatása azt a külön rendelkezéssel is meghatározott követelményt hangsúlyozza, hogy az ítélkezési szünet időszakára tárgyalást kitűzni - meghatározott kivételektől eltekintve - nem lehet.

Indokolt továbbá az ítélkezési szünet időtartamának módosítása akként, hogy az - a bíróságokon ténylegesen megvalósuló ítélkezési szünetre tekintettel - a karácsony és újév közötti időszakra is terjedjen ki. Ezzel a változtatással összefüggésben ugyanazok az érvek hozhatók fel, mint amelyekre tekintettel a törvénykezési szünet jogintézményének hatályos szabályai bevezetésre kerültek a perjogba (Varga István, Szécsényi-Nagy Kristóf: A perrend egyéb általános szabályai, in: (Németh János, Varga István szerk.): Egy új polgári perrendtartás alapjai, HVG Orac Lap- és Könyvkiadó, Budapest 2014., 311.).

A hatályos Pp. is rendelkezik arról, hogy a törvénykezési (ítélkezési) szünet szabályait mely peres eljárásokban nem lehet alkalmazni. Ezen nem kíván a törvény változtatni, mert annak indoka nem merült fel.

A 149. §-hoz

A mulasztás szabályozása tekintetében koncepcionális változtatás nem indokolt, mert a hatályos Pp. alapján egyértelmű és határozott bírósági gyakorlat alakult ki. A törvény több jogintézménnyel összefüggésben külön is nevesíti a nyilatkozat hatálytalanságát, mint jogkövetkezményt (például kötelező jogi képviselet, beavatkozás, perbehívás). Ezeket a határidőn túl előterjesztett nyilatkozatokat a bíróság a törvény szabályozása alapján hatálytalannak tekinti, vagyis azokat a bíróságnak figyelmen kívül kell hagynia, ami alapvetően a mulasztás - továbbra is fenntartott - főszabályából következik. Mindez azt is jelenti, hogy az elkésetten teljesített perbeli cselekmény visszautasítása tárgyában - törvény eltérő rendelkezése hiányában (pl. elkésett fellebbezés, perbevonás iránti kérelem elutasítása) nem kell alakszerű határozatot hozni. A törvény ugyanakkor előírja, hogy a bíróságnak a felet az elkésetten teljesített perbeli cselekmény hatálytalanságának tényéről értesítenie kell, ha a törvény nem írja elő a formális visszautasítást, annak érdekében, hogy a fél számára nyilvánvalóvá váljon, cselekménye joghatást nem váltott ki és nem is fog kiváltani.

Az utolsó kisegítő szabályt, az utolsó napon ajánlott küldeményként postára adott írásbeli cselekmény kivételes helyzetét is szabályozza a törvény, e körben azonban figyelemmel kell lenni az eljárásokban egyre inkább terjedő elektronikus kommunikációra is. A szabály változatlanul alkalmazandó lesz a hagyományos eljárásokban; mindazon esetekben azonban ahol a fél számára kötelező, vagy vállalta az elektronikus kommunikációt, csak a határidő utolsó napján elektronikusan ténylegesen benyújtott beadványt lehet határidőben benyújtottnak tekinteni.

A 150-154. §-hoz

A törvényben a mulasztás igazolásának szabályozása tekintetében - a mulasztáshoz hasonlóan - koncepcionális változtatás nem indokolt, a korábbi normaszöveg alapján ugyanis következetes és egyértelmű bírói gyakorlat alakult ki.

A törvény az igazolási kérelem előfeltételeinek fennállására vonatkozóan normaszöveg szintjén meg kívánja tartani azt a rendelkezést, mely szerint annak előfeltételei fennállását méltányosan kell elbírálni [ld. Legfelsőbb Bíróság M. törv. I. 10.108/1977. - BH 1977. évi 12/569.]. A bírói mérlegelés során ugyanakkor vizsgálat tárgyává kell tenni azt a szempontot, hogy az elmulasztott perbeli cselekmény nem minősül(het)-e egyidejűleg a mulasztó fél perelhúzó magatartásának.

Az igazolási kérelem előterjesztésének határidejére nézve felmerülhet problémaként, hogy mi a helyes eljárásrend abban az esetben, ha a fél előzetesen próbálja kimenteni magát, még mielőtt a tényleges mulasztás bekövetkezne (a képviselő a határnap előtt jelzi, hogy azon nem tud majd megjelenni). Ilyenkor az igazolási kérelem előterjesztése fogalmilag kizárt, mert a mulasztás még nem következett be. A mulasztás igazolása elbírálásának idején a mulasztásnak fenn kell állnia, mert csak ténylegesen bekövetkezett mulasztás tekintetében tudja a bíróság megvizsgálni az igazolás alapjául szolgáló vétlenség körülményeit. Például egy előzetes bejelentésben hivatkozott ok, ami miatt a tárgyaláson a fél nem jelenik meg, könnyen lehet, hogy megváltozik a tárgyalás tényleges idejére (mert pl. az ütköző tárgyalást elhalasztják). Ebből az következik, hogy a mulasztás tényleges bekövetkezése előtt előterjesztett, az előzetes kimentésre irányuló kérelmek csak a fél egyoldalú állításai egy bizonytalan jövőbeli eseményről és az önhibán kívüliség ahhoz kapcsolódó állásáról, amelyek azonban még valószínűsítéssel sem igazolhatóak - hiszen jövőbeli eseményre vonatkoznak.

A 155. §-hoz

A jogintézmény azt a célt szolgálja, hogy az eljáró bíróságnak a tárgyaláson kívül is lehetősége legyen a felektől információt, felvilágosítást vagy nyilatkozatot kérni, azaz ne csak az írásbeli előkészítés keretei között élhessen ezzel a lehetőséggel. A rendelkezés továbbra is megtartja a szóbeli utat, így a bíróságnak lehetőséget biztosít arra, hogy a felet maga elé idézze szóbeli (személyes) meghallgatás lefolytatása érdekében. A törvény a korábbi rendelkezésektől eltérően ezt a lehetőséget csak a jogi képviselő nélkül eljáró fél esetén hagyja nyitva, mivel a jogi képviselővel eljáró féltől elvárható, hogy nyilatkozatait írásban nyújtsa be. Az egyéb képviseleti módok tekintetében ez a szűkítés nem valósul meg, ugyanakkor minden esetben személyes megjelenési kötelezettségről van szó, ami a képviselő megjelenése útján nem teljesíthető, mivel a jogintézmény ekként tudja csak jogpolitikai célját megvalósítani. Az átrendeződő perszerkezetre tekintettel a személyes meghallgatásra vonatkozó szabály fenntartása csak járásbírósági szinten indokolt, mivel törvényszéki vagy magasabb szinten a jogi képviselővel történő eljárás válik főszabállyá.

A 156. §-hoz

A törvény a hatályos Pp. rendelkezéseihez képest nem csak perbeli cselekményekre, hanem eljárási cselekményekre teszi lehetővé a kifogás benyújtását, ezzel a kifogás benyújtásának esetköre a keresetlevél alperes részére való kézbesítését megelőző időszakra is kiterjed, így adott esetben az eljárásnak ebben a szakaszában is orvosolhatóvá válnak az eljárási szabálysértések.

A kifogás jelen §-ban szabályozott esete az eljárás szabálytalanságára irányuló kifogás benyújtásának, és elbírálásának kérdésével foglalkozik. A fél a bíróság által elkövetett eljárási szabálytalanság kijavítását az eljárás folyamán kérheti, ha azonban a kifogás előterjesztésével indokolatlanul késedelmeskedik, ami a per szükségtelen elhúzódását eredményezi, a bíróság a jóhiszeműség követelményét sértő magatartást pénzbírsággal szankcionálhatja.

Az alapos kifogást a bíróság általában figyelembe veszi, és annak helyt ad, ezáltal az adott fokú eljárásban minden eljárási szabálysértés kijavítható. Ha a bíróság a kifogást nem találja alaposnak, azt elutasítja.

A hatályos Pp. 114. §-tól eltérően a kifogás elbírálását a törvény nem a figyelmen kívül hagyás, és helyt adás fogalom párossal, hanem az elutasítás és helyt adás fogalom párossal nevesíti, utalva ezzel arra, hogy a kifogás benyújtásának garanciális, és eljárási szabálysértést orvosló szerepe van, amelyet el kell bírálnia a bíróságnak.

A törvény pontosítja a kifogás tekintetében a határozathozatal szabályait. A korábbi bírói gyakorlat (Legfelsőbb Bíróság Gf.V.30379/1995. BH 1996 1/55) nem tette kötelezővé a kifogás tárgyában az alakszerű végzés meghozatalát. A törvény ezzel ellentétben kimondja, hogy a kifogás elutasítása tekintetében a bíróság mindenképpen alakszerű végzéssel határoz. A végzés indokolása tekintetében a bíróságnak annyi mozgástere van, hogy azt magában az elutasító végzésben is, illetőleg - ennek elmaradása esetén - legkésőbb az ítéletében is megteheti.

A 157-158. §-hoz

E kifogás jogintézményének fenntartásával az a jogalkotó célja, hogy az eljárások folyamatában - és nem csak azok lezárása után - ráhatást biztosítson az eljárások elhúzódás-mentes folytatására. Az eljárás elhúzódása miatti kifogás létjogosultsága az, hogy eszköz legyen az érintettek kezében az eljárás előbbre viteléhez.

A törvény a kifogás előterjesztését meghatározott feltételek esetén teszi lehetővé. E feltételek között szabályozza egyrészt a személyi kört, a kifogás előterjesztésére jogosultak felsorolásával, másrészt a tárgyi kört, a kifogást megalapozó mulasztások definiálásával. A személyi kört illetően a törvény rendelkezése szerint a fél nyújthat be kifogást.

A tárgyi kört illetően a törvény rögzíti, hogy a kifogás alapja az ügyben eljárt bíróság meghatározott mulasztása lehet. Az (1) bekezdés a), b) és c) pontjai tartalmazzák a bíróság részéről megvalósítható azon mulasztásokat, amelyek a kifogás előterjesztését megalapozhatják. A korábbi szabályozásból eredő egységes bírói gyakorlat akként fogalmazódott meg, hogy az új jogintézmény nem a mulasztás vagy késedelem megállapítását, hanem orvoslását célozza, ezért a kifogás érdemi elbírálása csak akkor lehetséges, ha az előterjesztésre okot adó sérelmezett - a másodfokú bíróság beavatkozását igénylő - helyzet még fennáll. Ezen a gyakorlaton a törvény nem kíván változtatni. A jogintézmény célja az eljárás előbbre vitele, nem a mulasztás esetleges deklaratív megállapítása, ami felesleges bírói kapacitásokat kötne le. Az eljárás esetleges elhúzódásával kapcsolatos igényét a fél külön eljárásban érvényesítheti, amelyben hivatkozhat az általa benyújtott kifogásra, függetlenül attól, hogy a kifogás érdemi elbírálásra megtörtént-e az adott eljárásban, vagy sem.

A törvény nem tartja fenn azt a hatályos Pp. szerinti rendelkezést, mely kizárja a kifogás előterjesztését bizonyítási cselekmény elrendelése, valamint olyan határozat ellen, amellyel szemben külön jogorvoslatnak van helye. A bizonyítás - akár szükségtelen - elrendelésével az (1) bekezdés a)-c) pontjaiban felsorolt mulasztások nem valósíthatók meg, ezért ennek az esetkörnek a kizárása szükségtelen. A másik esettel kapcsolatban pedig hangsúlyozandó, hogy az eljárás elhúzódása miatti kifogás esetében a védett jogi tárgy az eljárás észszerű időn belül történő lefolytatásához fűződő jogi érdek. Ennek sérelme független attól, hogy a határozat ellen van-e helye jogorvoslatnak, vagy sem. A határozattal szembeni jogorvoslat az eljárás elhúzódásának megakadályozásával összefüggésben nem vezetne eredményre, nem tudná elérni azt a célt, hogy a határidő be nem tartása szankcionálást nyerjen.

A törvény a korábbi szabályozáshoz képest a benyújtási okokat szabályozza elsőként, majd ezt követően rendezi a kifogás előterjesztésének szabályait. A benyújtók köre változatlan, így a fél, az ügyész és a beavatkozó az ügyben eljáró bíróságnál írásban nyújthat be kifogást, a járásbíróság eljárása esetén a törvényszéktől, a törvényszék előtt folyamatban lévő ügyben az ítélőtáblától, míg az ítélőtábla esetén a Kúriától kérve a mulasztás tényének megállapítását, valamint a mulasztó bíróságnak megfelelő határidő tűzésével az elmulasztott eljárási cselekmény elvégzésére vagy az elmulasztott határozat meghozatalára történő utasítását.

Tekintettel arra, hogy a jogintézmény célja az eljárás előbbre vitele, a törvény - a korábbi szabályozással egyezően - rövid határidőket, és rugalmas eljárást ír elő a bíróság számára a kifogás elintézésére.

A 159. §-hoz

A jegyzőkönyv funkciója polgári peres eljárásban foganatosított eljárási cselekmények, nyilatkozatok és közlések hiteles írásba foglalása, valamint az eljárás, így különösen a bizonyítási eljárás menetének dokumentálása. Ügyviteli értelemben a jegyzőkönyv bírósági irat. A polgári peres eljárásban a jegyzőkönyv kettős szerepének akkor tud megfelelni, ha az e célokat mind formai, mind tartalmi értelemben képes szolgálni. Formai szempontból ennek az adja elsődlegesen a garanciáját, hogy a jegyzőkönyv elkészítésére közokirati formában kerül sor. Azon tények tekintetében, amelyeket a bíróság tapasztal az eljárás, így különösen a bizonyítási eljárás során - például szemletárgy szemle során tapasztalt külső tulajdonságai tekintetében - a jegyzőkönyv tanúsító közokiratnak minősül.

A jegyzőkönyv dokumentációs funkciója különös jelentőséget nyer a jogorvoslati eljárásokban, melyekben a perorvoslatot elbíráló bíróság jellemzően iratokból dolgozik. Ha a jogorvoslati eljárás során az annak elbírálására jogosult bíróság megállapítja, hogy lényeges - azaz az ügy érdemi elbírálására kihatással lévő - eljárási cselekmények, körülmények vagy nyilatkozatok jegyzőkönyvezésére nem vagy nem a valóságnak megfelelően került sor, adott esetben az ítélet vagy a peres eljárást befejező más végzés hatályon kívül helyezését is eredményezheti.

A kommunikációs technikák alkalmazása a jegyzőkönyvezés kapcsán jelenleg is széles körben elterjedt. Az írásbeli jegyzőkönyv elkészítésének elősegítése érdekében mára általánosnak mondható a hangfelvétel alkalmazása. A fent vázolt indokok alapján ugyanakkor egyre nagyobb az igény arra, hogy a bírósági tárgyaláson és más eljárási cselekményeknél elhangzottak, történtek utólag reprodukálható módon kerüljenek rögzítésre.

A törvény fenntartja a hatályos Pp. szabályaival egyezően az írásbeli jegyzőkönyv készítésének főszabályát.

A perfelvételi szakban kizárólag írásbeli jegyzőkönyv készíthető, amelynek tartalmát az eljáró bíró választása szerint jegyzőkönyvvezető alkalmazásával, vagy fakultatív lehetőségként továbbra is jegyzőkönyvvezető mellőzésével, hangfelvétel útján rögzítheti. Később a jegyzőkönyv e felvétel hanganyagának leírásával készül el. E bíróság által szerkesztett hangfelvétel továbbra is csak az eljárás lényegi tartalmát foglalja össze az írásbeli jegyzőkönyv elkészítése érdekében.

Az írásbeli jegyzőkönyvezés perfelvételi szakban történő kizárólagos fenntartását az indokolja, hogy az új Pp. bevezeti az osztott perszerkezetet, amelynek lényege, hogy az eljárás kezdeti, perfelvételi szakában rögzülnek a felek - a perbeli jogvita eldöntése szempontjából jelentős - tény- és jogállításai, nyilatkozatai. Ezek a nyilatkozatok a perfelvétel lezárásáig változhatnak, a perfelvétel akár több tárgyalás megtartását is szükségessé teheti. E releváns nyilatkozatok a jegyzőkönyvből rekonstruálhatók, egy-egy elejtett nyilatkozatnak is perdöntő jelentősége lehet. Ezek rendszerbe foglalása, a felek és a bíróság általi áttekinthetősége a per hatékony lefolyásának a kulcsa, amit a hang, vagy a hang- és képfelvételek visszanézésnek módszere - szemben az összegzett, írásba foglalt jegyzőkönyvvel - jelentősen elnehezítene.

Az érdemi tárgyalási szakban is az írásbeli jegyzőkönyvezés a főszabály, ugyanakkor bármelyik fél kérelmére, vagy a bíróság rendelkezése alapján az eljárási cselekményről - ha a technikai feltételek rendelkezésre állnak - képet és hangot egyidejűleg rögzítő folyamatos felvételt kell készíteni.

Folyamatos kép- és hangfelvétel készítése tehát az érdemi tárgyalási szakban kötelező bármelyik fél kérelmére, vagy ha azt a bíróság hivatalból elrendeli, de csak abban az esetben, ha a technikai feltételek rendelkezésre állnak. A folyamatos kép- és hangfelvétel alkalmazásának akadályát képezheti tehát, ha az adott bíróságon a technikai feltételek nem adottak a kép- és hangfelvétel rögzítéséhez, de az is, ha egyes tárgyalók fel vannak szerelve az ehhez szükséges technikával, ugyanakkor e tárgyalók kihasználtsága maximális, további tárgyalások megtartása e termekben nem lehetséges.

Fontos hangsúlyozni, hogy a törvény törekszik elkerülni az írásbeli jegyzőkönyv és a folyamatos felvétel párhuzamosságát, azaz perfelvételi szakban csak írásbeli jegyzőkönyv készül, az érdemi tárgyalási szakban pedig felvételkészítés esetén alapvetően nincs jegyzőkönyvezés, a jogszabályban meghatározott módon hitelesített folyamatos felvétel maga minősül jegyzőkönyvnek, e jegyzőkönyv írásbeli kivonata lényegében csak technikai jellegű adatokat (például a megjelentek adatait, a tárgyalás helyét és időpontját), valamint az eljárás folyamán hozott végzéseket rögzíti. Garanciális jelentősége van ugyanis annak, hogy a tárgyaláson hozott határozatok írásban is rendelkezésre álljanak.

Újdonság, hogy a jegyzőkönyv írásbeli kivonatában meg kell jelölni a meghallgatások (fél, tanú, szakértő) kezdő időpontját. E technika (az ún. „markerezés”) intézményesítése segítheti mind a felek, mind a bíróságok (különösen a jogorvoslatot elbíráló bíróságok) munkáját, mert a felvételen belül megkönnyíti az eljárás szempontjából releváns nyilatkozatok keresését, segíti azok fellelését. A folyamatos felvétel ugyanis nem csak a lényegi, hanem a tárgyaláson történt valamennyi (adott esetben lényegtelen) körülményeket is rögzíti. A „markerezés” ugyanakkor segítséget nyújt a tájékozódásban.

A felvételkészítés előnye ugyanakkor, hogy azon a megtett nyilatkozatok a maguk teljességében rendelkezésre állnak, aminek különös jelentősége van az akár perdöntő nyilatkozatokat tevő tanúk, szakértők vonatkozásában. Ezért teremti meg a törvény az érdemi tárgyalási - bizonyítási - szakban a felvételkészítés alternatív lehetőségét, mert itt kerül sor a hosszabb lélegzetű személyes meghallgatásokra, tanú és szakértő meghallgatásokra, aminek jegyzőkönyvezése egyrészt hosszabb időt vesz igénybe, másrészt a felek szempontjából is jelentős érdek lehet, hogy azok pontos tartalmára megfelelő módon hivatkozhassanak adott esetben a jogorvoslati eljárásban.

A folyamatos felvétel az adott eljárási cselekmény során történteket megszakítás nélkül rögzíti, de e főszabály alól vannak kivételek. A bíróság érdemi határozatának meghozatala idejére (jellemzően ítéleti döntés meghozatala) a folyamatos felvételt megszakítja, egyéb határozatának meghozatala idejére megszakíthatja. Ha pedig a bíróság fontos okból az eljárási cselekményt rövid időre megszakítja, ennek tartamára a folyamatos felvétel is megszakítható.

Lehetőség van tehát arra, hogy ha a bíróság szünetet rendel el, például rosszullét miatt, akkor a felvétel is megszakítható legyen.

A törvény a folyamatos felvételre az iratok megtekintésére és az azokról történő másolat készítésére vonatkozó szabályokat rendeli alkalmazni, így értelemszerűen érvényesülnek vonatkozásában a szükséges adatkezelési, titokvédelmi szabályok.

Az eljárás anyagát rögzítő felvétel hitelesítésére, megtekintésére, illetve meghallgatására, az arról történő másolat készítésére és kiadására, valamint a felvétel tárolására, őrzésére és esetleges törlésére vonatkozó részletes szabályok végrehajtási rendeletben kerülnek meghatározásra.

A 160-161. §-hoz

A törvény a jegyzőkönyv tartalmi elemei tekintetében érdemi tartalmi változtatást nem tartalmaz, a hatályos szabályokat rendszerezi, különvéve az alaki, technikai, formai kötelező elemeket, valamint az eljárási cselekmény során történt lényeges eseményeket. Az alaki követelmények külön rögzítését indokolja a jegyzőkönyv közokirati jellege. A közokirati formához fűződő vélelmek ugyanis csak olyan okirathoz, jegyzőkönyvhöz fűződhetnek, amelyek a törvényben meghatározott alakiságoknak megfelelően, az arra jogosult közjogi jogalany (jelen esetben az eljáró bíróság) állított ki. Az eljárási cselekmény során történt lényeges eseménynek minősül minden, aminek a bíróság vagy a felek álláspontja szerint a per érdemére vagy szabályszerű lebonyolítására kihatása van. A törvény összhangban a hatályos szabályozással példálózó felsorolást ad azon lényeges eseményekről, melyeket mindenképpen jegyzőkönyvezni kell. Minden más, az eljárási cselekmény során történt eseményt, perbeli cselekményt akkor kell az írásbeli jegyzőkönyvben rögzíteni, ha azt a bíróság hivatalból, vagy a felek nyilatkozata alapján lényegesnek tartja. Ennek elbírálása során a fentieknek megfelelően azt kell a bíróságnak vizsgálnia, hogy a körülmény alkalmas-e arra, hogy kihatással legyen a perben meghozandó döntésekre, így különösen az ítéletre.

Az eljárás gyorsabb, hatékonyabb lefolytatása érdekében nem indokolt a per anyagává tett iratok felolvasása, ismertetése esetén ezen események, nyilatkozatok szó szerinti rögzítése a jegyzőkönyvben, ha kizárólag írásbeli jegyzőkönyv készül. A jegyzőkönyv közokirati jellege biztosítja, hogy az érintett iratokban foglaltak tárgyaláson vagy más eljárási cselekménynél történő elhangzását utólag ne lehessen ezzel ellenkező bizonyíték előterjesztése nélkül megkérdőjelezni.

A felek rendelkezési jogából ered, hogy a bíróság - főszabály szerint - nem tagadhatja meg a felek által jegyzőkönyvezni kért nyilatkozat vagy körülmény rögzítését, ha kizárólag írásbeli jegyzőkönyv készül. Folyamatos felvétel készítése esetén a nyilatkozat a teljes terjedelmében rendelkezésre áll.

A törvény az írásbeli jegyzőkönyv, valamint folyamatos felvétel készítése esetén a jegyzőkönyv írásbeli kivonata elkészítésének a határidejére nem állapít meg a hatályostól eltérő szabályokat. A nyolc munkanapos határidő hangfelvétel útján rögzített írásbeli jegyzőkönyv, vagy a jegyzőkönyv írásbeli kivonata esetén elegendő arra, hogy annak végleges írásba foglalt szövege elkészüljön. Az, hogy ez a gyakorlatban sok esetben nem valósul meg, elsősorban munkaszervezési probléma, és nem abból fakad, hogy nyolc nap a jellemzően hangfelvételre rögzített jegyzőkönyv leírására és ellenőrzésére ne lenne elegendő.

Az eljárási cselekményen jelen lévő felek - ha a jegyzőkönyv részükre kézbesítésre kerül - a kézbesítéstől számított nyolc, kézbesítés hiányában az eljárási cselekménytől számított tizenöt napon belül kérhetik az írásbeli jegyzőkönyv kijavítását, illetve kiegészítését.

Folyamatos felvétel készítése esetén, ha a jegyzőkönyv írásbeli kivonata a folyamatos felvétel alapján kerül leírásra, a bíróság a jegyzőkönyv írásbeli kivonatának kijavításáról, illetve kiegészítéséről a folyamatos felvétel tartalmának figyelembe vételével határoz. A folyamatos felvételt a bíróság elektronikus bélyegzővel látja el.

A 162-163. §-hoz

A nyilvánosság elvének teljes körű érvényesülése érdekében a tárgyalás nyilvánossága mellett lehetőséget kell biztosítani a perek iratainak megtekintésére. Ezt a lehetőséget azok számára mindenképpen biztosítani kell, akik akár eljárási szereplőkként, akár jogi érdekük okán érdekeltek a perben. Az elmúlt évek tapasztalatai alapján azonban a joggyakorlat és a jogtudomány részéről egyaránt igény mutatkozott a per iratainak megtekintésére jogosultak körének alaposabb meghatározására, ezért a törvény az iratbetekintés kapcsán differenciál az egyes perbeli szereplők vonatkozásában, illetve átstrukturálásra került a hatályos Pp. 119. §-a.

A felek, azok képviselői, a szakértő és az ügyész továbbra is szinte teljes iratbetekintési és másolatkészítési joggal bírnak, mely magában foglalja a per irataihoz való elektronikus hozzáférés lehetőségét is. A per iratainak kiadására, illetve korlátozás nélküli megismerhetőségére vonatkozó jogszabályhely alkotmányosságát a 879/E/2004. AB határozat is megerősítette.

A beavatkozó és más perbeli személyek esetében korlátozottabb a per irataiba való betekintés. A beavatkozók (és azok képviselői) - a jogosulatlan gazdasági információszerzés elkerülése érdekében - a per iratainak megtekintésére, valamint azokról másolat készítésére a beavatkozást engedélyező határozat meghozatalát követően jogosultak. Más perbeli személyek esetében az iratbetekintés és másolatkészítés jogát célszerű csak a reájuk vonatkozó részekre korlátozni.

Bíróság, ügyészség, közjegyző, bírósági végrehajtó, nyomozó hatóság vagy közigazgatási hatóság megkeresése esetében továbbra is a szükséges mértékben lehetőséget kell biztosítani a per irataiba való betekintésre, illetőleg az azokról való másolat készítésére, amennyiben ez szükséges a feladataik ellátásához.

Fennmarad ugyanakkor a hatályos Pp. azon rendelkezése, mely szerint az eljárásról a perbeli személyeken kívül - az eljáró bíróság elnökének engedélye alapján - annak adható felvilágosítás, illetve annak engedélyezhető iratbetekintés, akinek az eljárás lefolytatásához, illetve annak eredményéhez jogi érdeke fűződik. Ily módon biztosított, hogy akár a beavatkozni szándékozó is információhoz juthasson a beavatkozás megengedése előtt, a szükséges mértékben.

Az információs önrendelkezési jogról és az információszabadságról szóló 2011. évi CXII. törvény 5. § (1) bekezdése szerint személyes adat akkor kezelhető, ha ahhoz az érintett hozzájárul, vagy azt törvény vagy - törvény felhatalmazása alapján, az abban meghatározott körben - helyi önkormányzat rendelete közérdeken alapuló célból elrendeli (a továbbiakban: kötelező adatkezelés). A polgári peres eljárás vonatkozásában a közérdeken alapuló cél magából az Alaptörvényből vezethető le. Magyarország Alaptörvényének XXVIII. cikk (1) bekezdése szerint mindenkinek joga van ahhoz, hogy az ellene emelt bármely vádat vagy valamely perben a jogait és kötelezettségeit törvény által felállított, független és pártatlan bíróság tisztességes és nyilvános tárgyaláson, észszerű határidőn belül bírálja el. A törvény ezért lehetővé teszi, hogy a bíróság a perben érvényesített jog elbírálása céljából, azzal összefüggésben megismert személyes adatokat kezelje. A bíróság ugyanakkor e személyes adatokat eljárásának jogerős befejezését követően kizárólag a jogerős döntés végrehajtása, a jogerős döntésben foglaltak ellenőrzése, a jogerős döntésével összefüggő jogorvoslat, vagy törvényben meghatározott egyéb feladat végrehajtása céljából kezelheti, és kizárólag e személyes adatok kezelésére jogosult más szerv vagy személy részére továbbíthatja.

Az új szabályozás átvette a titokvédelemre vonatkozó korábbi szabályokat, így minősített adatok, az üzleti titkok, hivatásbeli titkok, illetve a külön törvényben meghatározott titkok védelme érdekében további korlátozás érvényesül, mely minden eljárási szereplő, így a felek és a bírósági apparátus esetében is fennáll.

A 164. §-hoz

Az anonimizált iratmásolat kiadására vonatkozó szabályok külön alcím alatt kerülnek szabályozásra. A törvény kiküszöböli a Bszi. és a Pp. szabályai között eddig tapasztalható koherenciazavart, vagyis a továbbiakban a közzétett határozatokról minden esetben adható másolat is, tekintettel arra, hogy a közzétett határozatok már nyilvánosságra lettek hozva, ezek egy részének vonatkozásában a másolatadás kizártságának fenntartása nem indokolt, azokról a közzétett tartalommal egyező másolat kiadása lehetséges.

A törvény ugyanakkor fenntartja a nem közzétett határozatokkal kapcsolatban kialakított - adatvédelmi szempontból - szigorúbb szabályozást. A bírói gyakorlatot széles körben megismerhetővé csak a határozatok internetes közzététele teheti. Mivel a Kúria és az ítélőtáblák joggyakorlata kiemelt jelentőségű a Bszi. elsősorban e bíróságok esetében rendeli el az ügy érdemében hozott határozatok közzétételét. A nagyobb jelentőségűnek ítélt közzétett határozatokkal összefüggésben tehát a szélesebb körű nyilvánosság az egységesebb jogalkalmazás, a társadalmi érdek tetten érhetősége miatt indokoltabb. A kevésbé jelentős, közzé nem tett határozatok esetében ugyanakkor a személyiségvédelmi szempont fokozottabb érvényesítése indokolt, különös tekintettel arra, hogy a Pp. egyedi ügyeket szabályoz, így a másolat kiadása iránti kérelem is konkrét ügyekhez kapcsolódóan kerülhet előterjesztésre, a kérelmező számára adott esetben jobban beazonosítható az ügy, ami nagyobb adatvédelmi kockázatot hordoz.

Új rendelkezés ugyanakkor, hogy ha a per tárgyát az adat minősítésének, illetve titkosítása jogszerűségének eldöntése képezi és a bíróság azt állapítja meg, hogy az adatot titokvédelem nem illeti meg, azaz az érintett adatot jogellenesen minősítették vagy titkosították, a határozatról iratmásolat kiadható. A másolat adásának tilalmát ezekben az esetekben indokolatlan fenntartani.

A 165. §-hoz

A polgári peres eljárás során csakúgy, mint az eljárásjogokban általában, rendkívül nagy jelentőségük van az eljárás során keletkezett iratoknak. A Pp.-ben foglalt szabályok nagyrészt ügyviteli jellegűek [Ld. így: Szabó Imre in: Szabó Imre (szerk.): A polgári perrendtartásról szóló 1952. évi III. törvény magyarázata, Budapest 2011, Magyar Hivatalos Közlönykiadó, 460. o.], azonban a rendelkezések garanciális jellegéből fakadóan a szabályozás Büsz.-be történő áthelyezése nem indokolt.

A szabályozás lényegi megváltoztatása nem indokolt. A pótlás lehetséges alternatívái csupán példálózó jelleggel kerülnek felsorolásra. A felsorolás új taggal bővült, tekintettel arra, hogy a tárgyalások anyaga már teljes körűen rögzítésre kerülhet folyamatos felvétel útján is, így - amennyiben ez a felvétel rendelkezésre áll - nyilvánvalóan egyszerűsíti akár a felek tárgyaláson ismertettet beadványainak reprodukálását is.

A 166. §-hoz

A jelenlegi szabályok 2012. év június hó 29. napjával léptek hatályba, azonban ez a legutolsó módosítás kizárólag arra vonatkozott, hogy privilegizáltan differenciálta a kiskorúk esetében kiszabható pénzbírság összegét. A hatályos Pp. a rendfenntartással kapcsolatos rendelkezések között szabályozta, hogy a 14. életévét be nem töltött kiskorúval szemben pénzbírság nem szabható ki. Ezt a szabályt a törvény a pénzbírságra vonatkozó keretszabályok közé helyezi át, a szabályozás jobb átláthatósága érdekében. A pénzbírság legmagasabb összegét 500.000 Ft-ban maximáló szabályozás 2000. év január hó 1. napja óta alkalmazandó, így a kodifikáció során alappal volt elvárható az, hogy az elmúlt 15 év társadalmi - gazdasági változásaira tekintettel a maximált összeg is magasabb értékben kerüljön meghatározásra.

A pénzbírságra vonatkozó rendelkezések perrendi reformja így kifejezetten a pénzbírság összegszerűségére vonatkozik. Nem érinti a módosítás azt a főszabályt, melynek értelmében a pénzbírság maximált összege a pertárgy értékéhez igazodik, azt nem haladhatja meg. A törvény azonban kivételt enged a főszabály alól. Amennyiben a pertárgyérték nem több mint 50.000,- Ft, úgy a maximált összegű pénzbírság ennek a kétszeres összegét is elérheti. Csak így biztosítható, hogy a pénzbírság kiszabása valóban érdemi hatást válthasson ki. A pénzbírság ugyanis a bíróság kezében eszköz arra, hogy a peres eljárás során az abban részt vevők rendeltetésszerű joggyakorlását, az eljárás észszerű időn belül való befejezését elősegítse, és megakadályozzon minden olyan tevékenységet, ami ezek ellen hathat.

Fontos azt rögzíteni, hogy a pertárgy értékéhez vagy a fentiekben meghatározott értékhez kötött maximum csak az egy alkalommal kiszabható maximumot határozza meg, tehát elvileg az eljáró bíróság nincs attól elzárva, hogy többször is a maximum értéknek megfelelő összegű bírságot szabjon ki.

A beszedett pénzbírság felhasználására vonatkozó szabályok érdemben nem változtak, azokat a jogszabályokat kell alkalmazni, amelyek a bíróságok által büntetőügyben kiszabott pénzbüntetésekre irányadók [Vö.: BH2011. 171. és 9/2002. (IV. 9.) IM rendelet].

A 167-168. §-hoz

A törvény az egyezségi kísérletre idézés jogintézményét nemperes jellege ellenére a Pp.-ben rendeli szabályozni a jogvita perindítás nélkül történő elintézési lehetőségének hangsúlyozása és a felek közötti egyeztetés előmozdítása érdekében.

A hatályos Pp. 121/A. §-a szerinti peren kívüli elintézés kötelező megkísérlésére vonatkozó szabályozást a törvény elhagyja, mivel a gyakorlatban nem váltotta be a hozzá fűzött pozitív várakozásokat. A peren kívüli elintézés és perelterelés érdekében a törvény olyan megoldást alkalmaz, amely az egyeztetés lefolytatásában nem hagyja magára a vitában álló feleket, hanem intézményesített és professzionális kereteket kínál az alternatív vitarendezésre, emellett az esetleges megállapodás végrehajthatóságát is biztosítja. A törvény megteremti a piaci, illetve bírósági közvetítői jogintézmény és a hatályos Pp. 127. § (2) bekezdése szerinti egyezségi kísérletre idézés jogintézményének összekapcsolását. A törvény az egyezségi kísérletre idézést nem csak a járásbíróságon, hanem törvényszéken is lehetővé teszi.

A törvény az illetékesség, a kötelező jogi képviselet és a határidők szempontjából előnyben részesíti az eredményes közvetítői eljáráshoz kapcsolódó egyezségi kísérletet és megteremti a lehetőségét, hogy a közvetítői eljárásban létrejött megállapodás végrehajthatóvá váljon.

Előzetes eredményes közvetítői eljárás hiánya esetére a törvény a perelterelés lehetséges módjaként fenntartja az egyezségi kísérletre idézés jogintézményét. Lényeges újítás, hogy a törvény az alternatív vitarendezés e formáját is összekapcsolja a (piaci) közvetítés és immár a bírósági közvetítés jogintézményével, mivel lehetővé teszi az eljárás szünetelését a közvetítői eljárás igénybe vétele érdekében, és annak eredményessége esetén az egyezség jóváhagyása, végrehajthatóvá válása céljából az egyezségi kísérlet keretébe való visszatérést. A vitarendezés e módja megnyitja az utat a (piaci) közvetítői eljárás mellett a bírósági közvetítés irányába is, mivel az egyezségi kísérletre idézéssel indult nemperes eljáráshoz kapcsolódóan a felek számára már a bírósági közvetítés igénybe vétele is lehetővé válik. Ily módon olyan felek számára is hozzáférhetővé válik a közvetítés, akik vagyoni viszonyaik vagy egyéb körülmények folytán a piaci közvetítéstől elesnének.

A 169. §-hoz

A törvény fenntartja, hogy főszabály szerint a pert keresetlevél benyújtásával kell megindítani, valamint meghatározza a peres eljárás alanyait.

A büntető bíróság főszabály szerint érdemben elbírálja a büntető eljárás keretében érvényesített polgári jogi igényt vagy meghatározott feltételek esetén azt egyéb törvényes útra utasítja. Egyes bűncselekményekhez kapcsolódó polgári jogi igényeket azonban a büntető bíróság nem bírál el érdemben, hanem megküldi a polgári bíróságnak. Ehhez kapcsolódóan tisztázza a törvény, hogy ezt keresetlevélként kell kezelni a polgári bíróságnak, mintha a fél eredetileg is annál a bíróságnál terjesztette volna elő, amelyhez a büntető bíróság megküldte, azaz kvázi az áttétel szabályait rendeli alkalmazni

A 170. §-hoz

A gyors és hatékony eljárás érdekében az eljárásnak a lehető legkoncentráltabbnak kell lenni ahhoz, hogy a jogvita tartalma minél hamarabb tisztázódjon. Erre is tekintettel a törvény az eljárást megindító keresetlevél alapvető kellékeit illetően a hatályos Pp.-hez képest pontosabb és fokozott elvárást tartalmaz. A szabályozás a törvényszékre, mint általános hatáskörű bíróságra és a fél jogi képviseletére építő, professzionális pervitel követelményéhez igazodik. A járásbíróságon jogi képviselő nélkül eljáró fél esetében szükséges eltéréseket a törvény külön fejezetben tartalmazza.

A törvény a keresetlevél tartalmi követelményeit úgy határozza meg, hogy a bíróság és az alperes számára valamennyi anyagi- és eljárásjogi adat a kereset tárgyalhatóságához azonnal rendelkezésre álljon, így szükségtelen legyen minden - jelentős idő- és költségvonzattal járó - hiánypótlási és egyéb tevékenység. Ez egyben az alperes részére lehetővé és elvárhatóvá teszi a teljes körű ellenkérelem előterjesztését.

A keresetlevél bevezető részében a felek személyével kapcsolatos adatok a per alanyainak kétséget kizáró meghatározásához és eljárásjogi vagy anyagi jogi szempontból lényeges egyéb körülmények (pl. a fél jog- és cselekvőképessége) vizsgálatához szükségesek. Az elvárt azonosító adatokat a törvény a természetes személyre és nem természetes személyre szabottan az Értelmező rendelkezések között tartalmazza.

A kereseti kérelemben (petitum) kétséget kizáró, további értelmezést nem igénylő módon meg kell határozni, hogy a felperes az alperessel szemben milyen tartalmú jogvédelmet - ideértve a megállapítást, marasztalást vagy jogalakítást is - kér és ennek érdekében milyen tartalmú ítéleti rendelkezést, döntést kíván a bíróságtól. A kereseti kérelmet úgy kell a felperesnek előterjeszteni, hogy a kereset alapossága esetén azzal egyező tartalmú ítéleti rendelkező rész vagy bírósági meghagyás legyen hozható. A kereseti kérelem határozottsága tehát magában foglalja annak egyértelműségét és adott esetben végrehajthatóságát is. A kereseti kérelem határozottsága kiterjed a járulékos követelésekre, azok kezdő- és befejező időpontjára, konkrét mértékére is. A kereseti kérelemből egyértelműen ki kell derülni, hogy a felperesnek több egymás mellett álló kereseti igénye van-e, vagy ezek látszólagos halmazatban álló keresetek; látszólagos keresethalmazat esetén a keresetek vagylagos avagy eshetőleges viszonyban állnak, utóbbi esetben milyen sorrendben.

A keresettel érvényesíteni kívánt jog (jogállítás) vonatkozásában a hatályos Pp. elegendőnek tartja, ha a keresetlevélben előadott tényekből és bizonyítékokból megállapítható („kiolvasható”) a felperes által érvényesített jog, így azt lényegében jogi következtetéssel kell a bíróságnak és az alperesnek meghatározni. Ez viszont azzal a veszéllyel jár, hogy más-más jogot tekint a kereset tárgyának a felperes, az alperes és a bíróság, így három különböző dimenzióban mozognak. A hatályos Pp. e szabályozási megközelítése jelentősen hozzájárul az utóbbi évtizedekben egyre több vitára és kifogásra okot adó „jogcímhez kötöttség” és „meglepetés-ítéletek” problematikához. A törvény a fél rendelkezési jogára hangsúlyosan építő koncepció szellemével összhangban kötelezővé teszi az érvényesíteni kívánt jognak, az igény anyagi jogi jogalapjának az egyértelmű nevesítését, ami azt jelenti, hogy a keresetlevélben meg kell jelölni, hogy melyik felperes, melyik alperessel szemben milyen jogalapon, milyen jogot kíván érvényesíteni. A törvény ezzel is azt juttatja kifejezésre, hogy a felperesnek kell a bíróság felé egyértelműen kijelölnie azon jogvédelmet, amelyet a bíróságtól kér, és amitől a bíróság - a fél rendelkezési joga folytán - nem térhet el. A keresetlevélben egyértelműen és kifejezetten megjelölt jogállítás azonos kiindulási alapot ad a bíróság és az alperes számára is, valamint kiszámíthatóvá teszi a pert. Konkrét jogszabályi rendelkezésre való hivatkozást csak az érvényesített alanyi jogot közvetlenül megalapozó (keletkeztető) tárgyi jogi rendelkezésre vonatkozóan követel a törvény, az egyéb jogalapi feltételekre vonatkozó jogszabályi rendelkezések megjelölése nem kötelező. A jogalkalmazási és jogirodalmi területen tapasztalható többféle értelmezés és vita miatt a törvény az Értelmező rendelkezések közt definiálja a jogállítással kapcsolatban használt két alapfogalmat: a keresettel érvényesített jogot és a jogalapot. A jogállítás történhet a jog alapjául szolgáló konkrét jogszabályhely megjelölésével [pl. Ptk. 6:154. § (1) bekezdés; Ptk. 6:535. § (1) bekezdés] vagy annak a jogszabályi rendelkezési tartalomnak az egyértelműen azonosítható módon való visszaadásával, ami az érvényesített jogot adja (pl. a kötelezett késedelme folytán beállott érdekmúlás miatti szerződéstől való elállási jog; veszélyes üzemi felelősségből eredő kár megtérítése iránti jog).

A keresetlevélben feltüntetendő tények (tényállítás) vonatkozásában a törvény fenntartja a hatályos Pp. azon követelményét, hogy a felperesnek elő kell adnia az érvényesíteni kívánt jogot megalapozó összes jogilag lényeges (releváns) konkrét tényt. A törvény megköveteli továbbá a kereseti kérelem (petitum) meghatározásának alapjául szolgáló konkrét tények előadását is, amiből megállapítható, hogy az mit tartalmaz, miből tevődik össze, hogyan és milyen adatok alapulvételével került meghatározásra. Az összegszerűen (mennyiségileg) határozottan megjelölt kereseti kérelem nem elegendő, mint ahogyan a keresetlevél mellékleteként csatolt iratok sem tekinthetők kereseti tényelőadásnak.

A törvény újítása a keresetlevélben feltüntetendő jogi érvelés. Eszerint a jogállítás nem csak a jog megjelöléséből áll, hanem a keresetlevélnek jogi érvelést is tartalmaznia kell a szükséghez képest. Itt kell a megjelölt jogalap törvényi tényállási feltételeire és az alkalmazandónak tartott anyagi jog rendelkezéseire tekintettel a jogi levezetéseket, a jog értelmezését ismertetni. A jogi érvelés körében elvárás, hogy a felperes az állított joghoz feleltesse meg (adaptálja) az állított tényállást, azaz mutasson rá, hogy a megjelölt jog anyagi jogi törvényi feltételeit állítása szerint az előadott mely konkrét tények és miként valósítják meg.

A bizonyítást illetően a törvény a hatályos Pp. rendelkezéseit pontosítja és kibővíti. Az előadott tényeket alátámasztó bizonyítékok megjelölése és az okirati bizonyítékok mellékletként való csatolásán túl előírja a törvény, hogy a rendelkezésre álló egyéb, a jogvita tárgyától függően számtalan fajta, jogszabályi szinten nem nevesíthető bizonyítékot (pl. kép- illetve hangfelvétel) is meg kell jelölni és csatolni kell, valamint elő kell terjeszteni a bizonyítási indítványokat. A bizonyítás szükségessége, a felajánlott bizonyítás alkalmassága, a bizonyító erőt növelő/csökkentő körülmények gyakori vitatéma a perekben, ezért az alperes már ellenkérelmében tud ezekre nyilatkozni, ellenbizonyítást felajánlani és a bizonyítás témakörének felek közti megvitatása azonnal elindulhat.

A törvénynek a keresetlevél záró részére vonatkozó rendelkezései a felperes számára előírják a bíróság által az eljárás megindításakor hivatalból vizsgálandó tényekhez szükséges pontos adatszolgáltatást.

A hatályos Pp. alapján eddig is a felperes kötelessége volt a pertárgyérték megjelölése, de ezt a normaszöveg nem a keresetlevélnél szabályozza. A törvény a keresetlevél kötelező kellékévé teszi a pertárgyértékre és annak meghatározására vonatkozó felperesi nyilatkozatokat, mivel a pertárgy értékének több eljárásjogi kérdés szempontjából jelentősége van.

A hatáskör, illetékesség és bizonyos esetekben a joghatóság meglétét vagy hiányát a bíróság hivatalból köteles vizsgálni és jogkövetkezményeit levonni, ezért nem elegendő a hatályos Pp. azon elvárása, hogy a keresetlevélből az ehhez szükséges adatok megállapíthatók legyenek. A pertárgyértéken és a lakóhelyen/székhelyen alapuló hatásköri (joghatósági) és illetékességi okon kívüli egyéb okok többnyire speciális ténybeli vagy jogi körülményen alapulnak, ezért ezek egyértelmű megjelölése szükséges.

A bíróság által hivatalból vizsgálandó, hogy a felperes eleget tett-e az eljárási illeték megfizetésére vonatkozó kötelezettségének az eljárás megindításakor. Az illeték megfizetése vagy az alóla való mentesülés tisztázása a keresetlevél befogadásának feltétele. Erre tekintettel követeli meg a törvény a keresetlevélben a megfizetett illeték összegére és megfizetésének módjára vonatkozó nyilatkozatot, vagy költségkedvezmény iránti kérelmet, illetve az illetékfizetés alól jogszabály alapján való mentesülés esetén az ezt megalapozó hivatkozások előterjesztését. Az eljárási illeték jellege folytán nem tekinthető a keresetlevél tartalmi elemének vagy mellékletének, azonban a törvény a keresetlevél kötelező kellékeként kezeli azzal, hogy az illetékfizetési kötelezettség teljesítésének vagy a költségkedvezmény iránti kérelemnek a hiányát a keresetlevél visszautasítására vezető okként határozza meg.

A nem természetes személy fél perbeli jogképességét, a fél törvényes képviselőjének képviseleti jogát, a meghatalmazással vagy egyéb alapon fellépő perbeli meghatalmazott képviseletre való jogosultságát a bíróságnak az eljárás megindulásakor hivatalból vizsgálni kell. Mind a bíróság által a fél irányába, mind a fél által a bíróság irányába teljesítendő bármilyen perbeli cselekmény, nyilatkozat tekintetében előkérdés, hogy az a fél képviseletére jogosult számára vagy részéről történt-e.

A keresethalmazatok esetében különösen fontos, ezért a törvény külön kimondja, hogy az érdemi részre tartozó tartalmi elemek feltüntetése kötelező minden keresetre.

A törvény által új jogintézményként szabályozott állítási és bizonyítási szükséghelyzethez kapcsolódóan a felperes már a keresetlevélben közvetlenül felhívást intézhet az alpereshez. Ehhez párosul, hogy a törvény az ellenkérelemre vonatkozó szabályozásban az alperes számára a felhívás teljesítésére vagy megtagadása esetén indokolási kötelezettséget ír elő.

A 171. §-hoz

A törvény előírja a bíróság által hivatalból vizsgálandó tényekre vonatkozó iratok mellékletként való csatolásának követelményét és a keresetlevél e kötelező kellékeinek körét nevesíti is a gyakorlat számára. Az idegen nyelvű iratok vonatkozásában alapvető követelményként írja elő a törvény azok egyszerű magyar nyelvű fordításának mellékelését, mivel az eljárás nyelve továbbra is a magyar, az eljárás gyorsítását szolgálja ezért, ha nem külön bírósági felhíváshoz köti a fordítás csatolását.

A 172. §-hoz

A törvény meghatározza az előterjeszthető kereseti kérelmek fajtáit és előterjeszthetőségük feltételeit, amely a keresetlevélben feltüntetendő egyértelmű és határozott kereseti kérelem és jogállítás követelményéhez is kapcsolódik.

A törvény a hatályos Pp. hiányosságát pótolva szabályozza a jogalakítási keresetet is. A megállapítási és a jogalakítási keresetekre vonatkozó rendelkezések a jogirodalom és jogalkalmazás által kidolgozott pontosításokkal kerültek kialakításra.

A törvény kimondja a bírói gyakorlat által alkalmazott azon elvet, hogy a megállapítási kereset előterjeszthetőségének eljárásjogi feltételeit a bíróság hivatalból vizsgálja. Ez természetesen nem érinti a törvény által megengedett (ún. sui generis) megállapítási kereset előterjeszthetőségét (pl. személyiségi jogsértés tényének megállapítása).

A 173. §-hoz

A keresethalmazatok létezését perökonómiai szempontok indokolják, mivel a jogvita általában és összességében gyorsabban, kevesebb költség mellett dönthető el egy perben, mint több perben. A keresethalmazatok egyre szélesebb körben való elterjedése, az ezekkel összefüggésben - részben a szabályozatlanság miatt - felmerült jogalkalmazási problémák azonban azt mutatják, hogy a keresethalmozás korlátlansága már az egyes per perhatékonyságát jelentősen rontja, ezért észszerű korlátok felállítása szükséges.

A törvény erre tekintettel eljárásjogi feltételekkel korlátozza a keresettöbbségi esetek közül a valódi és a látszólagos tárgyi keresethalmazatot. A valódi alanyi keresethalmazat korlátait az Általános rendelkezéseknek a pertársaságra vonatkozó szabályai tartalmazzák.

Valódi tárgyi keresethalmazat esetén a felperesnek több keresete van (akár egy, akár több alperessel szemben), ahol a keresetek létezése egymástól nem függ, mivel a felperes valamennyi keresete elbírálását és azokról ítéleti rendelkezést kér.

A törvény a keresettöbbség e fajtáját csak két szempontból korlátozza: egyrészt a jogviszony, másrészt az eljáró bíróság jellege szerint. Az elbírálandó jogviszony szempontjából csak a peres felek között fennálló ugyanazon, vagy ténybelileg és jogilag összefüggő jogviszonyból eredő több igény terjeszthető elő együtt. Az eljáró bíróság szempontjából a törvény kizárja, hogy a felperes olyan keresettöbbséget érvényesítsen, amelyeknél egyes keresetek a polgári ügyben, mások a közigazgatási ügyben eljáró bíróság hatáskörébe tartoznak.

A látszólagos tárgyi keresethalmazat egyik fajtája, az eshetőleges kereset esetén a felperesnek több keresete van, de a keresetek létezése egymástól függ, mert a felperes feltételesen, az elsődlegesen kért keresetének alaptalansága esetére terjeszt elő másik (másodlagos) vagy további (harmadlagos stb.) kereseteket. Ebben az esetben a felperes csak a sorrendben előbb megjelölt keresetének elutasítása esetén kéri a további keresete(i) elbírálását és az előterjesztett keresetei közül csak egyiknek megfelelő ítéleti rendelkezést kér. Ha a sorrendben előrébb álló kereset alaposnak bizonyul, a további keresetek elbírálása és arról ítéleti rendelkezés nem szükséges.

A látszólagos tárgyi keresethalmazat másik fajtája, a vagylagos kereset esetén a felperesnek több, egymást kölcsönösen kizáró keresete van akként, hogy kereseteinek elbírálási sorrendjét nem határozza meg, az előterjesztett keresetei bármelyikének megfelelő ítéleti rendelkezést kér.

A jogirodalom által ismert és a bírói gyakorlat által pergazdaságossági, jogérvényesítési szempontokra tekintettel befogadott látszólagos tárgyi keresethalmazatokat a hatályos Pp. nem szabályozza. A gyakorlati tapasztalatok szerint a korlátlan keresethalmozás az egyik jelentős oka a perek elhúzódásának, mivel egyre több a - főként az eshetőleges - keresethalmazatban való igényérvényesítés.

A törvény a keresethalmazatok e fajtájának megengedését pergazdaságossági szempontokra tekintettel indokoltnak tartja, feltéve, hogy az olyan keresetek összekapcsolását jelenti, ahol feltételezhető, hogy a bíróság a felek közötti jogvitát egy perben gyorsabban és kevesebb költség mellett döntheti el.

A törvény pótolja több eljárási kérdésben a szabályozás hiányát és eljárásjogi eszközökkel észszerű korlátot állít a látszólagos keresethalmozás előterjeszthetőségét illetően.

A szabályozatlansága folytán a jogalkalmazásban felmerülő hatásköri probléma tekintetében a törvény figyelemmel volt a Kúria 1/2013. (VI. 17.) PK véleményére, mely szerint jogszabályi rendezést igényel annak eldöntése, ha az egyes eshetőleges vagy vagylagos keresetek más-más bíróság hatáskörébe, vagy illetékessége alá tartoznak.

A törvény nem teszi lehetővé, hogy a hatásköri és kizárólagos illetékességi szabályok által a bírósági szervezetben az ügytípusokra és munkamegosztás szempontjából kialakított rendet a felperes keresethalmozása felboríthassa, ezért a látszólagos halmazat feltétele, hogy egyetlen kereset se tartozzék más bíróság hatáskörébe vagy kizárólagos illetékességébe. További korlátként került előírásra, hogy valamennyi keresetnek ugyanabból a jogviszonyból kell eredni és valamennyi keresetnek ugyanazon peres felek között kell fennállnia.

A törvény az uralkodó bírói gyakorlatnak megfelelően rendezi a látszólagos személyi keresethalmazatok kérdését, amikor kizárja a személyi látszólagos keresethalmazatban való igényérvényesítést. Nem terjeszthető elő tehát olyan kereset, amelyben a felperes az alperesek valamelyikét vagy elsődlegesen az I. r. alperest, másodlagosan a II. r. alperest (stb.) kéri kötelezni. Ugyancsak kizárt a felperesi oldalon a látszólagos személyi keresethalmazat, amelyben az alperest a felperesek valamelyikének vagy elsődlegesen az I. r. felperes, másodlagosan a II. r. felperes (stb.) javára kérik kötelezni.

Több alperes együttes perlése vagy több felperes együttes perlése csak valódi személyi keresethalmazatban, a pertársaság szabályai szerint lehetséges. Az eshetőleges vagy vagylagos személyi keresethalmazat ugyanis nem tekinthető határozott keresetnek valamennyi alperes, illetve felperes vonatkozásában, a sorrendben előbb álló vagy valamelyik alperes, illetve felperes tekintetében alaposnak bizonyuló kereset esetén a többi perben álló peres fél tekintetében nem hozható semmilyen ítéleti rendelkezés, a jogvita nem kerül érdemben elbírálásra, valamint nem egyeztethető össze az osztott perszerkezet céljával és eljárásrendjével. Ez nem érinti, ha törvény által megengedett a feltételhez kötött együttes perlés (pl. adós és sortartó kezes, betéti társaság és beltag).

A 174-175. §-hoz

A törvény a keresetlevél áttételét a bírói jogalkalmazás által követett szűkítéssel úgy szabályozza, hogy az eljárást megindító irat áttételének lehetőségét mellőzi, ha a keresetlevéllel kezdeményezett peres eljárás helyett más hatóság (pl. közjegyző, adóhatóság, rendőrség, választottbíróság) hatáskörébe tartozó, illetve nemperes eljárás (pl. felszámolási eljárás, cégbírósági eljárás, végrehajtási eljárás) megindításának van helye. Ezeket az eseteket a törvény a keresetlevél visszautasításának esetkörébe sorolja.

A törvény rendezi a hatáskör vagy illetékesség nélkül eljárt bíróság és a felek által teljesített perbeli cselekmények hatálytalanságát illetően a jogalkalmazásban mutatkozó bizonytalanságot. A hatáskörrel és illetékességgel nem rendelkező bíróság előtt folyt eljárás hatálytalanságát azonban pergazdaságossági szempontokra tekintettel orvosolhatóvá teszi, ha azt a felek egységesen jóváhagyják, illetve a hatáskörrel és illetékességgel rendelkező bíróság hatályában fenntartja.

A 176. §-hoz

A törvény változtat a hatályos Pp. azon menetrendjén, hogy a tárgyalásra alkalmas keresetlevél alapján a kereset közlésével egyidejűleg kitűzi az első tárgyalást és idézi arra a feleket. A tárgyalásra alkalmatlan keresetlevél vonatkozásában a Pp. 130. § szerinti „keresetlevél idézés kibocsátása nélkül való elutasítása” terminológiát megváltoztatva elhagyja az „idézés kibocsátása nélkül” fordulatot és az érdemi, anyagi jogi jellegű „elutasítás” helyett keresetlevél befogadhatóságának hiányát jobban kifejező „visszautasítás” kifejezésre tér át.

A törvény egyértelműsíti, hogy hiánypótlásnak mely visszautasítási okoknál van helye. A visszautasítási ok fennálltát a bíróság a keresetlevél és mellékletei vizsgálatával és a hivatalból rendelkezésre álló vagy vizsgálandó körülmények alapján állapítja meg és hivatalból veszi figyelembe.

A hiánypótlás nélküli visszautasítási okoknál a joghatóság hiányával kapcsolatos visszautasítási ok a hazai és nemzetközi illetve uniós normákra tekintettel kiegészült az egyéb jogforrásokkal és a külföldi bíróság kizárólagos joghatóságába tartozó perekkel.

A hatáskörrel, illetékességgel kapcsolatos visszautasítási ok kiegészült és átalakításra került az áttétel szabályainak módosítása folytán szükséges rendelkezésekkel. Ennek megfelelően a más hatóság, bíróság, választott bíróság hatáskörébe tartozó igény érvényesítésére, vagy bírósági hatáskörbe, de polgári nemperes útra tartozó igény érvényesítésére irányuló keresetlevél sem kerül befogadásra.

Az előzetes eljárás lefolytatásnak hiányával kapcsolatos visszautasítási ok kiegészült a hatósági eljárás mellett a törvényben a perindításhoz előírt egyéb előzetes eljárás feltüntetésével. Ha törvény a perindítás feltételéül nem előzetes hatósági eljárás lefolytatását szabja, hanem más kötelezően lefolytatandó eljárást ír elő (pl. sajtó-helyreigazítási per megindítása előtt a sajtószerv előtti előzetes eljárást), az ennek mellőzésével kezdeményezett keresetlevél befogadásának sincs helye. Ezeken túlmenően a törvény a közigazgatási ügyben eljáró bíróság és a polgári ügyben eljáró bíróság közötti hatásköri elosztás, valamint a határozatok hatálya tekintetében az Általános rendelkezések szabályaihoz kapcsolódóan került kiegészítésre egy új visszautasítási okkal. Ezek értelmében a közigazgatási ügyben eljáró bíróság hatáskörébe tartozik - feltéve, hogy a közigazgatási bírói út biztosított - a közigazgatási tevékenység jogszerűségének megítélése, amelynek tárgyában hozott döntéshez a polgári ügyben eljáró bíróság kötve van. A közigazgatási jogkörben okozott kár megtérítése iránti igénynek a polgári ügyben eljáró bíróság által történő elbírálása során a bíróság így - hatáskör hiányában - nem vizsgálhatja a közigazgatási tevékenység jogszerűségét. Erre tekintettel az e tárgyú polgári jogi igény érvényesítésének feltétele, hogy előzetesen a közigazgatási tevékenység jogszerűtlenségét a közigazgatási ügyben eljáró bíróság megállapította.

A törvény a hatályos Pp. rendelkezéseit fenntartva visszautasítási oknak kezeli az ítélt dolog, perfüggőség tényét, a jogképesség hiányát, valamint a bírói út hiányát, de elhagyja a visszautasítási okok közül az igény időelőttiségét, mivel ez a kereset érdemére tartozó anyagi jogi kérdés.

A kifejezett jogszabályon alapuló felperesi és alperesi perbeli legitimációval, kötelező perben állás hiányával és a munkáltatói helytállási kötelezettséggel kapcsolatos visszautasítási ok külön bontva három alpontba került elsősorban a hiánypótlási felhívás szükségessége szempontjából. Abban az esetben, ha a pert nem a jogszabályban erre feljogosított személy indítja, nincs racionális indok és eljárásjogi lehetőség arra, hogy a perindításra nem jogosult felperes felhívásra kerüljön a perindításra jogosult személy perbe vonására, és arra sincs szükség, hogy a perindításra nem jogosult felperes perben maradjon. A jogszabályban meghatározott személy ellen indítandó per és a kötelező perben állás a hatályos szabályokkal egyezően a hiánypótlási felhívással együtt fenntartásra került. Innen leválasztásra és külön alpontba került az alperesi legitimáció hiányának speciális esete, amely a Ptk. 2:51. § (2) és (3) bekezdés szabályozásának megfelelően pontosításra került. A törvény által meghatározottan a munkáltató ellen indítható meg a per, vele szemben kell érvényesíteni a személyiségi jogsértés miatt igényt a közigazgatási, bírósági vagy ügyészségi jogkörben eljáró személy esetében. A közigazgatási, bírósági, ügyészségi jogkörében eljáró személy ellen benyújtott keresetlevél esetében a Ptk. szabályaival és szellemével összhangban hiánypótlási felhívást nem ír elő a törvény, mert nem kívánatos a perbe állítandó munkáltató mellett az eljáró hivatalos személy perben maradása.

A törvény a törvényszéki általános hatáskörre és kötelező jogi képviseletre épülő szabályozással összhangban a törvényben előírt kötelező tartalmi elemeket, mellékleteket nélkülöző keresetlevél esetén a jogi képviselővel eljáró fél keresetlevelét nem tartja befogadhatónak. A kötelező tartalmi kellékeket sem tartalmazó keresetlevéllel azonos módon kezeli a beadványokra vonatkozó alaki kellékeket nélkülöző (pl. aláírás) keresetlevelet és az eljárási illetékfizetési kötelezettséggel kapcsolatos mulasztást. A hatályos Pp. szabályozását megtartva és azt a törvény szerinti valamennyi új kötelező tartalmi elemre és mellékletre kiterjesztve hiánypótlási felhívás kiadását mellőzi, mivel a jogi képviselőtől elvárható valamennyi törvényben előírt kötelező kelléket tartalmazó keresetlevél elkészítése. A járásbíróságon nem jogi képviselővel eljáró fél esetében azonban a törvény erre vonatkozó fejezete a visszautasítást továbbra is az eredménytelen hiánypótlási felhíváshoz köti.

A törvény a visszautasítási okok közé beemeli az általánosan kötelezővé tett jogi képviselet ellenére jogi képviselő nélkül benyújtott keresetleveleket - az áttétel esetének kivételével - hiánypótlási felhívás mellőzésével. Egyrészt ezzel vissza kívánja szorítani a jogi képviselő által készített, de ennek tényét fel nem tüntető keresetlevelek benyújtásának a visszaélésszerű gyakorlatát, másrészt elvárható, hogy a jogi képviselővel nem rendelkező fél a keresetlevelének a törvényszékre való benyújtása iránti választásakor arról is tájékozódjon, hogy jogi képviselő igénybe vétele szükséges-e.

Az eredménytelen hiánypótlási felhívást követő visszautasítási okokhoz a fél törvényes képviselőjének felhívás ellenére történő mellőzése is felvételre került, mivel a fél perbeli cselekvőképességét, törvényes képviselőjének ezt a minőségét, a törvényes képviselőnek az adott per vitelére kiterjedő képviseleti jogát a bíróságnak az eljárás bármely szakában hivatalból vizsgálnia kell, de a hatályos szabályozás csak a megszüntetési okok között nevesítette.

A jogalkalmazás számára a meg nem engedett keresethalmazatot vagy pertársaságot tartalmazó keresetlevelek kezelésére vonatkozó hatályos szabályozás hiányát pótolja a törvény a visszautasítási okként való meghatározásával. Ebben az esetben azonban a felperest tájékoztatni kell és lehetőséget biztosítani, hogy keresetét a megengedett keresethalmazat vagy pertársaság szabályainak megfelelően kijavíthassa.

A törvény fenntartja a keresetlevél hiánypótlási lehetőségét a jogi képviselővel eljáró fél esetén is, ha a keresetlevél tartalmazza a kötelező tartalmi elemeket, mellékleteket, de az kiegészítésre, kijavításra szorul, bíróság által hivatalból vizsgálandó körülmény folytán szükséges vagy az eljárási illetéket nem rótták le maradéktalanul.

A törvény szabályozza azt az esetet is, ha a visszautasítási ok a keresetlevélnek csak valamely részét érinti és a bírói gyakorlattal egyezően nem teszi lehetővé a keresetlevél részleges visszautasítását. Ezzel el kívánja kerülni, hogy a részben tárgyalásra bocsátott keresetlevéllel megindult eljárás a visszautasított rész újbóli szabályszerű benyújtása vagy a részleges visszautasító határozat hatályon kívül helyezése folytán a perfelvételi szak menete felboruljon, széttöredezzen.

A 360. § (2) bekezdésének az anyagi jogerőhatásra vonatkozó rendelkezésével való koherencia érdekében a (4) bekezdésben az ítélt dologra vonatkozó visszautasítási szabályt rendeli alkalmazni az ügyész vagy perindításra feljogosított személy keresete alapján már jogerősen elbírált ügyben. Az (5) bekezdéssel a büntetőeljárásról szóló törvénnyel való összhang érdekében a büntetőeljárási törvény előírásai szerint benyújtott polgári jogi igénynek a polgári bírósághoz történő megküldése esetén a keresetlevél visszautasítása előtt hiánypótlást ír elő olyan esetekben, ahol annak egyébként nem lenne helye, mivel ez alapvetően a két eljárási törvénynek az eljárást megindító beadvánnyal szembeni eltérő követelményeiből fakad.

A 177. §-hoz

A keresetlevelet visszautasító végzés kézbesítésével, jogerőre emelkedésével kapcsolatos gyakorlati problémák kezelése és egyszerűsítése érdekében a törvény a visszautasító végzést csak az eljárást megindító felperes számára rendeli kézbesíteni és teszi fellebbezhetővé, míg az alperes részére csak értesítési kötelezettséget ír elő. Ugyancsak a szabályszerű kézbesítés egyszerűsítését és gyorsítását szolgálja, hogy a törvény a jogképességgel nem rendelkező vagy törvényes képviselő mellőzésével eljáró fél esetében a keresetlevélben szereplő személynek és címre rendeli a végzést kézbesíteni, valamint a felperes tekintetében a hirdetményi kézbesítés hivatalból való elrendelését lehetővé teszi.

A 178. §-hoz

A törvény fenntartja a keresetlevél anyagi-és eljárási joghatásai fennmaradásának lehetőségére vonatkozó hatályos Pp. szerinti szabályozást azzal, hogy a bíróság működésének elősegítése és a párhuzamos eljárások kizárása érdekében szükségessé teszi az ügy előzményére való utalást és csak a visszautasító rendelkezésre nézve jogerős végzés esetében teszi lehetővé a keresetlevél újbóli benyújtását a joghatások fenntartásával.

A 179. §-hoz

A kereset alperessel történő közlésére csak akkor kerül sor, ha a keresetlevél perfelvételre alkalmas. A keresetlevél perfelvételre alkalmassága új fogalom, amelynek bevezetése az elsőfokú eljárás két részre tagolásával függ össze, és azzal összefüggésben értelmezhető. E feltétel teljesülése akkor következik be, vagyis a keresetlevél akkor alkalmas a perfelvételi szak megindítására, a keresetlevél alperes részére történő kikézbesítésére, ha nincs helye visszautasításnak, hiánypótlásra történő felhívásnak, - amennyiben arra a törvény egyáltalán lehetőséget biztosít - vagy a fél a hiánypótlási kötelezettségének eleget tett, és nincs helye áttétel alkalmazásának sem.

A kereset közlésével kapcsolatban a törvény egyik lényeges újítása, hogy az alperes ellenkérelmét nem szóban az első tárgyaláson terjeszti elő, hanem a keresetlevél kézbesítésével egyidejűleg annak írásbeli előterjesztésére hívja fel a bíróság az alperest. A másik lényeges változtatás, hogy a keresetlevél kézbesítésével egyidejűleg a bíróság nem tűzi ki a perfelvételi (első) tárgyalást, hanem arra legkorábban az írásbeli ellenkérelem (esetleges ellenkövetelések) benyújtását követően kerül sor.

A változtatás célja, hogy a perfelvételi (első) tárgyalás írásban előkészítésre kerüljön, így az ne a kereset, ellenkérelem, esetleges ellenkövetelés (viszontkereset, beszámítás) előadásával teljen, valamint az ellenfélnek és a bíróságnak ezeket ne ott kelljen megismerni, értékelni. A változtatás folytán a perfelvételi tárgyalásra a felperesnek és a bíróságnak legalább az ellenkérelem - és esetleges viszontkereset, beszámítás esetén az is - az írásbeli előkészítés eredményeként ismert lesz. Ez biztosítja, hogy a perfelvételi tárgyalás a jogvita tartalmának és kereteinek tisztázására és véglegesítésére szolgáljon, valamint a megfelelő felkészülés és értékelés érdekében a tárgyalás elhalasztására lehetőleg nem legyen szükség.

További előnye az írásbeli ellenkérelemnek, hogy a mulasztás következménye - a törvény újítása szerint - tárgyaláson kívül is és korábban levonható, nem szükséges a tárgyalásig várni a bírósági meghagyás kibocsátásával. Emellett tárgyalás kitűzése és tartása nélkül kiderülhet, ha a kézbesítés akadályba ütközik, és megtehetők a keresetlevél kézbesíthetősége és tárgyalás megtarthatósága érdekében szükséges intézkedések, valamint fény derülhet hatásköri vagy illetékességi (joghatósági) akadályra, amelynek következményei (áttétel, megszüntetés) jóval hamarabb és tárgyaláson kívül levonhatók. Az ellenkérelem írásbeli beszerzése azért is szükséges, hogy a bíróság felmérhesse az ügy és a felek sajátosságait, így a perfelvétel célszerű menetét és módját meghatározhassa.

A törvény az ellenkérelem írásbeli benyújtására vonatkozó határidő tekintetében abból indul ki, hogy a bíróság nem feltétlenül tudja meghatározni, hogy az alperes számára az adott esetben mennyi a reális és szükséges időtartam, mivel ez önmagában a keresetlevélből nem biztos, hogy megállapítható. Előfordul, hogy egy bonyolultnak tűnő per az ellenkérelem tükrében leegyszerűsödik, vagy egy egyszerűnek tűnő per bonyolultabbá válik az ellenkérelem alapján, vagy beszámítás, viszontkereset folytán.

A törvény a reális határidő meghatározásához figyelembe veszi, hogy az alperesnek e határidőn belül kell ellenkövetelését is (viszontkereset, beszámítás) előterjesztenie. E határidő szolgál arra, hogy az alperes eldöntse akar-e és mivel védekezni, akar-e és mire ellenkövetelést érvényesíteni. E határidő áll rendelkezésre, hogy kiválassza és megállapodjon a jogi képviselővel, vagy jogi tanácsot szerezzen be, a jogi képviselő megismerje a keresetet és az alperes álláspontját, iratait, esetleges perben érvényesíthető ellenköveteléseit, mindezeket feldolgozza, majd a teljes körű alperesi írásbeli ellenkérelmet, egyidejűleg esetleges ellenkövetelésére viszontkeresetet, beszámítást tartalmazó iratot elkészítse. Ugyanakkor a merev törvényi határidők elkerülése és az ügyek egyedi körülményeinek értékelhetősége érdekében a törvény lehetőséget biztosít a bíróság számára, hogy az alperes indokolt és határidőben érkezett kérelme alapján a törvényi határidő meghosszabbíthassa.

A 180. §-hoz

A törvény a perindítás joghatásainak beállását változatlanul a keresetlevél alperessel történő közléséhez köti. A jogalkalmazás számára egyértelműsíti a törvény, hogy a keresetlevél beadásának és a perindításnak a joghatásai a kereset tárgyában hozott jogerős érdemi határozat hiányában elenyésznek. A törvény tisztázza azt is, hogy látszólagos tárgyi keresethalmazat esetén a kereset közlésével valamennyi halmazatban álló keresetre beáll a perindítás joghatása, viszont a per vagy valamely kereset jogerős érdemi elbírálása hiányában e joghatások elenyésznek.

A 181. §-hoz

A törvény az elmulasztott ellenkérelem jogkövetkezményeként fenntartja a bírósági meghagyás kibocsátásának jogintézményét. Jelentős változás azonban, hogy erre hivatalból és perfelvételi tárgyalás nélkül, így időben is korábban kerül sor.

A törvény kizárja az ún. általános (formális) védekezést. A törvény fokozza az ellenkérelemmel szembeni követelményeket, amelyben teljes körű perfelvételi nyilatkozat megtételét várja annak érdekében, hogy a jogvita tartalma minél hamarabb tisztázódjon. Ezen céllal, de a fél eljárás-támogatási kötelezettségével, a jóhiszeműség elvével is ellentétes az, a gyakorlatban nem ritkán előforduló eset, amikor az alperes továbblépésre alkalmatlan, a keresetet csupán általánosságban vitató, formális ellenkérelmet terjeszt elő. (pl. „Vitatom a kereset jogalapját, összegszerűségét.” vagy „Vitatom a követelés fennállását.” esetleg „Nem tartozom.”) Ebben az esetben az ellenkérelem a keresetet vitató nyilatkozat ellenére nem tartalmaz sem az eljárás megszüntetése iránti konkrét alaki védekezést, sem érdemi védekezést, azaz a kereset vitatásának konkrét oka nem állapítható meg.

Ha az alperes írásbeli ellenkérelmében csak alaki védekezést terjeszt elő, annak jogkövetkezménye a 203. § (2) bekezdésében leírtak.

A 182. §-hoz

Lényeges változtatása a törvénynek, hogy nem elegendő a bírósági meghagyással szemben csupán ellentmondással élni az alperesnek, hanem egyidejűleg az írásbeli ellenkérelmet (vagy beszámítást) is elő kell terjesztenie. A törvény célja ugyanis, hogy a perfelvételi tárgyalás írásban, legalább az ellenkérelem erejéig előkészítésre kerüljön. A puszta ellentmondás a pert nem viszi előbbre, az eljárás folytatására akkor kerülhet sor, ha valóban van jogvita a felek közt és az alperes a védekezését előadja. Értelemszerűen itt sem fogadható el az ún. általános (formális) védekezés, az ellentmondáshoz is tényleges ellenkérelem előterjesztése szükséges.

A törvény szerinti új szabályozás folytán a puszta ellentmondás alapján tárgyalás nem kerülhet kitűzésre, így elhagyásra került az újabb tárgyalás és írásbeli védekezés elmulasztása esetén a meghagyás hatályban tartásával kapcsolatos rendelkezés. A törvény ugyanakkor tisztázza az ellentmondás joghatását és kimondja, hogy a szabályszerű ellentmondás folytán a kibocsátott bírósági meghagyás hatályát veszti, az eljárás az ellentmondással együtt benyújtott ellenkérelem alapján a perfelvétel szabályai szerint folytatódik.

A 183. §-hoz

A perfelvételi szakban a perfelvétel körében a jogvita tartalmának és kereteinek meghatározása a cél. Az eljárás e meghatározott szakaszában az a feladat, hogy a bíróság irányítása és szükség szerinti közrehatása mellett a felek valamennyi tény- és jogállítást, az ellenfél által felhozott tények beismerésére vagy vitatásra vonatkozó nyilatkozatokat, kérelmet és ellenkérelmet, bizonyítékot és bizonyítási indítványt, valamint ezek értékelésére vonatkozó nyilatkozatokat (perfelvételi nyilatkozatok) kölcsönösen előadjanak, és ezeket megvitatassák.

A törvény kimondja a látszólagos keresethalmazat esetében mutatkozó jogalkalmazási problémák elkerülése érdekében, hogy a perfelvételi szakban a feleknek valamennyi keresetre meg kell tenniük perfelvételi nyilatkozataikat.

Az osztott tárgyalási rend folytán az eljárás második fázisa szolgál a - perfelvételi szakban azonosított jogvita körében releváns - bizonyítás lefolytatására és a per érdemében való döntés meghozatalára.

A törvény a perfelvételi és bizonyítási cselekmények elválasztása folytán a perfelvételi szakban alapvetően kizárja a bizonyítás lefolytatását. A perfelvétel körében, azaz az ügy érdemében bizonyítás csak a törvény által lehetővé tett esetben megengedett (pl. a fél indítványa alapján a perfelvételhez szükséges irat- és adatbeszerzés). A nem a per érdemére vonatkozó bizonyítás azonban nem kizárt (pl. perakadály).

A törvény olyan permenetrendet és követelményeket alakít ki, hogy minden egyes lépéssel, perbeli cselekmény teljesítésével az eljárás ténylegesen és a lehető legnagyobb mértékben haladjon előre a perfelvétel lezárhatóságához. A per e szakaszában lehetősége van a feleknek a törvényi keretek közt viszonylag szabadon és az ellenfél hozzájárulása nélkül, de az eljárás-támogatási és igazmondási kötelezettség, jóhiszeműség elvével összeegyeztethető módon perfelvételi nyilatkozataikat változtatni, kiegészíteni. Az a fél, aki a megfelelő gondosságot elmulasztva, az igazmondás és jóhiszeműség elvével ellentétesen úgy teszi meg vagy változtatja meg perfelvételi nyilatkozatát, hogy erre korábban is lehetősége lett volna, az nem az elvárható perbeli magatartást tanúsítja. Ennek megakadályozása érdekében a törvény a pénzbírság szankcióját alkalmazza.

Ha a bíróság anyagi pervezetése ellenére hiányos tartalommal terjeszti elő a fél a perfelvételi nyilatkozatot, akkor a bíróság azt a hiányos tartalma alapján bírálja el.

A 184. §-hoz

Újításként vezeti be a törvény egyes külföldi eljárásjogokban alkalmazott állítási szükséghelyzet szabályát. Ez azon a belátáson alapul, hogy bizonyos információ-aszimmetrikus helyzetekben a fél önhibáján kívül nem rendelkezik az érvényesíteni kívánt alanyi jogát megalapozó valamennyi konkrét tény ismeretével, azért azokra vonatkozóan konkrét tényállítást tenni sem tud, miközben az ellenfele birtokában van ezeknek az információknak, csak nem áll érdekében azok perbeli feltárása. A törvény az állítási szükséghelyzet szabályait a perfelvétel körében helyezi el, mert rendszertanilag és logikailag is a keresetlevél tartalmához és a perfelvételhez kapcsolódik, míg a bizonyítási szükséghelyzet szabályait a bizonyítási részben.

Hangsúlyozandó, hogy ez csak ún. másodlagos állítási kötelezettség. Egyrészt másodlagos abban az értelemben, hogy a tényállítást a jogérvényesítő félnek kell megtenni, amelyre a féllel szemben érdekelt felet terheli mintegy másodlagosan a tényállításhoz szükséges információk állítása. Másrészt másodlagos abban is, hogy az ún. másodlagos tényekre vonatkozóan állhat csak fenn. Az ugyanis bármely jogérvényesítő féltől elvárható, hogy állítsa mindazon tények fennállását, amelyeknek a jogvédelmi igényét megalapozó jogszabály szerint be kell következniük az igény alaposságához. Mindazokat a tényeket állítania kell tehát, amelyek az érvényesíteni kívánt alanyi jogát megkülönböztetik más alanyi jogoktól (a kereset ún. individualizálása) és csak ezeknek a jogszabályban absztrakt módon meghatározott törvényi tényállási elemnek a konkrét történeti megvalósulása (a kereset ún. szubsztanciálása) tekintetében hiányozhatnak a fél pontos információi. Ha tehát például a felperes a közvetítői szerződés alapján az alperesnek közvetített szerződésből származó utánrendelések összege szerint járó jutalékot érvényesíti, a keresetlevélben állítania kell az általa közvetített szerződés létrejöttét, az utánrendelések megtörténtét, az utánrendelés összege alapján őt megillető jutalék mértékére vonatkozó tényeket. Ha azonban kizárólag az alperes rendelkezik azzal az információval, hogy az alperes a felperes által közvetített vevőktől konkrétan hányszor, mikor, milyen összegben kapott utóbb rendeléseket, azokat konkrétan mikor teljesítette, így konkrétan mikor és milyen mértékű jutalékra vált jogosulttá a felperes, lehetetlen számára erre vonatkozóan a konkrét tényeknek az előadása.

Az állítási szükséghelyzet bevezetésének a lényege, hogy ilyen esetben a szükséghelyzetben lévő fél és a bíróság felmentést kap az eset - szükséghelyzettel érintett - konkrét körülményeinek a feltárása alól, és azok hiányában is tényként megállapíthatóvá válik a vonatkozó törvényi tényállási elem fennállása. A törvény azonban e jogkövetkezmény alkalmazására - alapos kétely esetén - nem kötelezi a bíróságot, hasonlóan a felek által egyezően előadott, beismert, felhívás ellenére kétségbe nem vont tényállítások valóként történő elfogadhatóságához. A bizonyítás nélkül megállapítani kívánt releváns tényt illetően indokolt bírói kétely ugyanis fennállhat a szükséghelyzet valószínűsítése mellett is.

Az állítási szükséghelyzet beállásának feltétele, hogy az állításhoz szükséges információval kizárólag a per kimenetelében ellenérdekelt személy(ek) rendelkezzen(ek). Nem állapítható meg akkor, ha az állításban érdekelt fél nem bír ugyan a szükséges információval, a vele szemben érdekelt fél pedig igen, de rajta kívül a perben nem érdekelt harmadik személy is.

Az állítási szükséghelyzet fennállásnak megállapíthatóságához nem elég az arra való puszta hivatkozás, de nem is várható el annak bizonyítása. A törvény részben valószínűsítésre, részben igazolásra kötelezi a felet a részéről kívánt eljárási joghatás beállásához.

A 185. §-hoz

A törvény a keresetváltoztatás és ellenkérelem-változtatás jogintézményének egyértelmű szabályozása, a korlátozás érvényesülési tartományának pontos kijelölése érdekében az Értelmező rendelkezések között meghatározza a keresetváltoztatás és az ellenkérelem-változtatás fogalmát, amely a törvény terminológiájában egyaránt vonatkozik a viszontkereset és a beszámítás megváltoztatására, illetve az ezekkel szembeni ellenkérelemre.

A hatályos Pp. a keresetváltoztatásra definíciót nem tartalmaz és mind a jogtudományban, mind a jogalkalmazásban vitás, hogy mi minősül keresetváltoztatásnak. Erre tekintettel sem tartja fenn a törvény a hatályos Pp. jelenlegi negatív meghatározási módját: „nem keresetváltoztatás az, ha...”.

A változatás fogalmát a törvény - a hangsúlyt elsősorban nem a dogmatikai, hanem a gyakorlati megközelítésre fektetve - a kereset érdemi elbírálásához szükséges három alapvető elemre, vagyis a kereset kötelező kellékeire terjeszti ki. Ennek megfelelően a kereseti kérelem, a jogállítás, és ezek ténybeli alapja, azaz a tényállítás megváltoztatása minősül keresetváltoztatásnak.

A törvény az ellenkérelmet a kereset ellenpárjának tekinti, így az érdemi védekezés megváltoztatásának fogalmát a keresettel lényegében azonos tartalmi elemekre határozza meg. Ennek megfelelően a védekezés alapjául szolgáló tényállítás, a védekezésben anyagi jogi kifogás formájában felhozott jogállítás és az elismerés megváltoztatása minősül ellenkérelem-változtatásnak.

A perfelvétel során a keresetváltoztatásnak lényegében egyetlen érdemi korlátja van. Azt a törvény a hatályos szabályozáshoz hasonlóan ahhoz a feltételhez köti, hogy a megváltoztatott kereset ugyanabból vagy legalább ténybelileg és jogilag összefüggő jogviszonyból eredjen, mint az eredeti kereset. Ennek hiányában a bíróság a keresetváltoztatást tartalmazó nyilatkozatot elutasítja.

A törvény előírja, hogy a keresetváltoztatást tartalmazó nyilatkozatot - akár szóban, akár írásban - olyan tartalommal kell megtenni, amely megfelel a keresettel szemben támasztott tartalmi követelményeknek, azaz a változtatással előálló kereset tárgyalásra alkalmas. Ugyanezen követelmény az ellenkérelem változtatására is vonatkozik.

A törvény kezeli a gyakorlatban sok nehézséget okozó és az eljárást hátráltató azon problémát, amikor a tárgyalásra alkalmasként befogadott kereset utóbb valamely beadványban vagy szóban hiányosan vagy hibásan kerül változtatásra. A törvény a változtatási nyilatkozatra megteremtett új és speciális visszautasítási szabállyal kizárja az olyan keresetváltoztatást, ha az annak folytán előálló kereset vonatkozásában a keresetlevél visszautasításának lenne helye. A keresetváltoztatással kapcsolatos nyilatkozat esetében a hiánypótlási felhívás kiadásának szükségességét illetően a törvény külön szabályozást nem ad, hanem keresetlevél visszautasítására vonatkozó szabályokat rendeli megfelelően alkalmazni. Az ellenkérelem-változtatás esetleges hibáira, hiányosságaira a törvénynek az Általános rendelkezések Hiánypótlás címe alatt található szabályai alkalmazandók.

A keresetváltoztatást elutasító vagy visszautasító végzés ellen a törvény a gondos pervitelre való ösztönzés és az eljárás szükségtelen elhúzódásának megakadályozás érdekében nem enged külön fellebbezést, mivel a perfelvétel lezárásáig a félnek lehetősége van a keresetváltoztatást újra szabályszerűen előterjeszteni. A törvény azonban a végzésre a nem fellebbezhetősége ellenére indokolási kötelezettséget ír elő annak érdekében, hogy a fél - ha lehetséges - nyilatkozata hibáit korrigálhassa, illetve az ítélet elleni fellebbezésében támadhassa,

A 186. §-hoz

E rendelkezés egyértelműsíti, hogy a fejezet a perfelvétel körébe tartozó szabályokat tartalmazza, de emellett a perfelvétel körén kívül eső egyéb perbeli cselekmények is történhetnek, amelyre a törvény egyéb rendelkezéseit is alkalmazni kell.

A 187. §-hoz

A törvény alapvetően nem tesz különbséget a törvényszéki és járásbírósági perekben zajló perfelvételt illetően (egységes perrend) abból kiindulva, hogy - mennyiségét tekintve ugyan eltérő arányban - mindként bírósági szinten vannak ténybelileg és jogilag egyszerű és bonyolult ügyek, illetve jogi képviselővel eljáró felek, valamint az ügy egyszerűsége vagy bonyolultsága nem feltétlen áll arányban a pertárgyértékkel.

Az ügyek különbözőségének megfelelő kezelése érdekében a törvény a perfelvétel egyes lépéseire, módjára épít be rugalmas szabályokat és az írásbeli ellenkérelem (esetleges viszontkereset, beszámítás) beérkezésétől három lehetséges útvonalat ad a perfelvétel lezárásának eléréséhez: a bíróság elrendelhet további írásbeli perfelvételt, vagy kitűzheti a perfelvételi tárgyalást, vagy pedig a perfelvételt lezárhatja további írásbeli előkészítés nélkül a perfelvételi tárgyalás mellőzésével. A bíróság így az ügy konkrét sajátosságaihoz igazodóan határozhat az előkészítés megfelelő módjáról (szóbeli vagy írásbeli) és menetéről.

A 188-189. §-hoz

A törvény lényeges újítása, hogy az írásbeli ellenkérelem (esetleges viszontkereset, beszámítás) előterjesztését követően a két alapirat (kereset, ellenkérelem) alapján a bíróság az ügy körülményeinek, sajátosságainak megfelelően újabb iratváltást rendelhet el. Itt két felperesi és két alperesi iratra (keresetlevél - ellenkérelem - válaszirat - viszontválasz) korlátozza a perfelvételi tárgyalás előtti írásbeli előkészítést.

A törvény által megteremtett további írásbeli előkészítés (válaszirat, viszontválasz) egy bonyolultabb, a kereset és a védekezés tartalma alapján ténybelileg vagy jogilag szerteágazóbb jellegű ügy esetén lehetőséget biztosít arra, hogy a felek - a bíróság közrehatása mellett - megfelelően előkészítsék a perfelvételi tárgyalást. Ebben az esetben a bíróság az írásbeli ellenkérelem (esetleges viszontkereset, beszámítás) beérkezését követően a perfelvételi tárgyalás kitűzését még mellőzi és a felperest felhívja, hogy a kézbesített írásbeli ellenkérelemre válasziratot terjesszen elő. A válaszirat beérkezését vagy a megadott határidő lejártát követően a bíróság köteles kitűzni a perfelvételi tárgyalást. A további perfelvételi iratra, azaz az alperesnek a viszontválasz benyújtására történő felhívása az idézéssel és a válaszirat kézbesítésével együtt történik.

Abban az esetben, ha a bíróság további írásbeli perfelvételt nem rendel el és perfelvételi tárgyalás mellőzése sem indokolt, a bíróság az írásbeli ellenkérelem beérkezését követően kitűzi a perfelvételi tárgyalás és az idézéssel együtt kézbesíti az ellenkérelmet a felperesnek.

A törvény nem állapít meg törvényi határidőt a további perfelvételi iratok benyújtásával kapcsolatban, mivel ahol lehet, kerüli a rugalmatlan törvényi határidők meghatározását. A bíróság a periratok, a per tárgya, a felek körülményei alapján - e törvény keretei közt - megfelelő határidőt határozhat meg a fél számára.

A törvény előírja, hogy a tárgyalási határnapot úgy kell kitűzni, hogy az ügy körülményeire tekintettel megfelelő határidőt biztosíthasson a bíróság a feleknek és a kitűzött tárgyalási határnap előtt az iratok lehetőleg megérkezhessenek és kézbesíthetők legyenek.

A törvény a perfelvételi tárgyalás hatékony lebonyolításához feltétlenül szükségesnek tartja, hogy a fél egyrészt a perfelvételi tárgyaláson megjelenjen, másrészt olyan személy legyen jelen, aki kompetens, megfelelően felkészült ténybeli és bizonyítási kérdésekben. Ellenkező esetben a perfelvételi tárgyalás nem tudja megfelelően betölteni a szerepét, kiüresedhet és további tárgyalások tartását indukálhatja. Erre tekintettel a törvény elvárja a féltől, hogy vagy egy megfelelően informált jogi képviselőt állítson ki vagy pedig személyesen, illetve egyéb az ügyben megfelelő ismeretekkel rendelkező kompetens meghatalmazott útján jelen legyen a tárgyaláson. Ennek érdekében a kötelező jogi képviselet ellenében is megengedi, hogy a jogi képviselő közreműködése mellett maga a fél vagy egyéb meghatalmazottja is hatályosan nyilatkozhat a perfelvételi tárgyaláson. A megfelelően felkészült fél vagy képviselő jelenlétét pedig azzal kívánja a törvény biztosítani, hogy nem engedi a tárgyalás elhalasztását olyan okból, ami az elvárható gondossággal felkészült fél vagy képviselő esetében nem lenne szükséges. Az idézésben külön figyelmeztetni kell a felet erre is.

A 190. §-hoz

A felek megjelenési fegyelme, vagy annak hiánya jelentős mértékben tudja gyorsítani, vagy hátráltatni az eljárást. Bármelyik vagy mindkét fél távolmaradása az esetek nagy részében a hatályos Pp. alapján szükségszerűen az eljárás elhúzódásához és a tárgyalás halasztáshoz vezet. Erre is tekintettel a törvény a perfelvételi tárgyalásra valamennyi fél számára megjelenési kötelezettséget teremt azáltal, hogy szigorúan szankcionálja a tárgyalás elmulasztását, mivel a valamennyi fél által elmulasztott perfelvételi tárgyalást az eljárás hivatalból való megszüntetésével szankcionálja. Abban az esetben, ha a perfelvételi tárgyaláson a felek valamelyike megjelenik, akkor perbeli pozíciójától függetlenül megilleti a jog arról dönteni, hogy a maga részéről kívánja-e az eljárás folytatását. Ilyen kérelem hiányában azonban ebben az esetben is a megszüntetés a jogkövetkezmény.

A törvény újítása, hogy a felperes számára nem biztosítja a tárgyalás távollétében való megtartása kérelmezésének jogát, mivel az egyrészt nem egyeztethető össze a felek eljárás-támogatási kötelezettségével a perfelvételi szak legfontosabb eljárási cselekményén, a perfelvételi tárgyaláson, ami, akár az egyik fél távollétében sem tudná megfelelően betölteni a funkcióját.

Ha a jelenlévő fél kérelmére a tárgyalás megtartásra kerül, akkor a mulasztó féllel szemben a törvény szigorú szankciókat alkalmaz. A törvény előírja, hogy a tárgyalást lényegében úgy kell megtartani, mintha azon a mulasztó is jelen volna, mivel mulasztásával saját felelősségére önmagát zárta el attól, hogy a tárgyaláson a többi fél perbeli cselekményeit, nyilatkozatait megismerje, arra reagálhasson. A mulasztó fél ugyancsak saját felelősségére esik el a bíróság által a tárgyaláson teljesíthető perbeli cselekményektől (pl. tárgyaláson kézbesíthető iratok, a mulasztó fél felé irányuló anyagi pervezetési tevékenység). A fél mulasztása főszabály szerint nem tolerálható azzal, hogy a törvény a felet olyan helyzetbe hozza, mintha mulasztása meg sem történt volna. Az eljárási szabályoknak ösztönöznie kell a feleket a megfelelő eljárási gondosság tanúsítására és a saját ügyük viteléért a felelősség vállalásra.

A 191. §-hoz

A perfelvételi tárgyalás tartalmát illetően a törvény arra épít, hogy az írásbeli előkészítés alapján és a bíróság közrehatása eredményeként ideális esetben az első tárgyalásra a jogvita előkészítésre kerül minden perbeli szereplő számára. A perfelvételi tárgyalás így már nem azzal telik, hogy ott előadásra és a bíróság által jegyzőkönyvezésre kerüljenek mindkét oldal jog- és tényállításai, a tagadások, kérelmek, az okiratok, a bizonyítékok, vagyis nem a kereset és azzal szembeni védekezés előadása történik.

A perfelvételi tárgyalás célja, hogy mindezeknek minden perbeli szereplő általi ismeretében a pert megalapítsa, azaz a perbe vitt és előkészített jogvita ténybeli és jogi alapja véglegeződjön, valamint a tárgyalás érdemi (bizonyítási) részének iránya és tartalma ugyancsak véglegesen kialakításra és rögzítésre kerüljön.

A perfelvételi tárgyalás tehát már azzal kezdődik, hogy a bíróság összegzi az írásbeli perfelvétel eredménye alapján a jogvita szempontjából lényeges nyilatkozatokat. Ez az anyagi pervezetés egyik lényeges megnyilvánulási formája, mivel a felek ebből megismerhetik, hogy a bíróság miként és miben látja jogvitájukat. A félreértések, félreértelmezések lehetősége kizárható, a bíróság meggyőződhet arról, hogy helyesen értelmezi a felek nyilatkozatait, jogérvényesítési szándékát. Ezt szolgálja a felek észrevételezési lehetősége is.

Ha a bíróság a válaszirat, illetve a viszontválasz benyújtását korábban mellőzte, vagy az idő hiányában a tárgyaláson került kézbesítésre, illetve a korábban kézbesített iratra vonatkozó észrevételezési határidő még nem telt le, a felek a tárgyaláson teszik meg az ezekre vonatkozó előírásoknak megfelelő tartalmú perfelvételi nyilatkozataikat. Az írásbeli perfelvétel eredményéhez képest a tárgyaláson további perfelvételi nyilatkozatok is tehetők.

Minden peres félnek az előkészített tárgyaláson való egyidejű jelenléte hatékony módja a bíróság anyagi pervezetéssel kapcsolatos feladatai ellátásának, az perfelvételi iratokból kitűnő jogvita végleges kereteinek bírói közreműködéssel való tisztázásának, a szükséges bizonyítás megvitatásának. A bíróság szükség esetén a jogvita ténybeli és jogi, valamint bizonyítási kereteinek a meghatározása és ezekre vonatkozó végleges nyilatkozatok megtétele érdekében az anyagi pervezetés eszközei mellett lehetőséget biztosít az ügynek a felekkel való megvitatására.

A perfelvételi tárgyalás fentiek szerinti programjának hatékony megvalósulása érdekében a törvény feltétlenül szükségesnek tartja, hogy valamennyi peres fél megfelelően felkészült legyen és a tárgyaláson az ellenfél által vagy a bíróság által az anyagi pervezetés körében felhozottakra akár ténybeli, akár bizonyítási vagy jogi kérdésről van szó, lehetőleg azonnal tudjon nyilatkozni.

A törvény célja, hogy lehetőleg ne legyen szükség egy további perfelvételi tárgyalásra, vagy további írásbeli előkészítésre. A fél képviselője, különösen jogi képviselője alapvetően a fél szócsöve abban az értelemben, hogy a fél igényeit közvetíti, mégis maga a fél az igény anyagi jogi jogosultja (vagy kötelezettje), a fél részéről ismert tényanyag teljes körű birtokában is ő van, a bizonyítási lehetőségeit is ő ismeri. A bíróság anyagi pervezetésének címzettje is a fél, a kérdésekre, felhívásokra, tájékoztatásokra is sok esetben csak a fél tud reagálni. Mindezekre tekintettel a törvény a kötelező jogi képviselet ellenében is megengedi, hogy a jogi képviselő közreműködése mellett maga a fél vagy egyéb meghatalmazottja is hatályosan nyilatkozzon a perfelvételi tárgyaláson.

A 192. §-hoz

A törvény szerinti permenetrend alapján az ügyek jelentős részében egyetlen perfelvételi tárgyalás elegendő lehet a per választóvonalának meghúzására (percezúra) és akár azonnal a perfelvételi tárgyaláson vagy legkésőbb a következő tárgyaláson már áttérhet a bíróság az érdemi tárgyalási szakra és érdemi bizonyítást folyhat. Az ügyek egyedi sajátosságai, az eljárás menet közbeni alakulása folytán adódhatnak olyan helyzetek, amikor a perfelvételi tárgyaláson nem zárható le a perfelvételi szak, ezért a törvény nem ragaszkodik mereven a kitűzött ideális célhoz, a perfelvétel egyetlen tárgyaláson való lezárásához.

A törvény azonban az indokolatlan halasztások megakadályozása érdekében a perfelvétel folytatásnak elrendelését kivételessé teszi és feltételekhez köti. A perfelvételi tárgyalás elhalaszthatóságának esetei szűkre szabottak.

A tárgyalást elmulasztó fél érdekében kizárólag olyan okból lehet halasztani, ha a jelenlévő fél olyan lényeges változtatást tesz a keresetben vagy ellenkérelemben, hogy a másik féllel való közlésének elmaradása már garanciális aggályokat vetne fel. A tárgyaláson jelenlévő felek érdekében való halasztásra olyan okokat határoz meg a törvény, amikor a perfelvételi tárgyaláson a felek önhibáján kívüli körülmények folytán a perbe vitt valamennyi igény ténybeli, jogi és bizonyítási kereteinek tisztázása és véglegesítése részben vagy egészben nem lehetséges.

A törvény ezzel kizárja a tárgyalás halaszthatóságát olyan ok miatt, ami az elvárható gondossággal felkészült fél vagy képviselő esetében nem lenne szükséges. Szűk kivételtől eltekintve önmagában a tárgyalás anyagának a mulasztó féllel való közlése érdekében sem lehetséges a halasztás, valamint kizárt a tárgyalás elhalasztása amiatt is, mert a fél nem gondoskodott megfelelően informált képviselőről és maga sem jelent meg.

A 193. §-hoz

A folytatólagos perfelvételi tárgyalásra a törvény a perfelvételi tárgyalás szabályait rendeli alkalmazni.

A 194. §-hoz

A perfelvétel lezárására akkor kerül sor, ha a felek megtették végleges perfelvételi nyilatkozataikat, de legalábbis erre a lehetőségük megvolt. A perfelvétel lezárásához kapcsolódó joghatások folytán a bíróság a berekesztéshez hasonlóan figyelmezteti a feleket arra, hogy a perfelvételt le kívánja zárni. A perfelvételt lezárása a bíróság alakszerű végzésével történik, amely nem fellebbezhető és a perfelvételi szak lezárásának tényét tartalmazza. A perfelvételt lezáró végzés tekintetében a törvény kimondja, hogy pervezető jellege ellenére ahhoz a bíróság kötve van, azt nem változtathatja meg. Az eljárás későbbi menetében a perfelvételi szakra tartozó percselekmények csak a törvény által megengedett esetekben és feltételekkel tehetők.

A 195. §-hoz

A perfelvételi iratokból és a tárgyaláson történtekből ekkor válik teljes körűen kialakulttá a jogvita a feleknek és a bíróságnak, de még az érdemi bizonyítás nem kezdődött meg, így ez a legalkalmasabb időpont és helyzet arra, hogy a bíróság megkísérelje a felek közt egyezség létrehozását, vagy közvetítő igénybevétele felé próbálja őket terelni. Egyezség hiányában, de megállapodási szándék és hajlandóság esetében a szünetelés mellett a folyamatban lévő peres eljáráshoz kapcsolódóan a felek a bírósági közvetítés intézményét vagy a közvetítést is igénybe vehetik. Egyezség létrejötte esetén pedig annak bírósági jóváhagyását kérhetik a perben, így akár piaci, akár bírósági közvetítőhöz fordultak, a megállapodás kikényszeríthetősége is megteremtésre került.

A 196. §-hoz

Egyezség vagy közvetítőhöz fordulás érdekében történő szünetelés hiányában a törvény lehetővé teszi, hogy a tárgyalás akár az első perfelvételi tárgyalás napján átforduljon érdemi tárgyalásba és az is megtartható legyen. Amennyiben bizonyításra nincs szükség vagy a bizonyítási eszközök rendelkezésre állnak és a szükséges bizonyítás is lefolytatható, az ítélet meghozatalának is helye van.

A 197-198. §-hoz

A törvény az ügyek különbözősége, az eljárás menet közbeni alakulása folytán nem kívánja mereven, eltérést nem engedő módon megszabni a perfelvételi szak egyes lépéseit. Előfordulhatnak olyan ügyek, ahol egyáltalán nincs szükség a perfelvételi tárgyalásra, vagy további írásbeli perfelvételre, mivel a jogvita kifejezetten egyszerű (pl. a kereset teljesen alátámasztott, a védekezés pedig alkalmatlan) vagy egyértelműen megfelelően előkészítésre került írásban (pl. a felek a perindítás előtt a jogkérdésben fennálló álláspontjukat részletesen megvitatták, ezeket a keresetben és ellenkérelemben előadták), de ez az útvonal követhető akkor is, ha az alperes a keresetet elismerte. Erre az esetre viszont szabályozza a törvény a perfelvétel programjának tárgyaláson kívüli lebonyolítását, melyet előzetes figyelmeztetéshez köt és lehetővé teszi a felek számára tárgyalás tartásának kérését.

A perfelvételi tárgyalás mellőzével történő perfelvétel esetén a bíróság tárgyalás tartása nélkül és tárgyaláson kívül hozza meg a perfelvételt lezáró végzést, amely tartalmában és joghatásában nem különbözik a tárgyaláson hozott végzéstől. A bíróság köteles a végzés meghozatalával egyidejűleg kitűzni az érdemi tárgyalás határnapját.

A 199-200. §-hoz

A törvény újítása a perfelvételi tárgyalás írásbeli előkészítése azzal, hogy az írásbeli előkészítés mértékéről a bíróság az ügy konkrét sajátosságaihoz igazodóan határozhat. A törvény a perfelvétel koncentrált menete érdekében meghatározza az írásbeli előkészítés keretében kötelezően benyújtandó, illetve a bíróság felhívására benyújtható perfelvételi iratok tartalmát.

A hatályos Pp.-nek az ellenkérelemre vonatkozó 139. §-a az ellenkérelem előterjesztésére alakilag a szóbeliséget írja elő, határidejét az első tárgyalásban határozza meg, tartalmi követelményeit pedig csak nagyvonalakban szabályozza. A törvény lényeges újítása, hogy minden ügyben kötelezővé teszi az ellenkérelem előzetes írásbeli előterjesztését és konkrétan és részletesen meghatározza a tartalmi elemeit.

Az ellenkérelem tartalmát illetően a jogvita elbírálásához nemcsak az alapvető fontosságú, hogy mely felperesi tény- vagy jogállításokat vitat az alperes, hanem az is, hogy milyen okból vitatja azokat és melyek az ezzel szembeni alperesi tény- és jogállítások. Gyakori, hogy a jogvita tulajdonképpen nem a felperes állításait illetően áll fenn, hanem az alperes védekezéséről szól (pl. az alperes állítja a szerződés érvénytelenségét a szerződés nem vitatott teljesítésére irányuló követeléssel szemben), ahol az alperesnek van tény- és jogállítási kötelezettsége. A törvény e szempontokra is tekintettel, de különösen a perfelvétel hatékony és koncentrált menetének biztosítása érdekében az ellenkérelmet, mint a keresetlevél ellenpárját kezeli és a keresetlevélhez hasonló, annak tartalmához és tagolásához igazodó követelményeket ír elő az ellenkérelemre.

Az ellenkérelem bevezető részében az alperes köteles feltüntetni a felperes által nem ismert és fel nem tüntetett saját azonosító adatait.

Az ellenkérelem érdemi részében az alperes védekezése kétirányú is lehet. A törvény fenntartja, hogy ellenkérelemnek tekintendő az eljárás megszüntetésére irányuló alaki védekezés és a keresettel szembeni érdemi védekezés, ugyanakkor külön kezeli az ellenkövetelés érvényesítésének mindkét formáját (viszontkereset, beszámítás).

A törvény az ellenkérelem alaki védekezésre irányuló része tekintetében meghatározza az előterjesztendő ténybeli és jogi hivatkozások, illetve bizonyítékok körét.

Az érdemi védekezés vonatkozásában az ellenkérelem jellegéből fakadó eltérésekkel a keresetlevél tartalmi tagolásához igazodva határozza meg a törvény a tartalmi követelményeket azzal, hogy itt is kötelező keresethalmazat esetén valamennyi keresetre a nyilatkozatokat előterjeszteni. A félnek egyértelmű nyilatkozatot kell tenni a vele szemben támasztott igény vagy valamely részének vitatása, valamint az ellenfél által felhozott valamennyi tény vitatása tárgyában. Meg kell jelölnie, hogy ezeket milyen okból vitatja, és elő kell adnia az ellenfél tényállításait cáfoló, módosító vagy kiegészítő saját tényállításait. A törvény az ellenkérelem vonatkozásában is előírja a szükséges jogi indokolást, azaz a támasztott igény ténybeli vagy jogi szempontból való alaptalanságának levezetésére szolgáló jogi érvelést. A törvény az ellenfél által felajánlott bizonyítás értékelésére vonatkozó nyilatkozatokat is az ellenkérelem részévé teszi. A fél már itt felhozhatja a jogellenes bizonyíték felhasználásával vagy állítási, illetve bizonyítási szükséghelyzet fennállásával kapcsolatos hivatkozásait.

A törvény lényeges újítása, hogy az ellenkérelemmel kapcsolatban elvárás az érvényesíteni kívánt joggal szembeni anyagi jogi kifogás előterjesztése. Az anyagi jogi kifogás (semmisségen vagy megtámadáson alapuló érvénytelenségi kifogás, szavatossági kifogás, elévülési kifogás, kivéve a beszámítási kifogás) olyan, a fél által perbe vitt anyagi jogi hivatkozás, amely jellege folytán a keresetlevélhez hasonló módon megköveteli annak anyagi jogi jogalapjának és ténybeli alapjának előadását ahhoz, hogy az érdemben elbírálható legyen. A törvény azért emeli ki külön az érdemi védekezésnek ezt a formáját, és határozza meg alapvető kellékeit, mivel a gyakorlati tapasztalatok szerint az anyagi jogi kifogás indokolatlan késedelmes, illetve hiányos előterjesztése egyrészt gyakran visszaélésszerű, másrészt ezek megvitatása és elbírálása többnyire nagyobb terjedelmű peranyaggal jár, és a per elhúzódására vezethet. Kiemelendő, hogy a törvény az anyagi jogi kifogások közül a beszámítási kifogást külön és önállóan kezeli.

A törvény az ellenkérelemmel szemben is megköveteli, hogy ahhoz a hivatkozott tények bizonyítékai megjelölésre, a bizonyítási indítványok a szükséges adatokkal együtt előterjesztésre kerüljenek.

Az ellenkérelem záró részére vonatkozó előírások közül kiemelendő, hogy törvényi kötelezettséget teremt az ellenfél által az állítási, illetve bizonyítási szükséghelyzettel kapcsolatos felhívásnak megfelelő információ, bizonyíték szolgáltatására, vagy ezek hiányában megtagadásának indokolására. Egyben az ellenkérelmet előterjesztő fél számára is lehetővé teszi hasonló tartalmú felhívás intézését a közvetlen kommunikáció érdekében.

Az ellenkérelem mellékleteinek előterjesztését illetően a keresetlevélre irányadó szabályozást alkalmaz a törvény.

A 201. §-hoz

A törvényben nevesített új típusú perfelvételi iratok (válaszirat, viszontválasz) egy-egy új eljárásjogi lépést jelentenek perfelvételi tárgyalás előtti további írásbeli előkészítés elrendelése esetén. Ezeknek új funkciója van, ezért kaptak ezt kifejező önálló elnevezést is és határozza meg a törvény az adott eljárásjogi szakaszban a bíróságtól és a féltől elvárt tartalmi elemeit. Ez egyben hozzájárul a perfelvételi szak lefolytatásának átláthatóságához és kiszámíthatóságához.

A törvény újítása a további írásbeli előkészítés következő lépésének szánt válaszirat és az azt követő viszontválasz, melyek a kifejezésből is kitűnően kettős célt szolgálnak. Egyrészt a törvény a két alapirat (keresetlevél - ellenkérelem) után sem engedi szabadjára az eljárás folyását és irányát, hanem a perkoncentráció elvének érvényesülése érdekében meghatározza a felektől és bíróságtól elvárt perbeli cselekmények további sorát és azok tartalmát. Másrészt ezzel segíti és egyértelművé teszi a felek és a bíróság számára, hogy milyen kötelezettség terheli őket a jogvita ténybeli, jogi és bizonyítási keretei tisztázása körében.

A két nevesített perfelvételi irattal, azok tartalmára vonatkozó szabályozással a törvény az eljárás e fázisában azt kívánja elérni, hogy az ne rekedjen meg a két alapiratból megismert álláspontok kölcsönös ismétlésénél, illetve az azokkal szembeni ellenvetések és további ellenvetések ne az eljárás során széthúzódva, rendszertelenül, összhang nélkül, egymás iratait kerülve jelenjenek meg. Ehelyett az eljárást arra irányítja, hogy abban lehetőleg egy helyre koncentrálódjon az ellenvetések előadása és megvitatása. A cél, hogy a felek a két alapirat alapján körvonalazódott ellentétekre reagáljanak, azaz az alperesi ellenkérelemben felhozott összes ellenvetésre adjon feleletet (választ) a felperes, majd pedig ezekre feleljen meg az alperes (viszontválasz).

A válasziratra való felhívással a bíróság az anyagi pervezetés eszközeivel irányítja a perfelvételi nyilatkozatok megfelelő és teljes körű előterjesztését. Az ellenkérelemre a felperes által benyújtandó válaszirat tartalmát tekintve a keresettel szembeni védekezésben felhozottakról való tételes nyilatkozatokat, valamint mindezekhez képest a kereset változatlan fenntartásáról vagy módosításáról, kiegészítéséről szóló nyilatkozatot, illetve az annak megalapozására vonatkozó esetleges további hivatkozások előterjesztését tartalmazza.

A törvény külön kiemeli, hogy ha a fél az ellenkérelemre tekintettel keresetet (viszontkeresetet, beszámítást) kíván változtatni, azt válasziratában köteles feltüntetni.

Mindezek mellett a fél külön felhívás nélkül is tehet egyéb perfelvételi nyilatkozatot, valamint ismét felhívást intézhet a másik félhez. A fél eljárás-támogatási kötelezettségéből következik, hogy maga a fél is köteles előmozdítani az eljárás hatékony és koncentrált előre menetelét, ezért felhozhatja mindazon perfelvételi nyilatkozatát, amelyre a bíróság külön nem hívta fel.

A viszontválasz a további (második iratváltásos) írásbeli előkészítés elrendelése esetén a kereset vonatkozásában kérhető az alperestől. A keresettel kapcsolatban az alperes által benyújtandó viszontválasz tartalmát tekintve az alperesi védekezéssel szemben a felperes válasziratában felhozott ellenvetésekre való tételes nyilatkozatait, valamint az alperesi védekezés változatlan fenntartásáról vagy esetleges módosításáról, kiegészítéséről szóló nyilatkozatot, illetve annak megalapozására vonatkozó esetleges további hivatkozások előterjesztését tartalmazza. A törvény utaló szabálya folytán a viszontválaszra is vonatkozik az ellenkérelem változtatás feltüntetésére vonatkozó kötelezettség és a külön felhívás nélkül előterjeszthető egyéb perfelvételi nyilatkozatokra, másik félhez intézett közvetlen felhívásra vonatkozó rendelkezések.

A 202. §-hoz

A törvény a bírósággal szemben is fokozott elvárást támaszt a jogvita tárgyának tisztázásában való aktív közreműködés útján. Ennek egyik eszközeként szabályozza a bíróság anyagi pervezetési feladatait és jogosultságait. Erre is tekintettel a per menetének a bíróság által való irányítása, a hatékony perszervezés érdekében a perfelvételi nyilatkozatok, azaz a kereset és ellenkérelem érdemi része vonatkozásában lehetővé teszi a perfelvételi szak során (pl. a perfelvételi tárgyalás elhalasztása esetén) a szükségesnek tartott körben további írásbeli előkészítő irat benyújtására való felhívást, a felek számára pedig kötelezővé teszi ennek teljesítését.

A 203. §-hoz

A törvény a perfelvételi szak során tárgyaláson vagy tárgyaláson kívül a felek számára perfelvételi irat, azaz a kereset és ellenkérelem érdemére vonatkozó beadvány csatolását alapvetően csak a bíróság felhívására teszi lehetővé. Ez meggátolja, hogy a felek tetszőleges időpontban és mennyiségben, tárgyaláson, közvetlenül tárgyalás előtt benyújtott irataikkal a perfelvételt menetét felborítsák, széttöredezzék, az aktuális lépést meghiúsítsák, a bíróság perszervezését és irányítását, az eljárás kiszámíthatóságát mind az ellenfél, mind a bíróság irányában akadályozzák. Egyben rászorításra kerülnek ezzel a felek arra is, hogy megfelelő időben és tartalommal, kellő gondossággal nyújtsák be perfelvételi nyilatkozataikat tartalmazó irataikat, a per hatékony és koncentrált előrehaladása érdekében valamennyi lehetséges perbeli nyilatkozatot az adott lépésnél tegyenek meg. Ez azzal is jár, hogy jelentősen csökkenhet - különösen a korábbi nyilatkozatokat csupán ismételgető, új elemet nem vagy alig tartalmazó, illetve visszaélésszerű „iratbombázások” folytán előálló - periratok mennyisége, ami mind az ellenfél, mind a bíróság számára idő- és költséghatékonyságot növelő körülmény.

A törvény jogkövetkezményeket fűz ahhoz, ha a fél a perfelvételi iratban valamely - e törvényben vagy a bíróság felhívásában megjelölt - perfelvételi nyilatkozatot nem tüntet fel.

Ugyancsak az átláthatóbb és a bíróság irányításával zajló permenetet szolgálja a törvény azon előírása, hogy az eljárás egy adott lépésénél a különböző tárgyú, fajtájú perfelvételi iratokat egyidejűleg, de külön-külön beadványban rendeli előterjeszteni. Az alperes tehát például külön beadványban terjeszti elő, de egyidejűleg az írásbeli ellenkérelmét, a viszontkereset-levelét és beszámítást tartalmazó iratát. A perben ugyanis alapvetően többnyire ugyan párhuzamosan, de általában külön szálon fut a beszámítás, viszontkereset tárgyalása.

A 204-205. §-hoz

A törvény a hatályos Pp. hiányosságait pótolva az alperes viszontkeresetét önálló eljárásjogi jogintézményként kezeli, melynek érdekében bevezeti a viszontkereset-levél fogalmát. A törvény a viszontkereset előterjesztésére és tárgyalására a keresetlevéllel és a kereset tárgyalásával lényegében azonos szabályozást tartalmaz, mivel úgy tekinti, hogy a viszontkeresetet tartalmazó viszontkereset-levéllel az alperes „viszont-pert” indít. Ennek megfelelően a törvény lényeges változtatása, hogy viszontkeresetet az alperes nem szóban az első tárgyaláson adja elő, hanem a keresettel egyezően csak írásban (viszontkereset-levélben) lehet előterjeszteni és időbeli korlátként az ellenkérelemre nyitva álló határidő került meghatározásra. A viszontkereset előterjesztésre szolgáló perfelvételi irat tartalmi követelményeire a keresetlevélre vonatkozó szabályokat rendeli alkalmazni a törvény.

A viszontkeresetnek a per elején az ellenkérelemmel való egyidejű előterjesztésére vonatkozó előírás azért indokolt, mivel a viszontkereset későbbi időpontban (pl. szóban, perfelvételi tárgyaláson) való előterjesztésének megengedése a törvény szerinti feszes menetrendbe foglalt perfelvételi szakot felborítaná, szükségtelenül elnyújthatja, ezáltal a perkoncentráció elvének érvényesülését gátolná. A viszontkereset tárgyának a keresettel azonos vagy attól függő jogviszonyra való korlátozása a felperes által saját jogai védelmében indított pernek észszerű időn belül történő befejezését szolgálja.

A törvény kizárja - a vagyonjogi perek kivételével - a járásbírósági hatáskörbe vagy más bíróság kizárólagos illetékességébe tartozó viszontkereset előterjesztését a bíróságok közötti ügy- és munkateher elosztás felborulásának megakadályozás érdekében.

A törvény a járásbíróság előtt indítható viszontkereset tekintetében a hatályos szabályozást fenntartja, amely a fél jogi képviseletétől függetlenül alkalmazandó szabály.

A beszámításhoz sajátos eljárásjogi jellege folytán perindítási joghatások nem fűződnek, ezért a gyakorlat nem tekinti akadálynak olyan tárgyban viszontkereset előterjesztését, amelyet az alperes más perben a felperes követelésével szemben beszámításként már előterjesztett. A törvény a perelhúzási célzatú igényérvényesítés megakadályozása érdekében, valamint az ugyanazon tárgyban több bíróság előtt folyó párhuzamos eljárások elkerülése érdekében ezt kizárja.

A 206. §-hoz

A törvény önállóan szabályozza a viszontkereset-levél visszautasítását, amelynek három esetkörbe tartozó okát határozza meg. Visszautasítási oknak nevesíti a hatályos Pp.-ből hiányzó azon esetet, ha az nem felel meg az előterjeszthetőségre vonatkozó feltételeknek (pl. keresettel össze nem függő jogviszonyból ered) vagy azt törvény kizárja. Emellett a keresetlevéllel azonos módon kezeli, amikor a keresetlevél általános visszautasítási okai valamelyikének - köztük a kötelező tartalmi elemek hiánya - folytán nem fogadható be a viszontkereset. A törvény a végzéssel szemben külön fellebbezést biztosít, a keresetlevéltől eltérően azonban a keresetlevél beadási joghatások fenntartására biztosított határidőt rövidebben állapítja meg a per elhúzódásának minél kisebb teret engedve.

A 207-208. §-hoz

A törvény újítása, hogy a viszontkeresettel szemben is kötelezővé teszi ellenkérelem előterjesztését és a keresethez hasonlóan a viszontkeresettel szembeni ellenkérelem elmulasztása esetén is lehetővé teszi hivatalból bírósági meghagyás kibocsátását.

A 209. §-hoz

A beszámítás a polgári anyagi jogban szabályozott jogintézmény, ami a kötelezettség megszüntetésével, a teljesítéssel azonos joghatással bír. Ezen anyagi jogi joghatás kiváltásához egyrészt a kötelezett részéről a jogosulthoz címzett egyoldalú anyagi jogi jognyilatkozat megtételére és hatályosulására van szükség, másrészt tartalmilag egy a kötelezettnek (alperes) a jogosulttal (felperes) szemben az anyagi jog szabályai szerint fennálló (ellen)követelése szükséges. Az előbbi feltétel, azaz a beszámításra irányuló egyoldalú jognyilatkozat vonatkozásában a régi Ptk. (296. §) külön nevesítette a jogosulthoz címzett (peren kívüli, anyagi jogi) jognyilatkozat mellett a bírósági eljárásban tett nyilatkozattal (perbeli) való beszámítást. A Ptk. (6:49. §) ez utóbbit már nem nevesíti, mivel az anyagi jogi joghatás szempontjából alapvetően csupán technikai kérdés, hogy a kötelezett jognyilatkozata peren kívül vagy perben a bíróság útján jut el a felpereshez. A beszámítás elbírálása és elbírálhatósága azonban lényegét tekintve semmiben nem különbözik a keresettel vagy viszontkeresettel érvényesített anyagi jogi igénytől, hiszen ahhoz ugyanúgy kell ténybeli és jogi alap, határozott kérelem, bizonyítékok. A beszámításra irányuló alperesi jognyilatkozat anyagi jogi joghatása a kereseti követelés megszüntetése, vagyis a teljesítés követelhetőségének kizárása. Erre tekintettel minősül anyagi jogi szempontból anyagi jogi kifogásnak, azaz a kereseti követelés megalapozatlanságát eredményező hivatkozásnak.

Lényeges különbség azonban az érdemi védekezésként felhozható egyéb anyagi jogi kifogásokhoz (pl. érvénytelenségi kifogás, szavatossági kifogás, elévülési kifogás) képest, hogy ezek érvényesítésekor az alperes a vele szemben támasztott igény teljesítésének követelhetőségét magának a követelésnek a fennállását, érvényesíthetőségét megalapozatlanná tevő anyagi jogi rendelkezésre hivatkozik, anélkül hogy annak alapján saját maga számára igényt érvényesítene. A beszámítás esetében azonban az alperes egy, a vele szemben érvényesített kereseti követeléshez képest önálló, saját (esetleg mástól engedményezéssel szerzett) anyagi jogi igényt érvényesít a perben, amely anyagi jogi igényének perbevitelét bejelentő nyilatkozata eljárásjogilag a kereseti vagy viszontkereseti igény perbevitelét bejelentő nyilatkozathoz hasonlatos.

A hatályos Pp. azonban az alperes által perbe vitt és elbírálandó anyagi jogi igény (ellenkövetelés) tekintetében következetlen és nem helyezi el az eljárásjogi jogintézmények között, noha a beszámítás egy „kétarcú jogintézmény”: egyrészt anyagi jogi, másrészt eljárásjogi. A beszámítással érvényesített ellenkövetelés eljárásjogi kezelésével kapcsolatos tartalmi, alaki szabályokat a hatályos Pp. alig tartalmaz, pedig gyakran perelhúzási célzatú.

A törvény mindezek miatt a beszámítást tudatosan egyrészt külön, nem csupán ellenkérelemként és annak részét képező anyagi jogi kifogásként kezeli, másrészt a keresethez, viszontkeresethez hasonlóan önálló eljárásjogi jogintézményként szabályozza, ideértve az alaki, tartalmi követelményeket, korlátokat és szankciókat is. Nem változat azonban a törvény azon, hogy a beszámítás a kereset eljárásjogi sorsát osztja.

A törvény - a keresethez és viszontkeresethez hasonlóan - a beszámítást főszabályként írásban (beszámítást tartalmazó irat) és az ellenkérelemmel egyidejűleg rendeli előterjeszteni. A beszámítás előterjesztésének határidejét a hatályos Pp. a kötelező jogi képviselettel zajló perek egy részében, illetve a kisértékű perekben korlátozza és azt - főszabály szerint - az első tárgyalást követő 30 napon belül, illetve az első tárgyaláson teszi lehetővé. E szabályozás összefügg a Pp. azon alap-koncepciójával, hogy a kereset és az ellenkérelem az első tárgyaláson kerül előterjesztésre, ugyanakkor indokolatlan megkülönböztetést tesz a különböző ügyek között.

A törvény a beszámítást a perben az alapul szolgáló jogviszony szempontjából nem korlátozza, így az alperes alapvetően a keresettől teljesen független más jogviszonyból eredő követelését is érvényesítheti a perben. A törvény a beszámítás előterjeszthetőségének feltételeit csak eljárásjogi szempontból korlátozza. A más bíróság kizárólagos joghatósága alá, vagy - a vagyonjogi pereket kivéve - más bíróság hatáskörbe vagy kizárólagos illetékességébe tartozó igények érvényesítését nem teszi lehetővé a bíróságok közötti ügy- és munkateher elosztás felborulásának megakadályozás érdekében. A beszámításhoz sajátos eljárásjogi jellege folytán perindítási joghatások nem fűződnek, ezért a gyakorlat nem tekinti akadálynak olyan tárgyban beszámítás előterjesztését, amelyet az alperes más perben a felperessel szemben már keresettel vagy viszontkeresettel érvényesít. A hatályos szabályozás alapján jogerőhatás csak az ítéletben beszámított követeléshez fűződik, így annak sincs akadálya, hogy más perben már érdemben elbírált és alaptalannak talált vagy előterjesztett ellenkövetelést az alperes ismét előhozzon. A törvény a perelhúzási célzatú igényérvényesítés megakadályozása érdekében, valamint az ugyanazon tárgyban több bíróság előtt folyó párhuzamos eljárások elkerülése érdekében ezt kizárja.

A gyakorlatban vitás, hogy az alperes által előterjesztett beszámítással szemben a felperes élhet-e beszámítással (ellen-beszámítás) vagy csak keresetfelemeléssel. Az egymással szembeni beszámítások végtelen sora egyértelműen a perhatékonyság ellen hat, ezért a törvény a felperes számára csak olyan követelés ellen-beszámítását engedi, amelyet már az alperesi beszámítás előterjesztését megelőzően vele közölt.

A törvény az előterjesztés alaki követelménye és határideje alól csak szűk körben - a jelenlegi szabályozás alapján a másodfokú eljárásban is előterjeszthető esetekben, az ellen-beszámítás esetében - enged kivételt, valamint követelés előterjesztését is határidőhöz köti. Az utóbb előterjeszthető beszámítás körét a törvény kiegészíti azzal az esettel, ha az alperesnek más perben a felperessel szemben jogerősen megítélt követelése keletkezik, mivel ez az eljárás későbbi szakaszában való előterjesztés esetén sem jelenthet különösebb perelhúzódást.

A 210. §-hoz

A törvény a keresetlevél tartalmára és mellékleteire vonatkozó szabályokra utalással meghatározza a beszámítás előterjesztésének tartalmi követelményeit is. A beszámítás anyagi jogi vetületéhez igazodóan azonban a beszámítással érvényesített ellenkövetelés „petitum” részét illetően nem a bíróság ítéleti rendelkezésére irányuló határozott kérelem, hanem a beszámított ellenkövetelés határozott összegének vagy mennyiségének megjelölése szükséges. További követelmény - mivel túlnyomó részt olyan pénzkövetelések állnak egymással szemben, melyekhez kölcsönösen járulék (kamat) követelés is kapcsolódik -, hogy a szemben álló tőke- és kamatkövetelések elszámolását is elő kell terjeszteni a beszámítás időpontjára vonatkoztatva és a Ptk. 6:46. § szerinti elszámolási sorrend alapulvételével levezetve.

A 211. §-hoz

A beszámítás külön eljárásjogi jogintézményként való szabályozására tekintettel, valamint a beszámítás előterjesztésének hibái, hiányosságai kezelése terén a gyakorlatban jelentkező problémák megszüntetése érdekében a törvény szabályozza a beszámítás visszautasítását is akként, hogy a viszontkeresetre vonatkozó szabályok megfelelő alkalmazását írja elő.

A 212. §-hoz

A törvény újítása, hogy kötelezővé teszi a beszámítással szemben is ellenkérelem előterjesztését, melynek tartalmi követelményeit illetően a keresettel szembeni ellenkérelemre vonatkozó szabályokat rendeli alkalmazni. Az ellenkérelem elmaradásának jogkövetkezménye a 203. § (2) bekezdésében található.

A 213. §-hoz

A törvény a perfelvétel menetét arra az alapesetre vonatkoztatva szabályozza, amikor a per tárgyát csak a kereset és ellenkérelem képezi. A per menetét bonyolítja, ha a perben az alperes által - akár viszontkereset, akár beszámítás útján - ellenkövetelés kerül érvényesítésre a felperessel szemben, mivel a perelőkészítés folyamatában ezek a keresethez képest szükségképpen legalább egy fázissal hátrébb tartanak. A törvény erre figyelemmel meghatározza azokat a további szabályokat, amelyek az általános permenetrend mellett haladva a viszontkereset és a beszámítás kezeléséhez szükségesek.

A törvény a keresettel szembeni írásbeli ellenkérelemmel együtt előterjesztendő viszontkereset és beszámítás esetén azoknak az ellenkérelemmel való egyidejű kézbesítését írja elő, valamint kötelezővé teszi az azokkal szembeni ellenkérelem írásbeli előterjesztésére való felhívást. Attól függően, hogy a bíróság a perfelvétel menetének melyik útját választja, ezzel egyidejűleg kitűzi a perfelvételi tárgyalást is, vagy ha további írásbeli perfelvételt rendelt el, akkor a viszontkeresettel, illetve beszámítással szembeni ellenkérelem beérkezését követően tűzi ki a perfelvételi tárgyalást és felhívhatja ezen ellenkérelmek vonatkozásában válaszirat benyújtására az alperest. Viszontkereset vagy beszámítás előterjesztése esetén azonban a perfelvételnek tárgyalás mellőzésével történő lezárása kizárt.

A törvény nem engedi a perfelvétel megakadását akkor sem, ha az előterjesztett viszontkereset vagy beszámítás a perfelvétel megkezdésére még nem alkalmas (pl. hiánypótlás szükséges). Ebben az esetben a kereset vonatkozásában folyik a perfelvétel. A törvény az utóbb perfelvételre alkalmassá vált viszontkereset és beszámítás vonatkozásában rugalmas szabályozást alkalmazva a bíróságra bízza, hogy a kereset vonatkozásában folyó perfelvétel állásához képest azt hogyan csatornázza be az eljárás menetébe, vagyis azt hogyan közli és az azokra vonatkozó ellenkérelmet mikor és hogyan kell előterjeszteni. Ezáltal a bíróságnak lehetősége van a perfelvételi vagy folytatólagos perfelvételi tárgyalásig kézbesíteni és a tárgyaláson szóbeli ellenkérelem előadását kérni, vagy a tárgyaláson kézbesíteni és ott szóbeli vagy írásbeli ellenkérelem előterjesztését elrendelni.

A 214. §-hoz

Az érdemi tárgyalási szakra tartozó eljárási cselekmény a perfelvétel során tisztázott jogvita eldöntéséhez szükséges bizonyítás lefolytatása, illetve az érdemi döntés meghozatala.

Az eljárás e szakaszában perfelvételi nyilatkozatok előterjesztése akár írásban, akár tárgyaláson - főszabály szerint - nem megengedett, a perfelvétel lezárásával rögzült perfelvételi nyilatkozatok csak törvényben meghatározott esetben és feltételekkel változtathatók. A jogalkalmazás gyakorlati tapasztalatai alapján ugyanis a perek elhúzódásának egyik gyakori és jelentős oka a hatályos Pp. azon hiányossága, hogy a keresetváltoztatást nem vagy csak részben korlátozza, az alperes a védekezést az elsőfokú eljárás során lényegében korlátlanul megváltoztathatja, valamint a felek bizonyítékaikat és indítványaikat szinte bármikor előterjeszthetik.

A törvény a keresetváltoztatás korlátozását a perkoncentráció biztosítása iránti érdektől vezérelve egyrészt arra alapozza, hogy az alperes és a bíróság alappal várhatja el, hogy a felperes a keresetét megfelelően készítse elő, és egy bizonyos ponton túl a jogvita kereteit lezártnak tekinthesse, ne kelljen a felperes új tényelőadásait, jogállításait, érveit, kérelmeit követnie. Ugyanezen elvárás az ellenkövetelést (viszontkereset vagy beszámítás formájában) érvényesítő alperes vonatkozásában a felperes részéről éppoly jogos, bármilyen különbségtételnek dogmatikai indoka nincs, ezért a törvény kimondja a korlátozást a viszontkeresetre és beszámításra is. Emellett a korlátozást az is indokolja, hogy az eljárás ily módon való elhúz(ód)ása megakadályozható, a per észszerű időn belül befejezhető legyen.

A törvény újítása az is, hogy e korlátozást - a fegyveregyenlőség követelményére is figyelemmel - nem egyoldalúan kezeli és nem csak az igényt érvényesítő féllel szemben támaszt korlátot, mert méltánytalan és tisztességtelen eredményekre vezet, ha az egyik félre beállt korlát ellenére az ellenérdekű fél számára még nyitva állna az ellenkérelem, a védekezés tartalmának, irányának megváltoztatási joga. Erre tekintettel a törvény bevezeti az ellenkérelem-változtatás fogalmát és azt is korlátozza.

A törvény korlátozza a perfelvételi nyilatkozatok közül a bizonyítási indítványok és bizonyítékok előterjesztését is, így a perfelvétel lezárásával alapvetően a bizonyítás keretei is rögzülnek.

A 215-216. §-hoz

A keresetváltoztatás és ellenkérelem-változtatás fogalmát a törvény az Értelmező rendelkezések közt tartalmazza. A perfelvételi illetve érdemi tárgyalási szakban történő változtatás fogalma és tartalma közt lényegében nincs különbség, csak a viszonyítási pont tér el. A perfelvételi szakban a keresetben, ellenkérelemben előadottakhoz képest eltérő vagy további perfelvételi nyilatkozat, míg az érdemi tárgyalási szakban a perfelvétel lezárásával rögzült végleges nyilatkozathoz képest eltérő vagy további nyilatkozat minősül változtatásnak.

A törvény a hatályos Pp. kaotikus rendelkezéseit elhagyva a változtatási tilalom időbeli és tartalmi szabályozásában és a tilalom alóli kivételes esetek meghatározásában egységesen kezeli a törvényszéken és járásbíróságon zajló pereket, és nem tesz különbséget az ügyek közt a pertárgyérték vagy jogi képviselet szerint. A perfelvételi szak - szükség szerinti bírói anyagi pervezetés mellett - teret ad a feleknek a kereset (viszontkereset, beszámítás) és ellenkérelem minden elemére kiterjedő előadásának és megvitatásának, valamint a megfelelően gondos és felkészült felek számára lehetőséget biztosít a kereset (viszontkereset, beszámítás) és az ellenkérelem elemeivel, illetve a bizonyítással kapcsolatos módosításokra. A perfelvételi szak az írásbeli és tárgyaláson való szóbeli előkészítés eszközeivel, az ügy és ügyfelek sajátosságaihoz igazítható feszes, de rugalmas szabályozással, az előkészítő szak lezárására történő előzetes bírói figyelmeztetéssel eljárásjogi garanciákat nyújt az igények érvényesítésére. Mindezzel a törvény eljárásjogilag megteremti a fél saját ügyéért való felelősségvállalásnak és viselésének a tisztességes és reális hátterét.

A törvény a perfelvétel lezárásával beálló változtatási tilalom alól olyan feltételek teljesülése esetén enged kivételt, amely a korlátozással elérni kívánt célokat a lehető legkisebb mértékben veszélyezteti és a célokhoz képest vagy ellenére is észszerűnek, méltányolandónak tekinthető.

A törvény a keresetváltoztatás mindhárom fajtáját - azaz tényállítás, jogállítás, kérelem megváltoztatása - olyan esetekben engedi meg, amikor azt a fél önhibáján kívüli ok indokolja. A preklúzió feloldásának e megközelítése egyben biztosítja azt is, hogy ne szolgálhasson egy későbbi esetleges perújítás alapjául olyan ok, amelyet a fél a perfelvétel lezárása miatt már nem tudott felhozni az eljárásban. A tényállítás megváltoztatása, azaz a perfelvétel lezárásáig előadott tényekhez képest módosított vagy új tények előadása tehát akkor megengedett, ha azt olyan tény indokolja, amelyről a fél nem tudott és megfelelő gondossággal eljárva nem is tudhatott. Ennek megfelelően a fél a perfelvétel lezárását követően új tényt akkor vihet perbe, ha azt korábban nem tudta vagy korábban is tudta, de azt a tényt nem ismerte, amelynek folytán indokolt lett volna arra hivatkozni. A megengedett körbe tartoznak azok a tények is, amelyek az előkészítő szak lezárását követően következtek be, hiszen az anyagi jog által szabályozott életviszonyok az eljárás perfelvételi szakaszának lezárásával nem állnak meg, előfordulhat, hogy később keletkeznek a fél jogérvényesítési lehetőségeire kihatással lévő tények. A jogállítás és a kérelem megváltoztatását a törvény önmagában nem engedi, hanem a megengedett tényállítás változtatáshoz köti, azaz feltétele új tény állítása és annak megengedettsége, továbbá oksági kapcsolat az új tény és az új jogállítás vagy kereseti kérelem között. Végül a változtatás megengedése indokolt abban az esetben, ha azt a bíróságnak a perfelvétel lezárását követően gyakorolt anyagi pervezetési tevékenysége teszi szükségessé.

A törvény a keresetváltoztatás fenti feltételei mellett további szűrőt is beépít. Így a keresetváltoztatás általános feltétele, hogy a megváltoztatott kereset ugyanabból a jogviszonyból eredjen, és arra is fennálljon a bíróság hatásköre és illetékessége. A hatáskör tekintetében azonban a törvény a per tárgyának értékétől függő vagyonjogi perek esetében kivételt teremt, mivel ezeknél a bírósági szintek közt a differenciáló tényező elsősorban a munkateher elosztásának szempontja. A perhatékonyságot szem előtt tartva ezért célszerű a keresetfelemelést megengedni és a hatáskör megszűnést figyelmen kívül hagyva a pert ugyanannál a bíróságnál folytatni.

A törvény az ellenkérelem változtathatóságát - a jogintézmény jellegének megfelelő alkalmazással - azonos feltételek teljesüléséhez köti, mint a keresetváltoztatást.

A 217. §-hoz

A törvény újítása, hogy az eljárás gyorsítása érdekében határidőhöz köti a változtatás előterjesztését, így azt a fél a perfelvétel lezárása után a változtatásra okot adó tényről való tudomásszerzést követően - a hatályos Pp.-től eltérően - nem bármikor, hanem rövid határidőn belül terjesztheti elő. Ezen túlmenően alaki feltételeket támaszt a keresetváltoztatás, ellenkérelem-változtatás előterjesztésére, mert az érdemi tárgyalási szakban a hiányosan előterjesztett változtatások hátráltatják az eljárást és a megengedhetőség kérdésében való döntést. Erre tekintettel a törvény meghatározza a változtatás iránti kérelem kötelező tartalmi elemeit, amelyek alapvetően a megengedhetőség kérdésben való döntéshez szükséges adatokat, valamint a kereset illetve az ellenkérelem érdemi részének kötelező tartalmi elemeit foglalják magukban. A törvény összhangban a kereset és az ellenkérelem írásbeli előterjesztésének követelményével - főszabály szerint - a változtatási kérelemre írásbeli előterjesztését ír elő. Ez azért célszerű, mert meggátolja, hogy az érdemi tárgyalási szakban a bizonyításra tervezett tárgyalási idő a változtatás szóbeli előadásával teljen vagy rövidüljön, továbbá az ellenérdekű fél számára egyébként is többnyire felkészülési idő biztosítása szükséges.

A 218. §-hoz

A törvény külön választja a változtatási kérelem alaki feltételeinek és a változtatás megengedhetőségének a vizsgálatát és szabályozza az alaki vizsgálat körében a változtatási kérelem hiányosságainak kezelését és jogkövetkezményeit. A változtatás iránti kérelem visszautasításra kerül, ha nem tartalmazza a kérelem előterjesztésére vonatkozó kötelező tartalmi elemeket vagy a kérelem elkésett, továbbá, ha a változtatással előálló kereset (viszontkereset, beszámítás) hivatalból való visszautasításának lenne helye az általános visszautasítási okok alapján. A végzést a bíróság nem fellebbezhetősége ellenére indokolni köteles, mivel a fél - a korábbi kérelem jogi hatályainak fenntartásával - rövid határidőn belül azt szabályszerűen újra előterjesztheti. Erre is tekintettel a törvény az eljárás gyorsítása, valamint a felek gondos és jóhiszemű pervitelének ösztönzése érdekében a hiánypótlási felhívást kizárja, az ismételten hiányos kérelmet előterjesztő felet pedig pénzbírsággal sújthatóvá teszi.

A 219. §-hoz

A törvény további újítása, hogy a kereset és ellenkérelem-változtatás megengedhetőségének kérdésében alakszerű határozatot ír elő a megengedés esetében is, valamint a jóhiszeműség elvével ellentétes változtatási kérelmeket pénzbírsággal sújthatóvá teszi.

A 220. §-hoz

A perfelvétel lezárásának egyik lényeges joghatása, hogy a felek által ott előterjesztett bizonyítékok és bizonyítási indítványok is rögzülnek, azaz nem változtathatók és nem terjeszthetők elő újabbak. A törvény azonban elismeri, hogy a kereset- és ellenkérelem-változtatáshoz hasonló esetekben és feltételek mellett a bizonyítás vonatkozásában is indokolt kivételeket engedni.

A 221. §-hoz

A törvény fogalom-rendszerében a kereset, ellenkérelem és bizonyítási indítvány korábbitól való bármilyen eltérése változtatásnak minősül, ami az érdemi tárgyalási szakban csak meghatározott feltételek esetén érvényesíthető. A kereset- és ellenkérelem-változtatás, illetve utólagos bizonyítás feltételekhez kötött korlátozására azonban nincs szükség, ha az a peranyag, illetve bizonyítási anyag csökkenésével, egyszerűsödésével jár. Erre tekintettel a törvény a fél ilyen jellegű nyilatkozatait erre irányuló változtatási kérelem és feltételek nélkül lehetővé teszi.

A perfelvételi nyilatkozatok közül azonban a törvény a kereset leszállítását a hatályos Pp.-hez képest részben eltérően kezeli. A törvény újítása, hogy nem minősíti kereset leszállításnak a kereset bármilyen vagy bármely részének elhagyását, csökkentését, hanem az érdemi tárgyalási szakban már csak valamely teljesen elhatárolható kereseti követelés összegszerűségének csökkentését tekinti leszállításnak, és egyben feltétel nélkül megengedett keresetváltoztatásnak. A törvény újraértelmezni az elállás és leszállítás fogalmát akként, hogy nem leszállításnak, hanem részleges elállásnak kezeli - ezáltal részleges eljárás megszüntetésnek van helye -, ha a fél a valódi vagy látszólagos keresethalmazatban álló, egymástól teljesen elhatárolható valamelyik keresetét nem tartja fenn. A leszállítás ugyanis a hatályos Pp. és a törvény szerint az ellenfél hozzájárulása nélkül gyakorolható, így a felperesnek lehetősége van több, egymástól elhatárolható kereseti kérelmei valamelyikétől, eshetőleges kérelmektől, jogállításoktól akár az azokra lefolytatott bizonyítás után lényegében elállni, míg az alperesnek nincs lehetősége a hozzájárulás megtagadásával az igény jogerős elbírálását elérni.

A 222. §-hoz

A törvény az új osztott perszerkezet folytán a keresetváltoztatás, ellenkérelem-változtatás megengedése esetére a szükséges nyilatkozatok beszerzése, megvitatása érdekében szabályozza a perfelvétel kiegészítését. A perfelvétel kiegészítésnek van helye keresetkiterjesztés, valamint beszámítás előterjesztése esetén is.

A perfelvétel kiegészítése azonban hangsúlyozottan csak a változtatással érintett részre terjed ki, vagyis nem nyílik meg a teljes korábbi perfelvételi szak. A törvény nem tartalmaz konkrét törvényi szabályozást sem a határidőkről, sem az perfelvétel kiegészítésének szóbeli vagy írásbeli módjáról, illetve egyes lépéseiről. Az ügy sajátosságai, a változtatás jellege, mértéke és jelentősége alapján a bíróságra bízza a perfelvétel kiegészítésére adott esetben legmegfelelőbb eljárás meghatározását. A kiegészítő perfelvételre azonban ugyanazok a követelmények és szankciók irányadók és mihelyt lehet, ismét lezárásra kerül.

A keresetkiterjesztés esetén az új felperes vagy új alperes vonatkozásában a kereset közlése és a perfelvétel az általános szabályok szerint történik. A kereset-, illetve ellenkérelem-változtatás esetén a változtatás iránti kérelmet az ellenfélnek kézbesíteni kell. A szabályozás a perfelvétel szabályaira való utalással történik, ami egyben a tárgyalás mellőzésével történő perfelvétel kiegészítését is lehetővé teszi, ami különösen a kisebb jelentőségű vagy nyilvánvalóan alkalmatlan kereset-, illetve ellenkérelem- változtatások gyorsabb kezelése érdekében célszerű.

Az osztott perszerkezet folytán az a sajátos helyzet áll elő, hogy a törvény által időben és tartalmában is kifejezetten elkülönített perfelvételi szak és érdemi tárgyalási szak egyidejűleg és párhuzamosan egymás mellé kerül. Erre tekintettel a törvény tisztázza, hogy ilyen esetben az érdemi tárgyalási szak egybe eshet a perfelvétel kiegészítésével és az eset körülményeitől függően a bíróságra bízza, hogy adott esetben folytatható-e illetve miként az érdemi bizonyítás.

A 223. §-hoz

A perfelvétel eredményeként az érdemi tárgyalási szakban a célirányos, sok esetben előre tervezhető bizonyítási cselekmények lefolytatása szükséges, ezért a törvény kimondja, hogy az érdemi tárgyalást több, akár egymást követő tárgyalási napokra is kitűzheti a bíróság.

A felek jelenléte az eljárás érdemi tárgyalási szakában már nem elengedhetetlen, így a törvény - változtatva a hatályos Pp.-nek egyoldalúan a felperesre kedvező szabályozásán - lehetővé teszi, hogy bármelyik fél, így az alperes is kérelmezhesse az érdemi tárgyalás távollétében való megtartását.

Az érdemi tárgyalás elmulasztásának következménye a szünetelés, ha egyik fél sem kérte az érdemi tárgyalást a távollétében megtartani, és egyik fél sem jelent meg, vagy a megjelent fél a tárgyalás megtartását nem kívánja.

Ha azonban a perfelvételi tárgyalás fordul át nyomban érdemi tárgyalásba, az érdemi tárgyalás megtartásának nem feltétele a tárgyalás megtartásának kérelmezése, ezért a törvény ilyen esetre kizárja az eljárás szünetelését.

A tárgyalást elmulasztó fél, az elmulasztott tárgyaláson történt bizonyításban részt nem vett fél vonatkozásában a perfelvételi tárgyalást elmulasztó félre irányadó rendelkezéseket rendeli alkalmazni a törvény, ami az eljárásnak a mulasztó fél miatti elhúzódásának meggátolását szolgálja.

A 224. §-hoz

A törvény a tárgyalás berekesztésével kapcsolatos szabályokat lényegében változatlanul fenntartja.

A 225. §-hoz

A törvény a hatályos Pp.-nek az eljáró bírák személyében történő változásával kapcsolatos iratismertetési szabályát a jogalkalmazás számára akként egyértelműsíti, hogy a peranyag ismertetésére a tanácsban eljáró bíróság esetén van szükség a tanács új tagja számára. Tisztázza továbbá, hogy a lefolytatott bizonyítási cselekményeket kell ismertetni, nem pedig a bizonyítás eredményét, mivel utóbbit a teljes körű bizonyítás lefolytatását és mérlegelését követően a bíróság az ítéletben ismerteti. A tárgyalás gyorsítása érdekében a törvény a folyamatos felvétellel készült jegyzőkönyv esetén elegendőnek tartja a jegyzőkönyv írásbeli kivonatának ismertetését.

A törvény egyebekben a tárgyalás gyorsítása érdekében mellőzi a hatályos Pp. azon szabályát, hogy folytatólagos tárgyaláson a bíróságnak ismertetni kell az előző tárgyalás óta érkezett beadványokat. Ezek korábbi kézbesítésük folytán rendszerint a felek számára is ismertek, így elegendő a feleket tájékoztatni az érkezett iratokról és csak azokat ismertetni, melyek a felek számára korábban nem vagy tárgyaláson kerülnek kézbesítésre, illetve ha azt a felek kérik.

A 226. §-hoz

A törvény a tárgyalás kitűzésével kapcsolatos hatályos szabályokon alapvetően nem változtat, a különleges tárgyú perekben alkalmazandó speciális szabályokat azonban az ezekre vonatkozó jogszabályi rendelkezéseknél helyezi el. A törvény az ügy körülményei alapján ügyfélbarát módon lehetővé teszi, hogy a bíróság az illetékességi területén kívüli helyre is kitűzhesse a tárgyalást.

Egyértelműsíti a jogalkalmazás számára, hogy az 52. § (1) bekezdés szerint perbe be nem lépett személy esetében a tárgyalásról való távolmaradása és az idézéssel kapcsolatos akadály nem gátolja az eljárást.

A 227-228. §-hoz

A törvény a tárgyalás megnyitását az első kitűzött határnapra módosítja, mivel a perfelvételi tárgyalás mellőzése esetén a tárgyalás megnyitására az érdemi tárgyalási határnapon is sor kerülhet.

A törvény a kötelező jogi képviseletre modellezett és professzionális pervitelre épülő szabályozással összhangban egyértelműsíti, hogy az igazolt jogi képviselő tárgyaláson való megjelenése hiányában a fél vagy egyéb képviselőjének megjelenése hatálytalan percselekmény, így a tárgyalást elmulasztottnak kell tekinteni.

A törvény emellett szigorít a jogi képviselővel eljáró fél esetében a képviseleti jog vagy igazolásának hiányával kapcsolatos szabályozáson, és csak akkor tesz lehetővé hiánypótlási felhívást a jogi képviselő vagy egyéb képviselő vonatkozásában, ha az képviselőként eljárhat, képviseleti jogára igazolást előterjesztett, de a képviseleti jog igazolása valamely okból nem szabályszerű.

A törvény rendezi a képviseleti jog utólagos szabályszerű igazolásának elmaradása esetére a megtartott tárgyaláson képviseleti jog hiányában tett perbeli nyilatkozatok és percselekmények hatályának kérdését azzal, hogy egyértelműen kimondja ezek hatálytalanságát.

A törvény az idézésre vonatkozó tértivevény visszaérkezésének hiánya esetére rendezi a tárgyalás megtarthatóságának kérdését, valamint tisztázza az idézésnek utóbb megállapítható szabályszerűsége, illetve a tárgyalás megtartása függvényében alkalmazandó szabályokat

A 229. §-hoz

A törvény a hatályos Pp.-nek a tárgyalás felek közös kérelmére történő elhalasztásával kapcsolatos szabályait a feleknek kedvezően módosítja. Mellőzésre kerültek a tárgyaláson egyoldalúan előterjesztett kérelemre történő halasztás szabályai, mivel a törvény által kialakított perrend mellett ezek részben okafogyottá váltak, részben pedig a perfelvételi tárgyalás elhalasztásának eseteinél kerültek elhelyezésre. A törvény mellőzi a megjelent tanú vagy szakértő meghallgatásával kapcsolatos előírást is, mivel a törvény szerinti osztott perszerkezet folytán ezek idézésére csak az érdemi tárgyalási szakban kerül sor, ahol alapvetően csak bizonyítás folyhat a tárgyaláson. Ebből következően a feleknek a tárgyalás megtartása ellen szóló közös akaratával szemben lényegében megtartásra kerülne a tárgyalás, ha a bíróság a tanú vagy szakértő meghallgatásával a bizonyítást mégis lefolytatja.

A 230. §-hoz

A törvény a hatályos Pp. hiányosságait pótolva meghatározza a fél személyes meghallgatásának és személyazonosításának szabályait. Egyértelművé teszi, hogy a természetes és nem természetes személy törvényes képviselőjének meghallgatása nem tanúkénti meghallgatásnak, hanem a fél személyes meghallgatásának minősül és azt a bíróság hivatalból is elrendelheti. Egyértelmű felhatalmazást ad a bíróságnak a személyazonosítás módjára és a személyazonosság ellenőrzésére. A törvény kifejezetten előírja a meghallgatás előtt a fél irányában a bíróság által teljesítendő törvényes figyelmeztetést, továbbá a kiskorú gyermek védelmét szolgáló szabályokat fogalmaz meg.

A 231. §-hoz

A törvény a tárgyalás nyilvánosságával kapcsolatban annyiban pontosít a hatályos szabályozáson, hogy nem a tárgyalás során hozott határozatok, hanem csak az ítélet nyilvános kihirdetés írja elő. A határozatok fajtái közül ugyanis az EJEE 6. cikk (1) bekezdése is csak az ítélet nyilvános kihirdetését teszi kötelezővé a nyilvánosságnak a tárgyalásról történő kizárása esetében is. A nyilvános tárgyaláson hozott végzések értelemszerűen nyilvánosan kerülnek a tárgyaláson kihirdetésre, míg a nyilvánosság kizárása esetén szükségtelen minden egyes tárgyaláson hozott végzés kihirdetéséhez a nyilvánosság kizárását megszüntetni, majd a végzés kihirdetését követően a tárgyalást ismét a nyilvánosság kizárásával folytatni.

A 232. §-hoz

A hatályos Pp. felvételkészítéssel kapcsolatos rendelkezéseinek értelmezésében - a szabályozás hiányosságai folytán - a jogalkalmazás bizonytalan abban, hogy a tárgyaláson bárki, vagy csak valamely személyi kör készíthet kép-, illetve hangfelvételt. Az utóbbi esetben abban sem egységes a gyakorlat, hogy ez mely személyeket illet és szükséges-e a jogosultság igazolása. Az Alaptörvény VI. cikk (2) bekezdése alapján mindenkinek joga van személyes adatai védelméhez, valamint a közérdekű adatok megismeréséhez és terjesztéséhez. Az adatvédelem és az információszabadság relációjában a bírósági tárgyalások nyilvánosságát a Bszi. 12. § (1) bekezdésén kívül, a Pp. 5. § (1) bekezdése is deklarálja, mely szerint a bíróság - ha törvény eltérően nem rendelkezik - a felek közötti jogvitát nyilvános tárgyaláson bírálja el. A jogalkotó a hatályos Pp. vonatkozó rendelkezésének megalkotásakor azt vizsgálta, hogy a tárgyalás nyilvánossága és a sajtónyilvánosság egymásnak mennyiben megfeleltethető elvek, illetve a felvételkészítésre jogosult alanyi kör szűkebb értelmezésével sérül-e az igazságszolgáltatás működésének ellenőrzése, az ítélkezési folyamat átláthatósága. A felvételkészítésre vonatkozó hatályos rendelkezéseket beiktató 2008. évi XXX. törvény 14. § a bíróság és a sajtó viszonyát - a felmerült problémákra is figyelemmel - törvényi szinten kívánta szabályozni, miután a nyilvános tárgyaláson való kép- és hangfelvétel készítése tekintetében a Pp. kifejezett rendelkezést nem tartalmazott.

A törvény abból indul ki, hogy az ítélkezés nyilvánosságához való jog címzettje - mind jogtörténeti, mind dogmatikai szempontból - a peres fél, akinek jogi érdeke fűződik ahhoz, hogy jogvitájának elbírálása a nyilvánosság kontrollja mellett tisztességes eljárásban történjen. A 873/B/2008. AB határozat is leszögezte, hogy a tárgyalás nyilvánossága és a bírósági döntés nyilvános kihirdetése biztosítja a társadalom részéről az igazságszolgáltatás működésének ellenőrzését. A nyilvánosság a tisztességes eljárás olyan követelménye, amely védi az eljárás résztvevőit a titkos eljárásoktól és ítéletektől, valamint növeli a bíróságokba vetett bizalmat. A tárgyalás nyilvánossága tehát elsődlegesen a bírósági eljárásban résztvevő személyek és nem az eljáráson kívül állók (pl. hallgatóság) joga, amely garanciát jelent számukra a tisztességtelen, részrehajló eljárásokkal szemben.

A törvény a fentiekre tekintettel fenntartja a hatályos Pp.-vel egyezően annak deklarálását, hogy nyilvános tárgyaláson kép-, illetve hangfelvétel készíthető, melyet a jogalkotó eredeti szándéka szerint pontosít azzal, hogy ez a jog a „sajtót” illeti. Miután a tárgyalás egyebekben nyilvános, az igazságszolgáltatás működésének ellenőrzése biztosított, az ítélkezési folyamat átláthatósága nem sérül. Azzal, hogy a tárgyaláson történő felvételkészítésre a sajtó a jogosított, a törvény az adatvédelemhez és személyiségi jogok védelméhez kapcsolódó alapvető jogok érvényesülését is biztosítja, mivel a sajtó olyan, a közvéleményt professzionális módon tájékoztató szerv, melyre a hatósági felügyelet mellett többlet törvényi előírások (2010. évi CIV. törvény a sajtószabadságról és a médiatartalmak alapvető szabályairól) vonatkoznak.

A törvény változtat a felvételkészítésre jogosult személy megnevezését illetően a hatályos Pp. terminológiáján, mivel a „sajtó” kifejezés a jogalkalmazásban és a jogszabályi környezetben nem egyértelmű. Ehelyett a törvény a sajtószabadságról és médiatartalmak alapvető szabályairól szóló 2010. évi CIV. törvényben pontosan meghatározott, és így beazonosítható személyi kört határoz meg.

A 233. §-hoz

A törvény egyértelműsíti, hogy a pervezetés nemcsak a tárgyalásvezetést jelenti, hanem az egész eljárás lefolytatásának irányítását. A pervezetéssel kapcsolatos bírói cselekmények az alaki - ideértve a rendfenntartással kapcsolatos - pervezetés vagy az anyagi pervezetés körébe sorolhatók.

A törvény rögzíti, hogy a bíróság alaki pervezetési jogköre a tárgyalás vezetése mellett a tárgyaláson kívül bíróság által végzett vagy a felek, egyéb személyek által teljesítendő perbeli cselekményekre is kiterjed. A törvény a felek kérdezési jogával kapcsolatban kimondja, hogy a bíróságot illeti a kérdés megengedhetősége felől való döntés joga.

A törvény a bíróság pervezetési eszközeit bővíti azzal, hogy a figyelmeztetés ellenére ügyre nem tartozó vagy befolyásolásra alkalmas kérdéseket feltevő féltől a kérdezés jogát megvonhatja.

A 234-236. §-hoz

A törvény a hatályos Pp. rendfenntartással kapcsolatos szabályait átláthatóbb és rendszerezett formában tartalmazza, és részben kiegészíti. A bíróság alaki pervezetési feladatai a törvény szerint nemcsak a tárgyalásra terjednek ki, ezért a törvény a rendfenntartást illetően is kimondja, hogy mind a tárgyaláson, mind a tárgyaláson kívüli perbeli cselekmények rendjének és méltóságának megtartásáról a bíróság gondoskodik. A rendfenntartás szabályainak a tárgyaláson kívüli perbeli cselekményekre való kiterjesztése folytán a bíróság köteles a hatályos Pp. szerinti tárgyaláson kívül bizonyításra irányuló eljárási cselekmények mellett minden más tárgyaláson kívüli percselekmény (pl. meghallgatás) és a felek, illetve egyéb perbeli szereplők beadványa tekintetében a rendfenntartással kapcsolatos teendőket ellátni. A törvény az egyre romló per- és vitakultúra miatt szabályozza - a hatályos Pp. szerint a tárgyalási rend megzavarásának, illetve a tárgyalás méltóságát sértő állapotnak, megjelenésnek nem minősülő - azon jelenséget, amikor szóban vagy más módon tiszteletlen, sértő magatartást tanúsít valaki a bírósággal, vagy más személlyel szemben.

A törvény tisztázza a kiutasítás hatályát, valamint a kiutasítás alkalmazása esetén a tárgyalás megtarthatóságának kérdését.

A 237. §-hoz

A törvény kiemelten fontosnak tartja a - bírói gyakorlatban a hatályos Pp. alapján gyakorolt - anyagi pervezetés normaszövegben történő megjelenítését, amit alapelvi szinten a bírói közrehatás juttat kifejezésre.

Anyagi pervezetésnek az eljárás irányítására vonatkozó azon bírói cselekmények minősülnek, melyek a felek nyilatkozatainak, perbeli cselekményeinek anyagi jogi, vagyis a jogvita érdeme szempontjából történő értékelésén alapulnak.

Az anyagi pervezetés olyan bírói aktivitást jelent, amelynek közvetlen vagy közvetett hatása van a peranyagra. A felek perfelvételi nyilatkozatai (jogállítások, tényállítások, kérelmek, bizonyítékok és indítványok) ellentmondásosságának, hiányosságának vagy következetlenségének bírói észlelését, és ennek tisztázására irányuló bírói cselekvést jelenti.

Az anyagi pervezetés célja, hogy a döntéshez szükséges lényeges tények, nyilatkozatok rendelkezésre álljanak, elsősorban a fél-előadások tisztázása révén, míg annak korlátja a felek rendelkezési joga, eszközei pedig a kérdezés, tájékoztatás és felhívás.

A törvény a felek rendelkezési jogának és a peranyag szolgáltatására irányuló kötelezettségének hangsúlyos érvényesítésére figyelemmel - a hatályos Pp. 3. § (3) bekezdésben megfogalmazott bizonyítással kapcsolatos bírói feladatkört gyökeresen átértelmezve - szakít azzal a szemlélettel, mely szerint a bíróság feladata minden ügyben és mindenre kiterjedő tájékoztatást adni minden fél számára a bizonyítás tekintetében.

A törvény a perfelvételi nyilatkozat fogalmába sorolja a bizonyítékok és bizonyítási indítványok előterjesztését, így a bíróságnak a bizonyítással kapcsolatban is csak szükség esetén, azaz akkor van közrehatási feladata, ha valamely releváns tény tekintetében a fél perfelvételi nyilatkozata hiányos, vagy esetleg vitatott a felek közt, hogy az adott tény bizonyítása kit terhel.

A bizonyítással kapcsolatos közrehatási tevékenységet a törvény dogmatikailag az anyagi pervezetés körében helyezi el, és a jogvita tartalmának és kereteinek tisztázására irányuló egyéb anyagi pervezetési feladatokhoz hasonlóan, olyan esetben telepít a bíróságra közrehatási feladatot, ha bírói cselekvési szükséglet áll elő.

Azok az esetek, amikor anyagi pervezetési cselekmény kifejtése szükségessé válhat, annak megnyilvánulási formái olyan sokrétűek lehetnek az ügyek különbözősége folytán, hogy a törvény a tevékenység lényegét megragadó, tömör megfogalmazással határozza meg az anyagi pervezetés szabályait.

Az anyagi pervezetés eltérő intenzitással, terjedelemben és tartalommal, de egyaránt szükséges a perfelvételi- és érdemi tárgyalási szakban, valamint a másodfokú eljárásban is, így a törvény egyéb rendelkezései is tartalmaznak az anyagi pervezetés körébe tartozó elemeket.

A törvény az anyagi pervezetési tevékenység lényegét két oldalról fogja meg. Egyrészt a felek által szolgáltatott peranyag, a perfelvételi nyilatkozatok vonatkozásában lép fel a bíróság, ha a felek oldalán további nyilatkozatra van szükség. Másrészt a bíróság oldaláról, amikor a bíróság által a peranyaghoz hozzáadott szempontokat határozza meg.

A felek által szolgáltatandó peranyag tekintetében a bíróság kérdéseivel és felhívásaival közrehat abban, hogy a döntés szempontjából lényeges tények és jognyilatkozatok a felek által teljes körűen előadásra kerüljenek, ezek bizonyítékai megjelölésre és a szükséges indítványok előterjesztésre kerüljenek. A bíróság felhívja a figyelmet és lehetőséget biztosít, hogy a fél tényelőadását tisztázza, megmagyarázza vagy kiegészítse, amennyiben az nem egyértelmű, túl általános, ellentmondásos vagy hiányos. A bíróság felhívja a felek figyelmét arra, ha az előterjesztett bizonyítékok és indítványok nem terjednek ki valamennyi lényeges tényre, vagy szakértői bizonyítás indítványozása szükséges. A bíróság vita esetén közli, hogy valamely tény vonatkozásában melyik felet terheli a szükséges bizonyíték rendelkezésre bocsátása, és tájékoztat ezek vonatkozásában a bizonyítás indítványozása elmulasztásának illetve sikertelenségének következményeiről.

A bíróság maga is hozzájárul a peranyag alakulásához azzal, hogy a felek tudomására hozza a saját jogszabály értelmezését, ha a fél által hivatkozott jogszabályt a féltől, illetve mindkét féltől eltérően értelmezi. Ez főként akkor szükséges, ha az eltérő jogértelmezés eltérő tényállítást vagy bizonyítást igényel, mint amit a fél előterjeszt. A bíróság tájékoztatja a feleket a köztudomásúként vagy a hivatalos tudomása alapján rendelkezésre álló tényekről, a rendelkezésre álló peranyag alapján hivatalból észlelendő semmisségi ok fennállásáról, valamint ha a jogszabály alapján a kérelemhez nincs kötve.

A bíróság anyagi pervezetési tevékenységének korlátja a kereseti kérelem és ellenkérelem, valamint az érvényesített jog és hivatkozott jogalapja. A bíróság anyagi pervezetése nem terjed ki arra, hogy a felet arról tájékoztassa, ha az előadott tények a fél által kérelmében, ellenkérelmében nem hivatkozott jog alkalmazását vetik fel, különösen, ha az a kérelem, ellenkérelem, illetve érvényesített jog megváltoztatását kívánná meg. Nem terjed ki továbbá a fél kérelme, ellenkérelme, illetve az érvényesített jog és hivatkozott jogalapja keretein belül sem a tények és bizonyítékok hivatalból való felkutatására, beszerzésére vagy értékelésükről való érdemi állásfoglalásra.

A felek rendelkezési joga alá tartozik, hogy a bíróságnak az anyagi pervezetés körében tett cselekményeit a saját perbeli cselekményeikben, nyilatkozataikban felhasználják-e, követik-e. Az anyagi pervezetés körében kifejtett tevékenységet tehát a felek szabadon, de saját felelősségükre használhatják fel.

A 238-239. §-hoz

A törvény az egyezség illetve a közvetítői eljárásról történő tájékoztatás hatályos szabályozását annyiban módosítja, hogy az egyezség jóváhagyását megtagadó végzéssel szemben külön fellebbezési jogot biztosít, mivel az egyezség jogszabályoknak való meg nem feleléséről történő döntés a jogvita érdemét érintő határozat.

A 240. §-hoz

A törvény változtat a megszüntetéssel kapcsolatos terminológián és az eljárás megszüntetése kifejezésre tér át, tekintettel arra, hogy a kérelemre történő megszüntetés eseteiben a perindítás joghatásainak beállta előtt is sor kerülhet az eljárás megszüntetésére, ami több, a jogalkalmazásban dogmatikai okból felmerült problémát kezel (például a kereset közlése előtti keresettől való elállás).

A törvény az átláthatóság érdekében külön kezeli a hivatalból és a kérelemre történő megszüntetési okokat.

A törvény a hivatalból történő megszüntetési okokat megtartja, de azokat részben pontosítja, illetve a törvény új szabályaihoz igazítja.

A joghatósági kérdéskör tekintetében az osztott perszerkezethez igazodnak a megszüntetés feltételei, mivel a törvény alapján a perbebocsátkozás az írásbeli ellenkérelem előterjesztésével történik, így megszüntetésnek akkor van helye, ha az alperes nem nyújt be írásbeli ellenkérelmet, vagy abban joghatósági kifogást emel.

A törvény megteremti az eljárás megszüntetésének lehetőségét arra az esetre, ha nemzetközi egyezmény illetve az Európai Unió kötelező jogi aktusa alapján az alperes perbebocsátkozása a joghatóságot nem alapozza meg, de a hivatkozott joghatósági ok fennállásának megállapítása jelentősebb bizonyítást igényel, amelynek eredményeként a magyar bíróság joghatóságának fennállása nem állapítható meg.

A jogalkalmazás számára egyértelműsítésre került, hogy az eljárás megszüntetése mellett kell az áttételről rendelkezni, ha a kereset közlése után észleli a bíróság, hogy a per eredetileg is vagy keresetváltoztatás folytán más bíróság hatáskörébe, illetékességébe tartozik.

A hatályos szabályozással egyezően a pertárgyértéktől függő hatáskör esetében az alperes perbebocsátkozása az áttételt kizárja. A törvény ugyanezt a szabályt alkalmazza arra, ha az illetékességi kikötés ellenére a felperes más bíróságon nyújtja be keresetlevelét és az alperes ennek kifogásolása nélkül perbe bocsátkozik.

A törvény a hatályos Pp. hiányosságát pótolva szabályozza a nem kötelező jogi képviselet mellett eljárt bíróság által törvényszékhez áttett ügy esetében azt, ha a felperes felhívás ellenére nem gondoskodik az áttett perben jogi képviseletéről.

A törvény az Általános rendelkezések közt rögzíti, hogy ha a közigazgatási ügyben eljáró bíróság saját hatáskörét állapítja meg, e döntése a polgári ügyben eljáró bíróságot köti. E rendelkezésből következik, hogy amennyiben a polgári ügyben eljáró bíróság megállapítja, hogy az előtte folyamatban lévő ügy a közigazgatási bíróság hatáskörébe tartozik, akkor a polgári peres eljárást megszünteti és rendelkezik az ügy iratainak áttételéről. Ha azonban az ügy a közigazgatási bíróság előtt már folyamatban van és az - a polgári bíróságra kötelező hatállyal - saját hatáskörének fennállását már megállapította, akkor elegendő a polgári peres eljárás megszüntetése, az áttétel mellőzendő.

Fontos kiemelni, hogy az eljárás hivatalból történő megszüntetésére más, a törvényben, illetve egyéb törvényekben meghatározott okokból is sor kerülhet, nem csak a jelen szakaszban nevesített okok adhatnak erre alapot. Ebből egyenesen következik, hogy azokban az esetekben is, amelyeket jelen szakasz nem nevesít eljárás-megszüntetési okként, a bíróságnak az eljárást hivatalból megszüntető végzése ellen akkor is helye van fellebbezésnek, ha azt a törvény külön nem mondja ki.

A 241. §-hoz

A törvény a kérelemre történő megszüntetési okokat fenntartja. A keresettől történő elállás esetében a törvény mellőzi az elálláshoz való alperesi hozzájárulás szükségességét, ha az elállásra az alperes teljesítése folytán került sor, továbbá a perköltség viselésének szabályainál az alperesre terheli a felperes perköltségét. A törvény ezzel kezeli azt a gyakorlati és dogmatikai problémát, amikor az alperes nem járul hozzá az elálláshoz, illetve csak a kereseti követelést teljesíti, de a perköltséget - melyet a bíróság ítéletében határoz meg - nem téríti meg. A hatályos szabályozás alapján, de a törvénynek az elállásra, részbeni elállásra és kereset leszállítására vonatkozó szabályozási rendszerében is a bírói gyakorlat dogmatikailag aggályosnak tarja a „keresetnek” a perköltségre való „leszállítását”, mivel a perköltség iránti igény nem része a keresetnek függetlenül attól, hogy arról is rendszerint az ítéletben rendelkezik a bíróság. A hatályos szabályozás szerinti bírói gyakorlat az alperesi hozzájárulás hiányában a perköltségről való döntéshez szükségesnek tartja a per érdemi elbírálását. Az alperesi hozzájárulás szükségességének mellőzése egyszerűsíti és gyorsítja az eljárás befejezését, megakadályozza a visszaélésszerű joggyakorlást. Ugyanakkor nem jár méltányolandó hátránnyal abban az esetben sem, ha bármelyik félnek jogi érdeke fűződik a jogvita anyagi jogerőhatással történő érdemi eldöntéséhez. Ha a felperesnek a teljesítés ellenére jogi érdeke fűződik a jogvita érdemi eldöntéséhez, a törvény szabályai alapján a felperes nem köteles elállni és lehetősége van keresetét a fennállott követelés teljesítéssel való megszűnése iránti megállapítási keresetre megváltoztatni. Ha pedig az alperes valamely okból annak ellenére teljesített, hogy szerinte az igény egyébként alaptalan, lehetősége van külön perben a teljesítést visszakövetelni és az anyagi jogerőhatást a jogvita érdemében elérni.

A törvény a perköltség-biztosíték adásával kapcsolatos megszüntetési ok esetében a hatályos szabályozáshoz képest mellőzi a bíróság által megadott határidőn túli indokolatlan „türelmi időt”, valamint rendezi a perköltség-biztosíték iránti kérelem és a megszüntetés iránti kérelem előterjesztésének határidejét.

Fontos jelezni, hogy az eljárás kérelemre történő megszüntetésére más, a törvényben, illetve egyéb törvényekben meghatározott okokból is sor kerülhet, nem csak a jelen szakaszban nevesített okok adhatnak erre alapot. Ebből egyenesen következik, hogy azokban az esetekben is, amelyeket jelen szakasz nem nevesít eljárás-megszüntetési okként, a bíróságnak az eljárást kérelemre megszüntető végzése ellen akkor is helye van fellebbezésnek, ha azt a törvény külön nem mondja ki.

A 242. §-hoz

A törvény újítása, hogy szabályozza az eljárás részbeni megszüntetését. A bíró gyakorlat eddig is alkalmazta megfelelő módon a kereset, viszontkereset vagy valamely fél vonatkozásában való részleges megszüntetést, amit a törvény, ennek normaszintre történő emelésével támogat.

A törvény ugyanakkor gyakorlati és dogmatikai okokból részben a helyenként bizonytalan bírói gyakorlatra tekintettel, részben pedig az elállás, kereset leszállítás és keresetváltozatás fogalmának átértékelése folytán külön szabályoz egy részleges megszüntetési okot.

Az osztott perszerkezetben a perfelvételi szak szolgál a jogvita tartalmának, kereteinek kialakítására és tisztázására, ahol a kereset tárgyának, tartalmának alakulása még alapvetően szabadon történhet, így a kereset változtatása az ellenfél hozzájárulása és a bíróság alakszerű határozata nélkül lehetséges. A perfelvétel lezárásával azonban rögzül a kereset, az érdemi tárgyalási szakban a kereset már csak meghatározott feltételekkel változhat.

A keresetváltoztatás új fogalmából következően a kereset bármely elemének csökkentése, elhagyása is keresetváltoztatásnak minősül, ezért a törvény csak valamely teljesen elhatárolható kereseti követelés összegszerűségének csökkentését tekinti az alperes hozzájárulása nélkül és minden további feltételtől függetlenül gyakorolható kereset leszállításnak. Azt az esetet viszont, amikor a fél a tárgyi keresethalmazatban álló - ideértve a látszólagos keresethalmazatot is - valamely igényét, jogát nem kívánja érvényesíteni, a törvény a kereset egy részétől való elállásnak tekinti, amely csak az alperes hozzájárulásával és az eljárás részbeni megszüntetéséről szóló végzés mellett történhet.

A 243. §-hoz

A törvény az eljárás megszüntetését követően a keresetlevél újbóli benyújtásához fűződő joghatásokkal kapcsolatos szabályozást változatlanul fenntartja.

A 244. §-hoz

A jogi képviselettel nem rendelkező fél számára a törvény egyrészt kevésbé szigorú elvárásokat, másrészt az eljárási kötelezettségei és jogai érvényesítését segítő szabályokat tartalmaz. A törvény szabályainak kialakításakor figyelemmel volt azokra a negatív jogalkalmazási tapasztalatokra, ami az eljárást hátráltató egyik problémaként is nevesíthető, amikor a fél az eljárás során hol jogi képviselővel, hol anélkül jár el, gyakran a jóhiszemű pervitellel ellentétes módon.

Az új perrendi szabályok, továbbá az elektronikus kapcsolattartás szabályai megkívánják, hogy a fél egyértelművé tegye (ott, ahol ez a fél választásán múlik): jogi képviselővel, vagy anélkül kíván eljárni.

A törvény ennek érdekében azt a megoldást vezeti be, hogy abban az esetben, ha a perben nem kötelező a jogi képviselet, a fél - az őt megillető rendelkezési jog gyakorlása keretében - az eljárás bármely pontján úgy dönt, hogy jogi képviselő közreműködésével jár el, akkor ezt a jogi képviselővel való eljárás választásának kell tekinteni. Ez azzal a következménnyel jár, hogy a jogi képviseletet az eljárás folyamán fenn kell tartania, és reá a jogi képviselővel való eljárási szabályok alkalmazandóak a továbbiakban.

A törvény azonban lehetőséget biztosít a félnek, hogy az eljárás során egy alkalommal áttérjen (vagy) visszatérjen a jogi képviselő nélküli eljárásra.

Ha a fél a jogi képviselővel történő eljárást választotta, úgy ügyvédjelölt vagy jogi előadó is elláthatja azt.

A 245. §-hoz

A törvény a törvényszéki és járásbírósági hatáskörbe utalt ügyek relációjában alapvetően egységes perrendet alkalmaz oly módon, hogy az általános hatáskörű bíróságként megjelölt törvényszékre és professzionális pervitelre modellezett szabályozást tartalmaz. Elhagyja a kiemelt jelentőségű és a kisértékű perekre vonatkozó eltérő (differenciált) eljárási rendekre vonatkozó szabályozást is.

Az eljárás rendjében a törvény - bemeneti szinttől függetlenül - döntően a per tárgya alapján a Különleges eljárások esetében határoz meg részben eltérő eljárási rendet eredményező szabályokat.

A törvény a két bemeneti szint között az ügyek ténybeli és jogi összetettségében, a felek körülményeiben előforduló különbségeket a bíróság által választható különböző eljárási útvonalak útján kezeli. Ez lehetővé teszi, hogy a bíróság a perfelvétel során az ügy sajátosságai és állása alapján a szóbeliség és írásbeliség útját vagy ezek kombinációját alkalmazza.

Az így kialakított egységes perrendre tekintettel a törvény a járásbíróság előtti eljárásra alapvetően egyetlen tényező mentén tartalmaz eltéréseket (differenciál). A törvényszékre általánosan kötelező jogi képviselethez képest ugyanis a járásbíróságon jogi képviselő nélkül is eljárhatnak a felek, ezért a törvény a jogi képviselő nélkül eljáró fél vonatkozásában határoz meg eltérő szabályokat. E szakasz a törvény által alkalmazott egységes perrendet rögzíti annak kimondásával, hogy a járásbírósági hatáskörbe tartozó perben jogi képviselő nélkül eljáró fél vagy felek esetében is ugyanazon szabályok szerint folyik az eljárás, azonban a fejezet a jogi képviselő nélkül eljáró fél tekintetében ezektől részben eltérő rendelkezéseket tartalmaz.

A törvény egyértelműsíti, hogy a kis értékű követelések európai eljárására vonatkozó rendelet alapján érvényesített igények esetében a rendelet szabályait alkalmazni kell.

A 246. §-hoz

A jogi képviselő nélkül eljáró fél számára a törvény az alapiratokkal (keresetlevél, viszontkereset-levél, beszámítást tartalmazó irat és írásbeli ellenkérelem) szembeni fokozottabb követelmények teljesítését és megfelelő benyújtását elősegíti a formanyomtatvány bevezetésével, amely a kitöltéshez szükséges tájokoztatásokkal mutatja a félnek, hogy mit és hogyan kell azokban feltüntetni. Ugyancsak a jogérvényesítést segíti a járásbíróság tájékoztató irodáján biztosított szóbeli előterjesztés lehetősége, amely a folyamatban lévő per egyéb beadványaira is kiterjed. A törvény a laikus fél védelmében egyéb perfelvételi iratok előterjesztésére történő felhívást korlátozza.

A 247. §-hoz

A törvény a jogi képviselő nélkül eljáró fél esetében az alapiratok tartalmi követelményeit csökkenti azáltal, hogy a jogi ismereteket igénylő tartalmi kellékek feltüntetését nem teszi kötelezővé.

A félnek az érvényesíteni kívánt jogot, illetve az anyagi jogi kifogást úgy kell megjelölni, hogy a jogalap beazonosítható legyen.

A 248. §-hoz

Az alapiratok hiányosságai, hibái vonatkozásában - a jogi képviselővel eljáró féllel ellentétben - a törvény következetesen előírja a bíróság hiánypótlási, illetve tájékoztatási kötelezettségét és a jogkövetkezmények alkalmazását csak ennek elmulasztása esetére rendeli alkalmazni.

A 249. §-hoz

A törvény a professzionális képviselet szabályaitól eltérően akkor is hiánypótlást ír elő, ha a jogi képviselővel nem rendelkező fél nevében tárgyaláson megjelent nem jogi képviselő a képviseleti jogát nem igazolja, vagy a törvény értelmében nem lehet képviselő

A 250-251. §-hoz

A törvény az érdemi tárgyalási szakban előterjeszthető keresetváltoztatás és ellenkérelem-változtatás iránti kérelem tárgyaláson történő szóbeli előterjesztését is lehetővé teszi a jogi képviselő nélkül eljáró fél számára, míg az utólagos bizonyítás előterjesztésének határideje és hiányai vonatkozásában megengedi az igazolást és hiánypótlást.

A 252. §-hoz

A törvény a rendfenntartás körében történő kiutasítás esetében szükséges bírói felhívás tartalmát ahhoz igazítja, hogy a fél személyesen is eljárhat, illetve jogi képviselő igénybevétele esetén - adott esetben - áttérhet a jogi képviselő nélküli eljárásra.

A 253. §-hoz

A törvény az anyagi pervezetés terén a jogi képviselő nélkül eljáró fél számára több és eltérő jellegű támogatást is előír. A laikus fél esetében ugyanis szükség lehet a perfelvételi nyilatkozatai tisztázásához a fél személyes meghallgatására, valamint a bizonyítási lehetőségei feltárásában való bírói közrehatásra, továbbá a bizonyítandó tények tekintetében az eljárásjogilag lehetséges bizonyítási eszközökről, bizonyítási módokról, illetve a bizonyítással kapcsolatos feltételekről történő tájékoztatásra.

A 254. §-hoz

A törvény a pertárgyérték nagyságát tekintve perré alakuló fizetési meghagyásos eljárások arányára vonatkozó adatok alapján módosítja a kötelező fizetési meghagyásos értékhatárt, ami a járásbírósági bemeneti szinten induló ügyek mennyiségét csökkentheti. A fizetési meghagyásos eljárás kötelező igénybevételével kapcsolatos rendelkezés nem alkalmazható, ha a fél uniós vonatkozású határon átnyúló igényét a kisértékű követelések európai eljárása keretében kívánja érvényesíteni, vagy igénye választott bírósági úton érvényesíthető.

A törvény fenntartja azon előírást, hogy a keresetlevelet visszautasító végzésben tájékoztatni kell a jogosultat a fizetési meghagyásos eljárás lehetőségéről, ha a kötelező fizetési meghagyásos eljárás mellőzésével közvetlen perindítással kísérelte meg igénye érvényesítését. A törvény azonban kizárja a kötelező fizetési meghagyásos eljárás elmaradása miatt az eljárás megszüntetését, ha a bíróság elmulasztotta emiatt a keresetlevél visszautasítását és az alperes perbe bocsátkozott.

A 255-256. §-hoz

A törvény rögzíti, hogy a fizetési meghagyással összefüggésben indult perek is a törvénynek az elsőfokú eljárásra vonatkozó szabályai szerint zajlanak, azonban a fejezet - elsősorban a perindítás körében - ezektől részben eltérő rendelkezést tartalmaz. A törvény nem változtat a fizetési meghagyásos eljárással összefüggő perek perré alakulásával kapcsolatos hatályos szabályokon.

A 257. §-hoz

A törvény a fizetési meghagyásos eljárással összefüggésben indult perekre vonatkozóan az eljárás megindítását összhangba hozza a keresetlevéllel indult per perindítási szabályaival. Ennek érdekében előírja, hogy az ellentmondás folytán perré alakult eljárásban a felperesnek a közjegyzői felhívás alapján a keresetlevél kellékeire vonatkozó szabályoknak megfelelő iratot (keresetet tartalmazó irat) kell benyújtani, valamint a per más hatóságnál folyt előzményére tekintettel kötelezővé teszi az előzményi eljárásra való utalást és a közjegyzői felhívás csatolását. A járásbíróságon jogi képviselő nélkül eljáró fél esetében is mellőzi a jogi ismereteket igénylő tartalmi kellékek feltüntetésének kötelezettségét, valamint formanyomtatvány használatát írja elő, illetve lehetővé teszi a kereset szóbeli előterjesztését a jogalkalmazók igényérvényesítésének és a per hatékony előre menetelének elősegítése érdekében. Mindezen szabályokkal a törvény eléri, hogy a keresetlevéllel indult perekkel azonosan fokozott tartalmi követelményeknek megfelelő irattal indul a peres eljárás a fizetési meghagyásos eljárásból átalakult perekben is.

A 258. §-hoz

A fizetési meghagyásos eljárás közjegyzői hatáskörbe kerülése folytán a jogalkalmazásban számos probléma jelentkezett abból, hogy a bíróságon indult eljárás előzménye egy másik hatóságnál folyt. A törvény e gyakorlati, főleg technikai problémák megelőzésére és kezelésére szolgáló szabályokat tartalmaz annak érdekében, hogy a közjegyzői iratanyag és a felperesi keresetet tartalmazó irat feltétlenül és lehetőleg egyidejűleg ugyanazon a bíróságon találkozzon. Ez feltételezi a fizetési meghagyásos eljárásra vonatkozó törvény megfelelő módosítását akként, hogy a közjegyzőnek a perré alakulásról szóló értesítésében meg kell jelölni konkrétan azt a bíróságot, ahová a közjegyzői iratanyagot továbbítja és ahová a felperesnek a keresetet tartalmazó iratát be kell nyújtania. A perré alakult eljárás iratainak különböző bíróságoktól egy helyre, a közjegyző felhívása szerinti bíróságra vezetése érdekében áttétel helyett az eljárást lényegesen gyorsító megküldési kötelezettséget ír elő. A törvény az áttétel új szabályaira is tekintettel immár nem teszi lehetővé, hogy a hatáskörrel illetve illetékességgel nem rendelkező bíróság az eljárást megszüntesse, ha hozzá nem érkezett a felperestől keresetet tartalmazó irat.

A törvény rendezi a közjegyzői és bírósági hatáskörbe tartozó két külön, de egymásba átforduló eljárás és a különböző hatósági jogkörök között a gyakorlatban felmerülő összeütközéseket. A bíróságot - a közjegyzőre kiterjedő kötőerővel - feljogosítja a fizetési meghagyással szembeni ellentmondás visszautasítására, ha azt a közjegyző elmulasztotta, valamint feljogosítja a perré alakulás tényét érintő egyéb kérelmek (pl. ellentmondási határidő elmulasztása miatti igazolási kérelem elbírálása) tekintetében a közjegyző felhívására.

A 259. §-hoz

Ugyancsak a keresetlevéllel indult per szabályaihoz való igazodást szolgálja a törvény azzal, hogy nem csak az illetékfizetési kötelezettség teljesítését, illetve a keresetet tartalmazó irat benyújtását elmulasztó felperes esetében rendeli alkalmazni az eljárás megszüntetésének jogkövetkezményét, hanem - a jogi képviselő nélkül eljáró felperes kivételével - e kötelezettségek hiányos teljesítését is megszüntetéssel szankcionálja.

A 260. §-hoz

A fizetési meghagyásos eljárás szabályai szerint a beadványokhoz - főszabály szerint - mellékletet, illetve meghatalmazást csatolni nem lehet, ezért a perré alakult eljárásban a jogalkalmazásban problémaként merült fel, hogy a bíróság a peres eljárás szabályai szerinti képviseleti jog igazoltsága hiányában, illetve az igazolás megtörténtéig a határozatait, értesítéseit kinek kézbesítheti szabályosan. A törvény rendezi e kérdést annak kimondásával, hogy a fizetési meghagyásos eljárás iratanyagában, illetve a keresetet tartalmazó iratban feltüntetett képviselőnek, ennek hiányos adatai esetében pedig magának a félnek szabályszerűen kézbesíthetők a fizetési meghagyásos eljárás perré alakulásával, illetve az eljárás megszüntetésével kapcsolatos intézkedésekkel összefüggésben hozott értesítések és végzések.

A 261. §-hoz

A törvény rendezi a közjegyzői fizetési meghagyásos eljárásban engedélyezett költségfeljegyzési jog folytán meg nem fizetett díj viselésével kapcsolatban a jogalkalmazásban felmerült gyakorlati problémákat. Egyértelművé teszi, hogy a közjegyzői díj tárgyában az eljárást befejező határozat ellen a MOKK-ot fellebbezési jog illeti, az arról való rendelkezés elmulasztása esetén pedig a határozat kiegészítésének joga, valamint rendezi a feljegyzett díj viselését az eljárás szünetelés folytán való megszűnése esetére.

A törvény a szabályszerűen perré alakult eljárásra a perfelvétel szabályait megfelelően rendeli alkalmazni, így a közjegyző felhívására benyújtott felperesi irat lényegében a keresetlevélnek felel meg, ezért keresetet tartalmazó iratnak az alperes számára történő kézbesítésével és írásbeli ellenkérelem benyújtására történő felhívásával kell az eljárást folytatni. A törvény itt is kimondja a korábbi rendelkezésre utalással, hogy az iratot az ellentmondásban képviselőként feltüntetett személynek, illetve hiányos adatok esetén a félnek kell kézbesíteni akkor is, ha az alperes képviselőjének képviseleti joga nincs igazolva. A törvény fenntartja a hatályos Pp. azon szabályozását, hogy a fizetési meghagyással szembeni ellentmondás nem akadálya a bírósági meghagyás kibocsátásának. Abban az esetben azonban, ha az ellentmondás tartalmaz az érdemi védekezésnek vagy beszámítást tartalmazó iratnak megfelelő nyilatkozatot, a bírósági meghagyás kibocsátásnak már nincs helye akkor sem, ha az alperes írásbeli ellenkérelmet nem nyújtott be.

A 262. §-hoz

A törvény a szabályszerűen perré alakult eljárásra a perfelvétel szabályait megfelelően rendeli alkalmazni, így a közjegyző felhívására benyújtott felperesi irat lényegében a keresetlevélnek felel meg, ezért keresetet tartalmazó iratnak az alperes számára történő kézbesítésével és írásbeli ellenkérelem benyújtására történő felhívásával kell az eljárást folytatni. A törvény itt is kimondja a korábbi rendelkezésre utalással, hogy az iratot az ellentmondásban képviselőként feltüntetett személynek, illetve hiányos adatok esetén a félnek kell kézbesíteni akkor is, ha az alperes képviselőjének képviseleti joga nincs igazolva. A törvény fenntartja a hatályos Pp. azon szabályozását, hogy a fizetési meghagyással szembeni ellentmondás nem akadálya a bírósági meghagyás kibocsátásának. Abban az esetben azonban, ha az ellentmondás tartalmaz az érdemi védekezésnek vagy beszámítást tartalmazó iratnak megfelelő nyilatkozatot, a bírósági meghagyás kibocsátásnak már nincs helye akkor sem, ha az alperes írásbeli ellenkérelmet nem nyújtott be.

A 263-264. §-hoz

A törvény a bizonyítás körében alapelvként a tényállás szabad megállapításának elvét fogalmazza meg, amely meghatározóan a szabad bizonyítási rendszerben mutatkozik meg. A szabad bizonyítás elve magában foglalja egyrészt a bizonyítás lefolytatásának formai szabadságát, másrészt annak lehetőségét, hogy a bíróság bármely alkalmas eszközt bizonyítékként felhasználjon. A törvény változatlanul a szabad bizonyítási rendszer elvi alapján áll, a polgári perben nincs kötött bizonyítási rendszer, annak ellenére sem, hogy vannak kötöttségi elemek. A törvény a bizonyítási eszközöket példálózóan ugyan nevesíti, ami azonban nem tekinthető taxatív felsorolásnak. Az eljárás során a törvényben foglaltakon kívül is felmerülhetnek olyan további, külön nem nevesített bizonyítási eszközök, illetve bizonyítékok, amelyeket a perben a bíróság szabadon mérlegelhet.

A tényállás szabad megállapításának elve - jóllehet, meghatározóan a szabad bizonyítási rendszerben mutatkozik meg - tágabb értelmű. A fél a perbeli előadásait bizonyítani köteles; a fél saját előadása nem lehet egyben a fél előadásának bizonyítéka. A fél előadását az egyéb bizonyítékok támaszthatják alá, ha ez eredményes, a bíróság a releváns tényállás megállapításához a felek előadásait szabadon felhasználhatja.

A tényállás szabad megállapításának elvével összefüggésben kerül megjelenítésre a törvényben az a főszabály, mely szerint a bíróságot határozatának meghozatalában más hatóság döntése vagy a fegyelmi határozat, illetve az azokban meghatározott tényállás nem köti. E főszabály alóli kivételek - azaz a tényállás szabad megállapításának korlátai, a kötöttségi elemek a szabad bizonyítási rendszerben - is itt kerülnek elhelyezésre a jogalkalmazás megkönnyítése, a szabályrendszer áttekinthetősége, és a tartalmi összefüggések okán.

Ilyen abszolút kötöttséget jelent, hogy jogerősen elbírált bűncselekmény esetén a bíróság nem állapíthatja meg, hogy az elítélt nem követte el a terhére rótt bűncselekményt, illetve a közigazgatási ügyben eljáró bíróság közigazgatási tevékenység jogszerűségének kérdésében hozott jogerős döntése is köti a bíróságot.

A 265. §-hoz

A hatályos Pp. 164. § (1) bekezdése szerint a per eldöntéséhez szükséges tényeket általában annak a félnek kell bizonyítania, akinek érdekében áll, hogy azokat a bíróság valónak fogadja el. A bizonyítási feladatok ilyen módon való telepítése a gyakorlatban jól kezelhető és alkalmazható volt. A szöveg kivételt megengedő megfogalmazása („általában”) lehetőséget adott az ún. bizonyítási teher megfordítására, amikor a bíróság kivételes körülményekre tekintettel valamely tény bizonyítatlanságának következményeivel nem a bizonyító felet (akinek érdekében állt a bizonyítás sikeressége), hanem az ellenfelet terhelte meg az érdemi döntése kialakításakor. A törvény a hatályos szabályozáson lényegében nem változtat, azonban annak szövegezését pontosítja. Ugyanakkor a Pp. 164. § (1) bekezdésében írt szabályt a bizonyítási kötelezettség helyett „bizonyítási érdek” elnevezéssel illeti, mert a törvény tartalmát jobban megragadja a „bizonyítási érdek” terminológia.

A törvény új jogintézményként szabályozza a bizonyítási szükséghelyzetet. Az ezzel kapcsolatos szabályozás ugyan új, de a szakirodalmat és a bírói joggyakorlatot is régen foglalkoztatja ez a kérdés a bizonyítási teher megfordítása köntösében. Farkas József megfogalmazása szerint: „Bizonyítási szükséghelyzetről akkor beszélhetünk, amikor a teljes bizonyítás nem lehetséges, de a per állása szerint valamely tény fennállása nagyon valószínű és a bírói lelkiismeret nem engedi meg a bizonyítási teher szabályainak merev alkalmazását.” (Farkas József - Kengyel Miklós: Bizonyítás a polgári perben; KJK-KERSZÖV Jogi és Üzleti Kiadó Kft., Bp. 2005. 62. o.).

A bizonyítási szükséghelyzet szabályait a bírói joggyakorlat is alakította: az orvosi műhibaperek körében tipikus (pl.: EBH2009. 1956.): ha a károsult egészségkárosodásának pontos oka nem állapítható meg, a lehetséges okok közül mindazokat vizsgálni kell, melyek a kórház tevékenységéhez kapcsolhatók. Ha valamely lehetséges okhoz kapcsolódóan a kórház az elvárható gondos eljárását nem tudja bizonyítani, a kártérítési felelőssége megállapítható. Több eseti döntés is tanúskodik annak az álláspontnak a következetes érvényesítéséről, hogy az alperes egészségügyi szolgáltatónak kell a felróhatósága kimentése érdekében bizonyítania, hogy a szakmai előírásoknak és az elvárható gondosság elvének megfelelő gyógykezelés ellenére következett be a káros eredmény a felperesnél. Vagyis ez a bírói gyakorlat a kirívóan információ-aszimmetrikus helyzetekben már eddig is felmentést adott a gyengébb fél számára az állítási és bizonyítási kötelezettség tekintetében.

Nemcsak a bírói joggyakorlat, de az anyagi jogszabályok is erre tekintettel tartalmaznak bizonyos esetekben speciális szabályokat a bizonyítási érdek alakulását illetően, pl. a vélelmek és az ideiglenes igazságok esetében. Vannak azonban a bírói esetjogon és az anyagi jogszabályokon kívül is olyan élethelyzetek, amikor a bizonyító fél ellenfele rendelkezik a releváns bizonyítékok felett, és ezáltal képes a bizonyítás eredményességét megnehezíteni, esetleg ellehetetleníteni. (Pl. orvosi beavatkozás esetén a betegnek kiadott dokumentációban nem szereplő adatok, termékhiba vagy szabadalombitorlás esetén a gyártás körülményei stb.)

A törvény a bizonyítási szükséghelyzet négy esetkörét nevesíti. Fennáll a bizonyítási szükséghelyzet: egyrészt, ha a bizonyítási indítvány előterjesztéséhez szükséges adatok az ellenérdekű fél birtokában vannak; másrészt, ha a tényállítás bizonyítása a bizonyító fél számára nem lehetséges, de az ellenérdekű féltől a tény ellenkezőjének bizonyítása elvárható lenne; harmadrészt, ha a bizonyítás sikerességét az ellenérdekű fél meghiúsította; negyedrészt, ha a jogsértő bizonyítási eszköz felhasználhatóságát a bíróság visszautasítja, és a releváns tény más módon nem bizonyítható. A negyedik esetkört nem jelen § szabályozza, erre a törvény a jogsértő bizonyítási eszközök szabályozása körében utal vissza.

A bizonyítási szükséghelyzet jogkövetkezménye a tény fennállásának megállapítása, ha a bíróban kétely e tekintetben nem merül fel.

A 266. §-hoz

A törvény a bizonyítás nélkül megállapítható tények szabályozásakor nem változtat a hatályos Pp. szabályain, csupán a kapcsolódó normák törvénybeli elhelyezésében következik be módosítás. E §-on belül kapnak helyt a hatályos Pp. 163. § (2) és (3) bekezdésében írt szabályok, továbbá a 3. § (5) bekezdésének második mondata, mely indokolatlanul szerepel jelenleg is az alapelvek szabályai között.

A törvény összefoglalja mindazokat az eseteket, amelyek bizonyítást kímélő módon teszik lehetővé a bíróság számára, hogy a perben jelentős tényeket a döntése alapjaként valósnak fogadjon el. Ilyen tények bizonyos esetekben - beismerés, egyező előadás, vitatás hiánya - külön bizonyítási cselekmények nélkül is megállapíthatók. Ide tartoznak a köztudomáson és a bíróság hivatalos tudomásán alapuló ténymegállapítások, továbbá a törvényes vélelmek - ideértve a jogszabály szerint az ellenkező bizonyításáig valósnak tekintendő tényeket, azaz az ideiglenes igazságot - is, amelyekkel szemben ugyanakkor ellenbizonyításnak van helye.

A 267-268. §-hoz

A hatályos Pp. 166. §-a - a szabad bizonyítás elvéből következően - csak példálózó jelleggel sorolja fel a bizonyítási eszközöket. Ez összhangban van a hatályos Pp. 3. § (5) bekezdésével, amely szerint - törvény eltérő rendelkezése hiányában - a bíróság a polgári perben alakszerű bizonyítási szabályokhoz, a bizonyítás meghatározott módjához vagy meghatározott bizonyítási eszközök alkalmazásához nincs kötve, szabadon felhasználhatja a felek előadásait, valamint felhasználhat minden egyéb bizonyítékot, amely a tényállás felderítésére alkalmas.

A hatályos Pp. a bizonyíték és a bizonyítási eszköz fogalmát következetlenül használja: bizonyítási eszköznek tekinti a tanúvallomásokat, a szakértői véleményeket, a szemléket, az okiratokat és az egyéb tárgyi bizonyítékokat. A bizonyítási eszköz elvben a bizonyíték forrása, így - a hatályos törvény alkalmazásában - különösen a tanú, a szakértő, az okirat, a szemle stb.; a bizonyíték pedig az az észlelhető valóság, amely a bizonyító erőt hordozza: a tanúvallomás, a szakértői vélemény, a szemletárgy vagy helyszín, az okirat tartalma és az egyéb tárgyi bizonyíték. E terminológiai zavartól függetlenül is helyesebb általánosságban a „bizonyítási módok” fogalmának használata (tanúbizonyítás, okirati bizonyítás, szemle). Az e címeken összefoglalt szabályok ugyanis nem csak az adott bizonyítási eszközt írják le, hanem a vele kapcsolatos bizonyítás felvételének a rendjét is.

A törvény ugyanakkor megtartja a bizonyítási eszköz fogalmát is (tanú, szakértő, okirat, kép- és hangfelvétel, tárgyi bizonyíték, stb.), mert ezek az egyes bizonyítási módokhoz képest sokrétűbbek (okirat lehet okirati bizonyítás, de szemle tárgya is, a szemle tárgya nem csak tárgyi bizonyíték, hanem arról vagy valamilyen múltbeli eseményről készült felvétel is lehet). A törvény ezért elkülönítve tartalmazza a bizonyítás módjaira, illetve a bizonyítási eszközökre vonatkozó legáltalánosabb szabályokat.

A törvény nem tekinti bizonyítási eszköznek a fél és a fél képviselője nyilatkozatát. Ezt fejezi ki a 279. § (1) bekezdésének szövegezése is, amely elkülöníti a felek tényállításait a per tárgyalása során megismert bizonyítékoktól, amikor akként rendelkezik, hogy a bíróság a perben jelentős tényeket a felek tényállításainak és perben tanúsított magatartásának, valamint a per tárgyalása során megismert bizonyítékoknak és egyéb peradatoknak az egybevetése, egyenként és összességében való értékelése alapján a meggyőződése szerint állapítja meg.

A tényállás szabad megállapításának elvéből következően nemcsak a nevesített bizonyítási módok igénybevételére van lehetőség, hanem bármely más, nem nevesített (atipikus) bizonyítási mód felhasználására is (így lehetőség van például adatszolgáltatás kérésére hatóságoktól és magánszervezetektől, kísérletek lefolytatására, a per tárgyává tett cselekmény eljátszására, közvélemény-kutatás elvégeztetésére stb.).

Az atipikus bizonyítási módok tekintetében is érvényesülniük kell viszont a szabad bizonyítási rendszer alapelvi követelményeinek: vagyis az alkalmasság, a célszerűség, az észszerűség és az okszerűség elveinek. Az alkotmányos rend alapértékeinek védelme érdekében kizárt olyan bizonyítási eljárás lefolytatása, amely a közrendbe ütközik.

A bizonyítási eszközök között újként nevesíti a törvény a kép- és hangfelvételeket, amelyek a technikai fejlődés következtében, a digitális kép- és hangrögzítés elterjedésével egyre nagyobb jelentőséget kapnak a polgári perben felvett bizonyítás során. Ezeket a bizonyítási eszközöket a hatályos Pp. rendszerében a tárgyi bizonyítási eszközök kategóriájába sorolta hagyományosan a jogirodalom. A kép- és hangfelvételek azonban minőségileg különböznek az egyéb tárgyi bizonyítási eszközöktől: nem valamilyen dolog jelenbeli állapotát, hanem valamilyen múltbeli eseményt vagy - állókép esetén - múltbeli állapotot érzékeltetnek. Az ilyen felvételek által a múltból közvetített információkat a felvételek lejátszásával, megtekintésével sajátíthatja el a bíróság, következésképp ezeknek a bizonyítási eszközöknek a felhasználására is szemle keretében kerülhet sor. Amennyiben valamely tárgy vagy helyszín jelenbeli állapotáról készült felvétel kerül önállóan (tehát nem valamely más bizonyíték illusztrálásaként) felhasználásra, valójában a szükséges szemle helyettesítése történik: közvetlen érzékelés helyett közvetett benyomásokat szerez a bíróság. A bizonyítás-felvétel szabadságának a rendszerében erre is lehetőség van, bár ilyenkor - a felvétel manipulálhatóságára tekintettel - az ellenbizonyításra is szélesebb körű lehetőség nyílik, mint a szemle - jegyzőkönyvben rögzített - eredményével szemben.

A 269. §-hoz

A törvény rendelkezik a jogsértő bizonyítási eszközökről és azok felhasználhatóságáról, figyelemmel arra, hogy a gyakorlatban egyre többször merül fel az a kérdés, hogy felhasználhatók-e a jogellenes vagy jogellenesen megszerzett bizonyítékok. A leggyakrabban ezek titkos kép- és hangfelvételek formájában jelentkeznek. A jogsértő bizonyítási eszközök felhasználhatóságáról a szakirodalomban három elmélet alakult ki. Az első elmélet szerint a szabad bizonyítás elvéből az következik, hogy amit a törvény nem tilt, azt szabad, így a jogsértő bizonyítékok felhasználhatók; a második elmélet szerint abszolút értelemben tilos a jogsértő bizonyítási eszközöket felhasználni a polgári perben. A legelterjedtebb - és nemzetközi szinten is elfogadott - harmadik álláspont az ún. viszonossági elv, mely értelmében minden esetben mérlegelni kell, hogy melyik érdek a fontosabb: a fél bizonyításhoz fűződő méltányolható magánérdeke, vagy az ellenérdekű fél személyiségi jogainak védelme; e mérlegelés során figyelembe kell venni azt is, hogy a bizonyíték megszerzése, felhasználása milyen súlyú jogellenességet valósít meg [BH1993. 365., vö.: Kengyel Miklós: A polgári peres eljárás kézikönyve; KJK-KERSZÖV Jogi és Üzleti Kiadó Kft., Bp. 1995. 408-410. o; Nagy Adrienn: A Polgári perrendtartásról szóló 1952. évi III. törvény magyarázata; a 166. §-hoz írt magyarázat; CompLex Kiadó, Budapest 2015.].

A joggyakorlat és a szakirodalom a jogsértő bizonyítási eszköz felhasználhatóságát illetően a viszonossági elv mellett tette le voksát, tehát a teljes törvényi tilalom és a teljes megengedhetőség között kell kialakítani a törvényben azt a szabályozást, mely a bíróság mérlegelését lehetővé teszi [V.ö. Papp Zsuzsanna: Az illegális eredetű illetve a felhasználásukkal személyiségi jogot sértő információk a polgári perbeli bizonyításban; PhD értekezés, Budapest, ELTE, 2011.].

Az új információs, kommunikációs és multimédiás eszközök megjelenése és általános elterjedése miatt a jogellenesen szerzett információk és bizonyítékok keletkezésének lehetősége és tényleges gyakorlata is növekvő tendenciát mutat. Ezért megkerülhetetlen e kérdés törvényi szintű szabályozása, melynek során az elsődleges szempont a vonatkozó bírósági joggyakorlatban kialakított elvek normaszintű rögzítése volt.

Az Alkotmánybíróság a jogsértő bizonyítási eszközök felhasználhatóságát a tisztességes eljárás követelményével összefüggésben vizsgálta.

Az Alkotmánybíróság álláspontja szerint a bizonyítási rendszer, a konkrét bizonyítási szabályok kialakítása a jogalkotó feladata, melyet a jogalkalmazó bíróságok értelmeznek. A bizonyításra vonatkozó rendelkezések szoros összefüggést mutatnak a tisztességes eljáráshoz való joggal, ám ezen alapjog, továbbá más alapjogok (például a magánszféra védelme, emberi méltóság védelme, kínzás tilalma, védelemhez való jog) és alkotmányos rendelkezések (különösen a jogállamiság tétele) által kijelölt kereteken belül a jogalkotó nagyfokú szabadságot élvez ezek meghatározása során. Önmagában az, hogy e szabályoknak mi a helyes tartalma, bírósági jogértelmezés kérdése, a téves jogértelmezés pedig önmagában nem vezet szükségképpen az Alaptörvény sérelmére. Ez vonatkozik a bizonyítékok kizárására is. [3104/2014. (IV. 11.) AB végzés 19. pontja]

A törvény általános jelleggel kívánja rögzíteni azt a főszabályt, hogy jogsértő bizonyítási eszköz a perben nem használható fel. A generális szabály rögzítésének elsődleges indoka az, hogy egy jogállamban nem alkothatók olyan szabályok, melyek a peres feleket arra ösztönzik, hogy jogsértő módon szerezzék be a per eldöntése szempontjából releváns bizonyítékokat. A törvény e körben meghatározza a jogsértő bizonyítási eszköz fogalmát.

A törvény azt az abszolút kizáró okot szabályozza, mely fennállása esetén a bíróság köteles figyelmen kívül hagyni a fél által hivatkozott bizonyítási eszközt. Ha ez az abszolút kizáró ok nem áll fenn, a jogsértő bizonyítási eszköz felhasználhatósága tárgyában a bíróság dönt mérlegelési jogkörében a törvényben meghatározott szempontokat mérlegelve.

Ez a szempontrendszer tükrözi a kialakult bírósági joggyakorlatot azzal az eltéréssel, hogy amennyiben a bíróság mérlegeléssel nem találja felhasználhatónak a jogsértő bizonyítási eszközt, és a bizonyító fél a tényt más módon nem tudja bizonyítani, a bíróság alkalmazhatja a bizonyítási szükséghelyzet szabályait. E szempontrendszert figyelembe véve a bírósági joggyakorlat fogja kialakítani azoknak a konkrét eseteknek a körét, amikor a jogsértő bizonyítási eszköz nem használható fel. Természetesen ennek során a bíróságnak figyelemmel kell lennie az Európai Unió más tagállamaiban kialakított nemzetközi gyakorlatra, arra, hogy alapvető jogok sérelmét a jogsértő bizonyítási eszköz felhasználása nem eredményezheti, illetve arra is, ha az Alkotmánybíróság döntéseivel alakítja, megszabja a határait a jogsértő bizonyítékok felhasználásának.

Természetesen a jogsértő bizonyítási eszköz befogadása a felet nem mentesíti a jogsértő magatartással összefüggésben felmerült felelőssége alól, tehát a bizonyító félnek erre tekintettel is kell döntenie abban a kérdésben, hogy kéri-e a jogsértő bizonyítási eszköz perbeli befogadását.

A 270. §-hoz

Sok esetben előfordul, hogy ugyanazon tény(ek meghatározott köre) több eljárásban (más polgári, közigazgatási, büntető perben, szabálysértési eljárásban, közigazgatási eljárásban, választottbírósági eljárásban, stb.) is jelentőséggel bír, és bizonyítás felvételére kerül sor rá(juk) vonatkozóan. A pergazdaságosság és a perek észszerű időn belüli befejezésének alapelvi szintű követelményeivel ellentétes ugyanazon bizonyítás felvételének többszörözése eljárásonként.

A hatályos Pp. sem zárta ki a más eljárásban beszerzett bizonyíték felhasználhatóságát [a Pp. 124. § (4) bekezdésének a) pontja kifejezetten lehetővé teszi a bíróság számára a tárgyalás előkészítése körében iratok beszerzését más hatóságtól vagy szervezettől], a gyakorlat élt is ezzel a lehetőséggel, de kifejezett törvényi rendelkezés hiányában nem volt egyértelmű az így nyert bizonyító adatok bizonyítási természete. Minderre tekintettel a törvény egyértelművé teszi, hogy a bíróság felhasználhatja a más eljárásban szerzett bizonyítékot.

Az egyes eljárások részletszabályainak különbözőségeire tekintettel viszont nem lehet eltekinteni azon garanciális elemek megkövetelésétől, amelyeket a polgári perrendtartás a bizonyítás felvételének módjához fűz. Így pl. attól, hogy a tanú meghallgatásánál a perben álló felek mindegyike jelen lehetett és kérdéseket intézhetett a tanúhoz, a tanú élhetett a mentességi jogával, a szakértői vélemény az igazságügyi szakértők névjegyzékében szerepelt szakértőtől származik stb. Olyan eljárási érdek viszont már nem fogalmazható meg, hogy a bizonyítás-felvétel minden perjogi szabálya teljesüljön, pl. az is, hogy bíróság foganatosítsa a bizonyítást. A szabályozás célja azoknak a perjogi követelményeknek az érvényesülése és számon kérhetősége a más eljárásban beszerzett bizonyítékokkal szemben, amelyek egyfelől a bizonyítás céljában (a bíróság meggyőződésének kialakításában), másfelől a felek bizonyítási érdekében (a bíróság meggyőzésében) ragadhatók meg. Ezeknek a követelményeknek a figyelembevételével a bírói gyakorlatnak esetről esetre kell állást foglalnia abban a kérdésben, hogy melyek e törvénynek azok a rendelkezései, amelyek érvényesülésének hiánya kizárja a más eljárásban beszerzett bizonyíték változatlan (ismétlést, kiegészítést szükségtelenné tevő) felhasználhatóságát. Amennyiben a más eljárásban beszerzett bizonyíték kiegészítése szükséges (és lehetséges) erre magától értetődően, az adott bizonyítási módra vonatkozó szabályok szerint van mód.

Ha a más eljárásban beszerzett bizonyíték felhasználhatóságának fenti akadálya a bizonyítékot tartalmazó iratból nyilvánvalóan kitűnik, a bíróságnak azt észlelnie kell, és hivatalból kell kirekesztenie az ilyen bizonyítékot a mérlegelése köréből. Az viszont nem fér össze a polgári perben érvényesülő rendelkezési elvvel, hogy a bíróság hivatalból vizsgálatot folytasson le annak kizárhatósága végett, hogy a bizonyíték felvétele körében nem fordult elő olyan szabálytalanság, ami a bizonyítékot aggályossá teszi, felhasználásának akadályát képezi. Ugyanakkor a feleknek, akik ismer(het)ik a bizonyíték felhasználhatóságát akadályozó körülményeket, lehetőséget biztosít a törvény a felhasználni kívánt bizonyíték bizonyító értékének érvénytelenítésére.

A 271. §-hoz

A törvény újként vezeti be a perrendtartásba a közreműködők fogalmát, mely mindazon személyeket felöleli, akik valamilyen releváns bizonyítékot hordoznak, birtokolnak, vagy más módon tudnak segítséget nyújtani a feleknek és a bíróságnak a tényállás feltárásához. E személyek segítséget nyújtanak a bizonyítás megfelelő lefolytatásához. A polgári per közintézmény, amelynek megfelelő működéséhez a köz valamennyi tagjának hozzá kell járulnia, nemcsak költségvetési befizetéseivel, hanem szükség esetén tevőlegesen is. Ez utóbbi hozzájárulás költségeinek viselésére viszont már azok kötelesek, akiknek az érdekét szolgálja a közreműködés (vagy a költségkedvezmények érvényesülése esetén helyettük ennek a közreműködésnek a költségét az állam viseli). Egyes közreműködők költségtérítésére és díjazására már jelenleg is akár a hatályos Pp., akár más jogszabályok konkrét rendelkezéseket is tartalmaznak (tanúk, szakértők, szemletárgy-birtokosok), mégsem szükségtelen e jog általános rögzítése, éppen az atipikus bizonyítás-felvételi módban közreműködőkre tekintettel.

A gyakorlatban általános, hogy a bíróság adatszolgáltatást kér hatóságoktól vagy magánszervezetektől valamilyen releváns tényről, ún. megkeresés formájában. A hatályos Pp. nem ismeri és nem szabályozza a megkeresésnek ezt a formáját. Ez a szabályozatlanság csak akkor okozott problémát, ha a megkereső nem teljesítette a megkeresést, vagy arra jelentős késedelemmel, többszöri felhívás eredményeként került sor, ami hozzájárult a per szükségtelen elhúzódásához. Ez a megkeresés atipikus bizonyítási mód, az adatszolgáltatás atipikus bizonyítási eszköz. Az atipikus bizonyítási eszközök szolgáltatására képes személyek általános közreműködői fogalom alá vonásával a törvény egyértelművé teszi, hogy az ilyen adatszolgáltatás teljesítése nem a megkeresett választásától függ, hanem köteles a közreműködésre a megkeresett. A kényszerítő eszközök alkalmazhatóságának valamennyi közreműködőre való kiterjesztése pedig lehetőséget ad a bíróság számára a megkeresés teljesítésének megfelelő kikényszerítésére is.

A 272-274. §-hoz

A törvény a hatályos Pp. 185. §-ában foglalt rendelkezéseket, melyek a tanúkkal és a szakértőkkel szemben alkalmazható kényszerítő eszközökről szólnak, tartalmilag nem változtatja meg, de lényegesen összefogottabb nyelvi eszközökkel fejezi ki, egyben kiterjesztve azokat a bizonyítás felvételében közreműködő valamennyi személyre.

A törvény e szabályainak újdonsága abban áll, hogy lehetővé teszi a bizonyítási eljárásban közreműködő ún. harmadik személyek szankcionálását is. A Pp. jelenleg hatályos szabályai szerint is kezelhető a törvény által felvázolt helyzet: ha a peren kívül álló személy a bíróság megkeresésében foglaltakra nem reagál, vagy azt nem megfelelően teljesíti, a közreműködőt - jogi személy esetén a törvényes képviselőt - a bíróság tanúként idézi meg, és kötelezi a szükséges információ szolgáltatására vagy okirat bemutatására. Ez a módszer azonban mindenképpen időveszteséget okoz, melyet a törvényben foglalt megoldás kiküszöbölhet például azáltal, hogy a bíróság a megkeresésében kifejezetten előzetesen tájékoztatja a közreműködőt a jogkövetkezményekről, az alkalmazható kényszerítő eszközökről.

A törvény valamennyi közreműködő tekintetében egységesen rögzíti a kényszerítő eszközök alkalmazása esetére az utólagos kimentés, illetve a jogorvoslat lehetőségét.

A 275. §-hoz

Az elsőfokú eljárás szabályai között a törvény tételesen rögzíti a keresetlevél, az írásbeli ellenkérelem, viszontkereset-levél, a beszámítást tartalmazó irat kötelező tartalmi elemeit, melyek között, továbbá az elsőfokú eljárás szabályai között számos előírás is található a bizonyítási indítványok tekintetében. A bizonyítási eljárás általános szabályai között ennek ellenére nélkülözhetetlen a bizonyítási indítvány általános tartalmi elemeinek rögzítése.

A 276. §-hoz

A bizonyítás elrendelése körében lefektetett szabályok a hatályos Pp.-ben is fellelhetők, ezek azonban átsruktúráltan e §-ban kerültek rögzítésre. A peranyag szolgáltatásának feleket terhelő kötelezettségéből következően a bíróság hivatalból bizonyítást továbbra is csak kivételesen, törvényi felhatalmazásra folytathat le.

A törvény alapján a bíróság egyrészt a hatályos Pp.-ben foglaltaknak megfelelő okokból (a bizonyítás a jogvita elbírálása szempontjából szükségtelen, illetve a fél a bizonyítási költségek előlegezésére vonatkozó kötelezettségének nem tesz eleget) mellőzi a bizonyítást, másrészt új elemként szerepel, hogy amennyiben a bizonyítási indítvány nem tartalmazza a törvény által kötelezően megkívánt tartalmi elemeket, a bíróság mellőzi annak tárgyában a bizonyítás elrendelését.

A 277. §-hoz

A bizonyítás célja, hogy a bíróságnak a bizonyítandó tényállítások valóságtartalmára vonatkozó meggyőződését kialakítsa. Nyilvánvaló, hogy minél közvetlenebb kapcsolatban áll a bíróság észlelése az állított ténnyel, annál erősebb meggyőződést képes a bíróság tagjaiban kialakítani. Ebből az összefüggésből vezethető le a közvetlen észlelés elsődlegessége: a közvetlenség jelenti egyrészt a bizonyítékok közvetlenségét, másrészt az észlelés közvetlenségét. A közvetlenség elvéből eredően kívánatos, hogy a bizonyítás-felvétel során az ítélkező tanács valamennyi tagja jelen legyen, a bizonyítékokkal kapcsolatos kérdéseit, észrevételeit, meggyőződését lehetőleg személyes észlelésre alapítsa. Erre figyelemmel rögzíti a törvény, hogy a bizonyítási eljárást a bíróság rendszerint a tárgyaláson folytatja le.

A szóbeli tárgyaláson történő bizonyítás-felvételnek általában az a legfőbb akadálya, hogy a bizonyítást sok esetben nem lehet a bíróság épületében, hivatalos helyiségében megtartott tárgyaláson lefolytatni. Például azért, mert a szemlét a helyszínen kell elvégezni, vagy azért mert a tanú aggkora, betegsége, testi fogyatkozása vagy más ok miatt nem jelenhet meg a bíróság előtt, ezért őt a bíróság lakásán vagy tartózkodási helyén hallgatja meg, vagy azért, mert a tanúnak vagy szakértőnek a tárgyalás helyszínére utazása, illetve a szemletárgynak vagy az okiratnak tárgyalásra szállítása rendkívül költséges, jelentős nehézségekbe ütközik vagy egyenesen lehetetlen.

A törvény - a kivételek meghatározása mellett - főszabályként rögzíti, hogy a bíróság közvetlenül csak a saját illetékességi területén vagy a székhelyén teljesítendő cselekményeket foganatosíthatja. Azonban előfordulhatnak olyan esetek, a fent jelzett példák alapján, amikor nemcsak az ütközik akadályba, hogy a bíróság a tárgyaláson folytassa le a bizonyítási eljárást, de még az sem lehetséges, hogy a saját illetékességi területén, illetve székhelyén járjon el. A bizonyítás tárgyaláson történő felvétele, illetve a közvetlenség elve alól éppen ezért szükséges kivételeket teremteni, és a törvényben szabályozni a bizonyítás-felvétel különös módjait: az elektronikus hírközlő hálózat igénybevételének szabályait, a kiküldött bíró jogintézményét, valamint a bizonyítás-felvétel megkeresett bíróság által történő foganatosítását.

A 278. §-hoz

A törvény a bizonyítás-felvétel általános szabályai között rögzíti, hogy a bíróság, illetve a felek pontosan milyen eljárási jogosultságokat gyakorolhatnak a bizonyítás foganatosítása során. A törvény kimondja, hogy a bíróság a felek bizonyítási indítványainak keretei között szabadon állapítja meg a bizonyítás módját, eszközeit, az egyes bizonyítási cselekmények körét és sorrendjét. Tartalmazza a törvény, hogy a bíróság tagjai mely körülmények feltárása érdekében intézhetnek kérdéseket a közreműködőkhöz és a felekhez. A felek jogai között rögzíti a törvény, hogy a bizonyítás-felvételnél jelen lehetnek, azzal kapcsolatban észrevételeket, indítványokat tehetnek, kérdések feltevését indítványozhatják, továbbá, ha azt a bíróság engedélyezi számukra, közvetlenül is tehetnek fel kérdéseket a közreműködőknek.

Tartalmazza a törvény, amelyeket a fél a törvény kifejezett rendelkezése értelmében a bizonyításfelvétel során tehet meg.

A 279. §-hoz

A törvény a hatályos Pp. 206. §-ában foglalt, a bizonyítékok szabad mérlegelésének elvén nem változtat, azonban tömörebben foglalja össze a hatályos szabályokat. Emellett a törvény a bizonyítás eredményének mérlegelése szabályai között kezeli azt az esetet, ha a fél és képviselőjének nyilatkozata eltérne egymástól: ezt a bíróság úgy értékeli, mintha a félnek a tényállításai lennének eltérőek.

A törvényben rögzített bizonyítékok szabad mérlegelésének elve egyenes következménye a szabad bizonyítás elvének, hiszen a kötetlenség nemcsak az igénybe vehető bizonyítási eszközök terén valósul meg, hanem a bizonyítás eredményének szabad mérlegelése kapcsán is. A bizonyítékok szabad mérlegelése során a bíróság értékeli, hogy a felek tényállításait az általuk rendelkezésre bocsátott bizonyítékok alátámasztották-e vagy sem. A bíróság által meghatározott tényállás akkor felel meg az eljárásjogi jogszabályoknak, ha az összhangban áll a periratokkal, okszerű és helyes következtetéseken nyugszik.

A bizonyítékok mérlegelése során meghatározott kötöttségek is megjelennek, amelyeket a törvény, illetve egyéb törvényi rendelkezések tartalmaznak. Ilyen kötöttséget jelent pl. a törvényes vélelem, illetve az olyan jogszabály, amely kimondja, hogy valamely körülményt az ellenkező bizonyításáig valónak kell tekinteni, vagy az, hogy ha jogerősen elbírált bűncselekmény vagyoni jogi következményei felől polgári perben kell határozni, a bíróság a határozatában nem állapíthatja meg, hogy az elítélt nem követte el a terhére rótt bűncselekményt.

A bíróság szabad mérlegelésének korlátját az indokolási kötelezettség alkotja. A bíróság az ítéletben, illetve más határozatában köteles megjelölni a bizonyítékok mérlegelésénél irányadónak vett körülményeket, különösen azokat az okokat, amelyek miatt valamely tényt nem talált bizonyítottnak, vagy amely miatt több bizonyíték közül egyeseket figyelmen kívül hagyott, míg másoknak jelentős bizonyító erőt tulajdonított.

Összefoglalóan a bizonyító adatokat a bíróság egyenként és összességükben is értékeli, megvizsgálja és összehasonlítja bizonyító erejüket, figyelembe veszi összefüggéseiket és ellentmondásaikat, és ennek eredményeként alakítja ki a saját meggyőződését, melyet ténymegállapítások formájában rögzít a határozata indokolásában.

A szabad bírói mérlegeléstől el kell határolni a szabad belátás szerinti döntést. A törvény ugyanis arra ad lehetőséget a bíróságnak, hogy a kártérítés vagy egyéb tartozás összegét, ha az a szakértői vélemény vagy más bizonyíték alapján sem határozható meg, a per összes körülményeinek mérlegelésével saját belátása szerint határozza meg. Erre tehát a bíróságnak csak akkor van lehetősége, ha az összegszerűség bizonyítás útján nem állapítható meg. A szabad belátás alkalmazására csak az objektív bizonyíthatatlanság esetén kerülhet sor. Nem alkalmazható akkor, ha a releváns tény a fél oldaláról bizonyítható lenne, de elmaradt a szükséges bizonyítás, vagy az nem igazolta a tényállás valóságosságát.

A szabad belátás nem lehet önkényes: a bíróság döntésének meg kell felelnie a helyes gondolkodás követelményének, és a per anyagából következtethetőnek kell lennie, továbbá kellő meggyőző erővel kell bírnia.

A 280. §-hoz

Az elektronikus hírközlő hálózat igénybevételének lehetőségét a polgári perrendtartásról szóló 1952. évi III. törvény, valamint egyéb eljárásjogi és igazságügyi törvények módosításáról szóló 2015. évi CLXXX. törvény (a továbbiakban: E-Pp. tv.) iktatta be a hatályos Pp. XXVIII/A. Fejezetébe. A törvény külön részben, „Az elektronikus technológiák és eszközök alkalmazása” című Tizedik Részben, a XLVII. Fejezetben szabályozza az elektronikus hírközlő hálózat igénybevételével történő bizonyítás foganatosítását.

A 281. §-hoz

A kiküldött bíró eljárására vonatkozó szabályokat a hatályos Pp. 203. §-a állapítja meg. A hatályos szabályozás - szemben a Plósz-féle Pp. 277. §-ával, amely a bíróság bármely tagjának kiküldését lehetővé tette - csak a tanács elnökének vagy a hatályos Pp. 12/A. § (1) bekezdésének utaló szabálya folytán az elsőfokú eljárásban bírósági titkár kiküldését teszi lehetővé. A törvény - továbbfejlesztve azt - vissza kíván térni a korábbi megoldáshoz, hiszen semmilyen észszerű indoka nincs annak, hogy ha a bizonyítást a perbíróságon szolgálatot teljesítő bírósági titkár is felveheti, akkor a perbíróság eljáró tanácsának tagja vagy a perbíróságon szolgálatot teljesítő más bíró miért ne tehetné meg.

A törvény a svájci szövetségi polgári perrendtartás 155. cikkének 2. bekezdéséhez hasonlóan azt is lehetővé teszi, hogy a bizonyítás-felvételnél nemcsak egy, hanem akár több kiküldött bíró is közreműködjék. Lehetőség van tehát arra, hogy akár az egész eljáró tanács vegye fel a bizonyítást tárgyaláson kívül.

A törvény a kiküldött bíró alkalmazása esetére pontosan meghatározza a bizonyítás elrendelése tárgyában hozott végzés tartalmi elemeit. E tartalmi elemekből következik, hogy a jelenleg hatályos szabályokkal ellentétben kiküldött bíró nemcsak tanúmeghallgatás kapcsán járhat el, hanem például szemlét is foganatosíthat.

A 282. §-hoz

A törvény a hatályos Pp.-hez hasonlóan, rögzíti, hogy a bíróság a bizonyítás-felvétele céljából azt a járásbíróságot keresi meg, amelynek területén a meghallgatandó személyek laknak, illetve amelynek területén a bizonyítás legcélszerűbben foganatosítható. Ezen előírás keretei között a bíróságnak a célszerűségi szempontokat szem előtt tartva kell meghatároznia a megkeresett bíróságot.

A megkeresés alapján a bizonyítást a megkeresett bíróság veszi fel, ezért a bizonyítás megfelelő foganatosításához a megkeresett bíróságnak tisztában kell lennie a bizonyítandó tények körével, az azzal kapcsolatban korábban foganatosított bizonyítás eredményével, esetleg a megkeresésben foglalt bizonyítás eredményére épülő, előre látható további bizonyítási cselekményekkel. Erre tekintettel a törvény - részben a bizonyítás-felvétel kiküldött bíró útján való foganatosítását elrendelő végzés tartalmi elemeire utalással, részben önálló rendelkezésekkel - meghatározza a bizonyítás-felvétel megkeresett bíróság útján való foganatosítását elrendelő végzés tartalmi elemeit. A törvény a tartalmi elemeket akként határozza meg, hogy a bíróság figyelemmel lehessen az adott ügy sajátosságaira. Tekintettel arra, hogy minden egyes megkeresés speciális abból a szempontból, hogy a megkereső bíróságnak a bizonyítás foganatosításához mely iratokra van szüksége, a törvény e körben csak egy keretszabályt ad annak rögzítésével, hogy a megkeresett bírósághoz meg kell küldeni azokat az iratokat, amelyek a megkeresés elintézéséhez szükségesek, és a megkereső bíróságra bízza ezen iratok kiválasztását.

A 283. §-hoz

A törvény a megkeresett bíróság eljárására vonatkozó szabályok kialakításakor alapul vette a hatályos Pp. 202. § (2)-(4) bekezdésének előírásait. Módosította ugyanakkor a törvény a szabályozást a tekintetben, hogy mi a teendője a megkeresett bíróságnak abban az esetben, ha a megkeresés teljesítésére részben vagy egészben más bíróság illetékes. A hatályos Pp. szerint ekkor a megkeresett bíróság maga dönti el, hogy a megkeresés teljesítésére mely bíróságot tartja illetékesnek, és a megkereső bíróság értesítése mellett megküldi e bíróság számára az iratokat. A törvény szerint azonban arról az ügy minden részletének ismeretében a megkereső bíróságnak kell minden esetben - tehát a fenti körülmények fennállása esetén is - döntenie, hogy mely bíróságot keresi meg a bizonyítás foganatosítása érdekében. Erre tekintettel a törvény előírja, hogy ha a megkeresés teljesítésére egészben vagy részben más bíróság illetékes, a megkeresett bíróság teendője az, hogy erről haladéktalanul értesíti a megkereső bíróságot.

A 284. §-hoz

A törvény 275. §-a rendelkezik általánosan valamennyi bizonyítási indítvány tartalmi elemeiről. Jelen § a tanúbizonyítási indítvány különös tartalmi elemeit határozza meg, előírva, hogy be kell jelenteni a tanú nevét és idézhető címét, továbbá a hatályos Pp. rendelkezéseihez hasonlóan speciálisan rendelkezik a kiskorú, illetve a bíró és más hivatalos személy tanúkénti meghallgatása iránti indítvány tartalmáról.

A 285. §-hoz

A hatályos Pp. megteremtette a tanú adatainak zártan kezelésére vonatkozó szabályokat, amelyeket a törvény is fenntart. A törvény a szabályok tartalmán lényegében nem változtat, csupán tömörebben, koncentráltabban, pontosabban fogalmazza meg azokat. A tanú védelmének a hatályos lex imperfecta szabályozással szemben azonban valós érvényt kell szerezni. Ennek eszköze a pénzbírság kiszabásának alkalmazása az adatbejelentéssel összefüggő szabályokat megsértő féllel szemben. Ha az érintett tanú kifogásolja az adatbejelentés módját, akkor indokolt a valós védelem biztosítása érdekében nem lehetőségként, hanem kötelezettségként előírni pénzbírság kiszabását.

A 286. §-hoz

A törvény a hatályos Pp. rendelkezéseinek megfelelően rögzíti azt az esetet, amikor a bizonyító fél ellenfele is kötelezhető a tanú nevének és idézhető címének bejelentésére.

A 287. §-hoz

A törvény a tanú idézésére vonatkozó szabályokat a hatályos Pp. rendelkezéseinek megfelelően tartalmazza. A törvény ugyanakkor a tanú adatainak zártan kezelése jelentőségére tekintettel és a szabályok érvényesülésének elősegítése érdekében rögzíti, hogy az idézésben tájékoztatni kell a tanút az adatai kezelési módjáról, az adatkezeléssel kapcsolatos jogairól. Emellett a tájékoztatásnak ki kell terjednie arra is, hogy a tanú a megjelenésével kapcsolatos költségek megtérítésére mennyiben tarthat igényt.

A 288. §-hoz

A törvény a gyakorlat egységesítése érdekében egyértelművé teszi a törvényes képviselő helyzetét; mivel a fél nevében és helyett a törvényes képviselő jár el, őt általában félként és csak kivételesen tanúként lehet meghallgatni.

A 289. §-hoz

A törvény a tanúzási képtelenség esetkörein egyrészt annyiban változtat, hogy a tanúzási képtelenség okai között megjeleníteti a védői minőséget. Ennek indoka, hogy az ügyvédekről szóló 1998. évi XI. törvény az ügyvéd titoktartási kötelezettsége körében akként rendelkezik, hogy az ügyvéd az olyan tényről és adatról, amelyről mint védő szerzett tudomást, felmentés esetén sem hallgatható ki tanúként.

Emellett jelentős változás, hogy a törvény szerint nem jelent tanúzási képtelenséget a tanú fogyatékossága. Ennek oka az, hogy önmagában a fizikai és érzékszervi fogyatékosságból nem következik olyan állapot, ami a tanúvallomást tartalmilag befolyásolná. Ilyen esetekben jellemzően kommunikációs akadályok állhatnak elő, amelyek meghatározott eszközökkel, módszerekkel kezelhetőek. Az értelmi fogyatékosság esetében pedig a tanúkénti meghallgatás során tisztázandó tényekre, körülményekre és a tanú állapotára tekintettel egyedileg szükséges mérlegelni, hogy a tanútól értékelhető vallomás elvárható-e. A fogyatékossággal elő tanú meghallgatására vonatkozó különleges rendelkezéseket a 292. § tartalmazza.

A 290. §-hoz

A tanúvallomás megtagadásának eseteit fenntartja a törvény, azonban az üzleti titok megtartására köteles tanú esetében a közérdekű adatokra valamint a közérdekből nyilvános adatokra vonatkozó szabályozással való összhang megteremetése érdekében kivételt szabályt rögzít. E szerint nincs lehetőség a tanúvallomás megtagadására akkor, ha a tanúvallomással érintett adatok a közérdekű és közérdekből nyilvános adatok megismerhetőségére vonatkozó törvény rendelkezései alapján nem minősülnek üzleti titoknak, vagy ha a per tárgyát annak eldöntése képezi, hogy az érintett adatok közérdekű, illetve közérdekből nyilvános adatnak minősülnek-e.

A kivételes szabályok körét bővíti továbbá a törvény azzal, hogy az a hozzátartozó vagy az a személy, aki a tanúvallomás folytán magát vagy hozzátartozóját bűncselekmény elkövetésével vádolná, nem tagadhatja meg a tanúvallomást, ha a kérdéses jogviszonyban a felek valamelyikének jogelődje.

A 291. §-hoz

A törvény a hatályos Pp. szabályozásának megfelelően előírja, hogy a tanúzási képtelenség, illetve a tanúvallomás megtagadása előzetesen is bejelenthető, továbbá rögzíti a tanúvallomás megtagadása tárgyában való határozathozatal szabályait.

A 292. §-hoz

A törvény rögzíti, hogy a tanút a bíróság köteles meghallgatni az idézésben megjelölt tárgyaláson. Ennek indoka, hogy a tanú számára méltánytalan, továbbá felesleges költségeket okoz, hogy ha a bármilyen okból esetlegesen elhúzódó tárgyaláson nem kerül sor a meghallgatására.

A 289. § tekintetében rögzített indokok alapján a törvény szerint nem jelent tanúzási képtelenséget a tanú fogyatékossága. Ugyanakkor a fogyatékossággal elő tanú meghallgatása esetére szükséges néhány alapvető követelmény rögzítése, amit a törvény a tanú meghallgatásának szabályai között helyezett el. Ilyen esetben a tanú a fogyatékossága figyelembe vételével, az állapotának megfelelő módon meghallgatható. A meghallgatása akkor mellőzhető, ha tőle értékelhető vallomás az állapota miatt nem várható.

A törvény a hatályos Pp.-ben foglaltaknak megfelelően rögzíti, hogy a tanú a meghallgatása előtt a tárgyaláson és a bizonyítási eljárásnál nem lehet jelen, illetve a meghallgatását követően a bíró engedélyével távozhat. Itt írja elő emellett a törvény, hogy a tanút a meghallgatás megkezdése előtt a hamis tanúzás következményeire figyelmeztetni kell.

A 293. §-hoz

A törvény a 285. §-ban rögzíti a tanú adatainak zártan kezelésére vonatkozóan azon kötelezettségeket, amelyek a feleket, illetve a bíróságot terhelik a tanúbizonyítási indítvány megtételéhez kapcsolódóan. A törvény emellett rögzíti azokat a szabályokat is, amelyek a tanú meghallgatása során szükségesek az adatok zártan kezelése körében. A törvény a szabályok tartalmán lényegében - hasonlóan a 285. § előírásaihoz - nem változtat. A törvény előírja, hogy a tanút nyilatkoztatni kell a meghallgatása előtt arról, hogy kívánja-e az adatainak zártan kezelését. E §-ban rendelkezik tovább a törvény arról, hogy mely esetekben kerülhet sor az adatok zártan kezelésének megszüntetésére.

A 294. §-hoz

A törvény a hatályos Pp.-ben foglaltaknak megfelelően követeli meg a tanú azonosítását, továbbá azt, hogy a tanútól meg kell kérdezni, hogy a felekkel milyen viszonyban van, nem elfogult-e. Ugyancsak a hatályos Pp.-hez hasonlóan a törvény előírja, hogy mely körülményekre figyelemmel kell a tanú részletes meghallgatását lefolytatni, és hogy szembesítéssel kell megkísérelni az ellentétek tisztázását, ha a tanú vallomása ellentétes más tanúnak vagy a félnek az előadásával. A törvény új elemként, kiemelt figyelmet fordít a tanú személyhez fűződő jogainak védelmére. Amennyiben a bíróság azt észleli, hogy a tanúval szemben tiszteletlen magatartást tanúsítanak, illetve nem megfelelő hangnemet használnak, úgy a bíróság a rendfenntartás eszközeivel él, és emellett megtiltja a kérdések feltevését vagy a közvetlen kérdezés jogát megvonja.

A 295. §-hoz

A törvény az alaki pervezetés szabályai között a 233. § (3) bekezdésében rendelkezik arról, hogy a tanács elnöke a felek és képviselőik kérelmére engedélyezi, hogy a meghallgatott személyhez közvetlenül kérdést intézhessenek; a kérdés megengedhetősége felől az elnök határoz. Ez a rendelkezés vonatkozik a tanú meghallgatására is, így a tanúhoz intézett kérdések szabályai között erre ismételten nem tér ki a törvény. Ugyancsak más helyen, mégpedig a 278. § (2) bekezdésében rendelkezik arról a törvény, hogy a bíróság tagjai a közreműködőkhöz - akikhez a tanúk is tartoznak - milyen kérdéseket intézhetnek. Mivel ez a rendelkezés is vonatkozik a tanúkra is, így ez sem kerül megismétlésre a tanúhoz intézett kérdések szabályai között. E helyen a törvény arról rendelkezik, hogy a kérdések feltevésére milyen sorrendben jogosultak a felek a bíróság engedélye alapján.

A 296. §-hoz

A törvény a tanúzási kötelezettség tartalmi elemeként továbbra is rögzíti a tanú okirat-felmutatási kötelezettségét. Fontos azonban hangsúlyozni, hogy a törvény szemlére vonatkozó szabályai szerint kell eljárni abban az esetben, ha az okiratot olyan harmadik személytől kell beszerezni, akit tanúként meghallgatni nem szükséges.

A 297. §-hoz

A törvény gyakorlatias megközelítésben szabályozza újra a tanúvallomás rögzítését. A törvény célja a felolvasás, illetve - a folyamatos felvétel készítésének esetét kivéve - a visszahallgatás lehetőségének biztosításával az, hogy a vallomás rögzítését követően azonnal lehetővé váljon a kiigazítás, kiegészítés, amennyiben az szükségesnek mutatkozik.

A 298. §-hoz

A kiskorú tanú meghallgatásának speciális szabályait a hatályos Pp.-ben foglaltaknak megfelelően rögzíti.

A 299. §-hoz

A 271. §-ban, a közreműködők jogai között írja elő, hogy a közreműködők jogosultak a közreműködésükkel összefüggésben felmerült költségeik megtérítésére. A tanú, mint közreműködő költségtérítésére vonatkozó különös szabályokat a szakértők díjazására vonatkozó szabályoktól elkülönítve helyezi el a törvény.

A 300. §-hoz

A szakértőt bizonyítási eszközként, a szakvéleményt bizonyítékként szabályozza. A szakértővel történő bizonyítás a hatályos perrenddel egyezően továbbra is akkor nélkülözhetetlen, ha releváns tények észlelése vagy értékelése speciális, tehát nem köznapi és nem jogi ismereteket kíván. Újításként azonban a törvény a gyakorlati igényeket törvényi szintre emelve a szakértő alkalmazásának másik eseteként rögzíti a jogvita kereteinek a meghatározását is, hiszen számos esetben előfordul, hogy szakismeret nélkül az sem állapítható meg, hogy az érvényesített jog alapjául feltüntetett tényeket a fél milyen alapon vitatja. E szabályból is következően a szakértő alkalmazására már a perfelvételi szakban is sor kerülhet.

A törvény értelmében a szakértő nem csak a hatályos Pp. által is ismert kirendelés, hanem a fél megbízása útján is igénybe vehető. A fél tehát a tárgyalási elv következetes érvényesítésének megfelelően a szakértővel létesített szerződéses jogviszony következményeként, bírói közreműködés nélkül is szolgáltathatja a bizonyítékot. A törvény a magánszakértői bizonyítás intézményesítésével a magánszakértői vélemény a bizonyításban betöltött szerepét tekintve egyértelmű helyzetet teremt, mivel azt a bírói gyakorlat jelentősen eltérően ítélte meg. A szabályozás szerint a bizonyító fél választhat a megbízott és a kirendelt szakértő alkalmazása között, sőt az sem feltétlenül szükséges, hogy a szakértőt a bíróság rendelje ki, ugyanis a bizonyítás más eljárásban kirendelt szakértő szakvéleményével is megtörténhet. Ezzel együtt, ha a fél szakértővel kíván bizonyítani, úgy az alkalmazási módok közül választania kell, ugyanis a törvény a perhatékonyság követelményét szem előtt tartva azt nem engedi meg, hogy a fél egy adott szakkérdés vonatkozásában egymással párhuzamosan, vagy egymást követően különböző módon igénybe vett szakértővel joghatályosan bizonyítson.

A törvény szerint sem a kirendelt, sem a magánszakértő nem lehet bárki, aki különleges szakértelemmel rendelkezik. Az alkalmazás módjától függetlenül a szakértő csak az igazságügyi szakértőkről szóló törvény szerinti szakértő vagy az ott meghatározott feltételek szerint, az ott meghatározott eseti szakértő lehet. Ezzel összefüggésben hangsúlyozandó, hogy a törvény nem ismétli meg azokat az alapvetően a szakértőkre és a bíróságra irányadó eljárási szabályokat, amelyeket az igazságügyi szakértőkről szóló törvény is tartalmaz. A szakértői bizonyítás során ezeket a törvény külön utalásának a hiányában is értelemszerűen alkalmazni kell.

A 301. §-hoz

A hatályos szabályok jelentős megváltoztatására a kizárás tekintetében nincs indok, a rendelkezések, mind a magánszakértő, mind a kirendelt szakértő vonatkozásában irányadóak. A magánszakértői bizonyítás szabályozása azonban a szakértői elfogultság szükségszerű jelentésváltozását kell, hogy magával hozza. A magánszakértői vélemény benyújtásának a törvényi lehetősége önmagában kizárja ugyanis azt, hogy csak is amiatt, hogy a szakértő a fél megbízottja, a szakértő elfogultnak minősüljön.

A 302. §-hoz

A törvény valamennyi polgári perben általánosan lehetővé teszi a magánszakértő igénybevételét, viszont kifejezésre juttatja azt, hogy jogszabály megtilthatja a magánszakértő alkalmazását, ha azt a perben érvényesített igény, vagy a szakkérdés jellege megkívánja.

A törvény értelmében a bizonyításban érdekelt fél döntheti el, hogy az adott szakkérdést magánszakértővel vagy kirendelt szakértővel kívánja bizonyítani. Ha a magánszakértői utat választja, úgy a szakvélemény benyújtására indítványt kell tennie, a nélkül joghatályos szakvéleményt nem csatolhat az iratokhoz.

Az indítványra irányadóak a bizonyítás általános és a perrend egyéb vonatkozó szabályai, így a bíróság ezeket alkalmazva dönti el, hogy az indítványnak helyt ad, vagy sem és, ha igen akkor mikor. A szakértő alkalmazásának e módjánál - ellentétben a kirendeléssel - az indítványban nem kell feltüntetni a szakértő által megválaszolandó konkrét kérdéseket. Magánszakértői vélemény esetében ugyanis a szakértőnek nem a bíróság végzésben feltüntetett utasítása alapján, hanem a fél megbízásának megfelelően, a fél által szolgáltatott adatok alapján kell eljárnia.

A szakkérdés minél teljesebb körű tisztázása érdekében a törvény lehetőség ad arra, hogy, ha a bizonyító fél magánszakértői vélemény benyújtására tett indítványt, úgy ugyanazon szakkérdés vonatkozásában az ellenfél is megtegye ugyanezt, hasonlóan ahhoz, mint amikor az ellenfél is felajánl egy a fél által bizonyítandó tényre vonatkozóan tanú- vagy okirati bizonyítást.

Ha az indítványnak a bíróság helyt ad, úgy a fél a bíróság által megszabott határidőben köteles benyújtani a megbízása alapján eljáró szakértő által készített bizonyítékot.

A törvény a szakértői bizonyítás sikerét veszélyeztető bonyolultság elkerülése érdekében nem engedi a megbízott magánszakértők, és így a magánszakértői vélemények halmozását akkor, ha ugyanazon szakkérdés tekintetében több fél kötelezett a bizonyításra, vagy ha a bizonyító félnek több ellenfele van.

A törvény szabálya értelmében a magánszakértői vélemény benyújtása indítványozásának a - bizonyítás általános szabályaiból következőkön kívül fontos - végső korlátja a kirendelt szakértő vagy a más eljárásban kirendelt szakértő alkalmazása. A szakértői bizonyítás önmagában jelentős idővel és költséggel jár, így a szabályozás a perhatékonyság érdekében azt sem engedi, hogy a fél a kirendelt szakértő alkalmazását követően, már az elkészített szakvéleménye tekintettel és úgy nyújtson be magánszakértői véleményt, hogy a magánszakértővel történő bizonyítás lehetőségével már korábban, a kirendelés előtt is élhetett volna.

A 303. §-hoz

A törvény egyfelől jogosultságokat ad a magánszakértőnek azért, hogy a feladatát a megbízásnak megfelelően, teljes körűen el tudja látni, másfelől kötelezettségeket is megfogalmaz a számára azért, hogy a magánszakértői vélemény a megbízó fél által esetlegesen egyoldalúan szolgáltatott adatok miatt ne válhasson egyoldalúvá. A magánszakértőt így az általános szabályok alapján megilleti az iratokba történő betekintés és azok lemásolásának a joga, továbbá jelen lehet a tárgyaláson vagy egyébként a bizonyításfelvételnél és ott a szakvéleménye előterjesztését követően kérdések feltevését is indítványozhatja. Egyúttal meg kell, hogy teremtse a lehetőségét annak, hogy a megbízója ellenfele is jelen lehessen az esetleges helyszíni szemlén és vizsgálaton, továbbá, hogy a megbízás tárgya kapcsán nyilatkozhasson. A vele közölt nyilatkozatokat pedig a szakvélemény elkészítése során értékelnie kell. Ha ezeket elmulasztja, a törvény szabályai értelmében a szakvéleménye aggályos, azaz önmagában a szakkérdés bizonyításra alkalmatlan lesz.

A 304. §-hoz

A törvény értelmében a bíróság gondoskodik arról, hogy a magánszakértői véleményt az ellenfél megkapja. Az ellenfél az ellenbizonyítás keretében jogosult arra, hogy a magánszakértőhöz kérdéseket intézzen, függetlenül attól, hogy maga alkalmazott magánszakértőt vagy sem.

Akár az ellenfél a szakvélemény vonatkozásában feltett kérdései, vagy a szakvélemény benyújtást követően felmerült perbeli adatok, vagy a szakvélemények között szakkérdésben fennálló ellentét is indokolhatják azt, hogy a fél az általa benyújtott szakvéleményt kiegészíttethesse. A törvény a kiegészítés keretében ad lehetőséget arra is, hogy a fél a szakvéleménnyel kapcsolatban felmerült egyéb aggályokat is kiküszöböltesse. A törvény a 316. §-ban határozza meg azt, hogy mely esetekben minősül a magánszakértői vélemény aggályosnak és ott mondja ki azt is, hogy az aggályos szakvélemény szakvéleményként nem vehető figyelembe. A magánszakértői vélemény kiegészíttetése csak indítványra lehetséges, a bíróság hivatalból nem jogosult intézkedni.

A törvény a perhatékonyság elvét szem előtt tartva minden lehetőséget megteremt arra, hogy a szakkérdés teljes körűen és minél korábban tisztázódjon, ezért a fél, ha a célszerűnek látszik a szakvélemény szóbeli kiegészítése céljából a magánszakértője a tárgyalásra történő előállítását is indítványozhatja. Ha a bizonyító fél és az ellenfele is alkalmazott magánszakértőt és a magánszakvélemények között a szakkérdés tekintetében ellentét áll fenn, úgy a törvény szerint bármelyik fél azt is indítványozhatja, hogy a szakértők egymás jelenlétében, ugyanazon a tárgyaláson adjanak számot az ellentét indokairól. Az ellentét fennállása esetén a szóbeli kiegészítés azért fontos, mert ennek hiányában a törvény kifejezett szabálya értelmében a magánszakértői vélemény aggályosnak minősül.

A 305. §-hoz

A törvény e szabálya azokat az eseteket jeleníti meg, amikor a fél a korábbi helyett személyében más magánszakértő alkalmazására jogosult. E szerint másik magánszakértő alkalmazását a kizárás esetén felül, kizárólag a féltől független, a magánszakértő személyében rejlő, a szakvélemény kiegészítése benyújtását meggátló okok (például a szakértő halála) indokolhatják.

A 306. §-hoz

A törvény a szakértői bizonyítás egy a gyakorlatban széles körben alkalmazott módjaként lehetővé teszi, hogy a bizonyító fél a peres eljárástól eltérő eljárásban, ugyanazon szakkérdés vonatkozásában készült szakvéleménnyel bizonyítson. Ezzel ugyanis a perben megtakarítható a szakértő kirendelésével szükségszerűen együtt járó idő és költség egy jelentős része. A törvény a szóba jöhető eljárások körét nem szűkíti le a polgári eljárásra, így például egy büntetőeljárásban készült szakvéleményt is fel lehet használni, továbbá a bizonyító fél e szabályok szerint bizonyíthat az igazságügyi szakértő nemperes eljárásban történő kirendeléséről szóló törvény vagy az egyes közjegyzői nemperes eljárásokról szóló törvény alapján eljárt szakértő szakvéleményével is.

A törvény a magánszakértői bizonyításhoz hasonlóan az ott fennálló indokok miatt a szakértői bizonyítás ezen módját is korlátozza. Nem engedi ugyanis azt, hogy a bizonyító fél azt követően használja fel szakvéleményként a más eljárásban készült szakvéleményt, hogy az adott szakkérdés tekintetében már alkalmazott magán vagy kirendelt szakértőt.

A bizonyító fél más eljárásban alkalmazott magánszakértő szakvéleményét nem, csak és kizárólag kirendelt szakértő szakvéleményét használhatja fel. Ha a bíróság az erre irányuló indítványnak helyt ad, úgy vagy a felet hívja fel a szakvélemény benyújtására vagy maga intézkedik annak beszerzése iránt.

A törvény mind a bizonyító félnek, mind a bizonyító fél ellenfelének lehetőséget biztosít arra, hogy a peranyag részévé vált szakértői vélemény vonatkozásában kérdések megválaszolását indítványozza, vagy, ha a szakvélemény aggályos, úgy azt, hogy a szakértő az aggályosság kiküszöböléséhez szükséges felvilágosítást adja meg. A törvény a kirendelt szakértő alkalmazására vonatkozó szabályai értelmében ez a szakértő kirendelésének az indítványozását is jelenti egyúttal.

A bizonyítási eljárás során egyebekben a törvény a más eljárásban felvett bizonyítás eredményének felhasználására vonatkozó szabályait is alkalmazni kell.

A 307. §-hoz

A törvény taxatív módon felsorolja azokat az eseteket, ha a szakértő kirendelés útján alkalmazható. Az első, alapeset szerinti kirendelésnek akkor van helye, ha a bizonyító fél nem alkalmazott magán- vagy más eljárásban kirendelt szakértőt. Ez múlhat a fél választásán, vagy akár például azon is, hogy magánszakértő alkalmazását az adott esetben jogszabály tiltja. A kirendelés második esetkörét a magánszakértői bizonyítás elégtelensége indokolja. E szerint, ha a magánszakértői vélemény - két szakvélemény esetén mindkettő - aggályos, akkor a szakkérdés tisztázása érdekében szükség van újabb szakvélemény beszerzésére. A törvény szabálya értelmében aggályos a magánszakértői vélemény akkor is, ha közte és a másik magánszakértői vélemény között a szakkérdésben ellentét áll fenn, de egyéb aggályossági okok a vélemények tekintetében nem állnak fenn. Ez utóbbi esetben a kirendelés lehetőségének az oka az, hogy a bíróság szabad mérlegelési joga szakkérdésben nem érvényesül, azaz a szakvélemények közötti ellentmondás a bíró értékelő tevékenysége keretében nem szüntethető meg. Végül szakértő perbeli kirendelésére sor kerülhet a más eljárásban kirendelt szakértő szakvéleményével kapcsolatosan is akkor, ha az a felek által feltett kérdések megválaszolása vagy az aggályosság kiküszöböléséhez szükséges felvilágosítás megadása érdekében kiegészítésre szorul.

A tárgyalási elvnek megfelelően a szakértő alkalmazására a kirendelés esetén is csak a fél indítványára van lehetőség, a törvény az officialitásnak csak törvényben meghatározott esetben enged teret. A kirendelés alapesete tekintetében az indítvány addig terjeszthető elő, ameddig a törvény szabályai értelmében minden más bizonyítási indítvány.

A törvény a bizonyítási eljárás általános szabályainál rendezi a bizonyítási indítvány kötelező tartalmi elemeit. E helyütt csak a szakértő kirendelésénél irányadó speciális szabályt tartalmaz. A rendelkezésben a törvény a feleket terhelő peranyag-szolgáltatási kötelezettség elvének az érvényesítése érdekében alapvetően a felekre bízza a szakértő által megválaszolandó kérdések meghatározását, a kérdésektől a bizonyíték tartalma és adott esetben a bizonyítás sikere ugyanis jelentős mértékben függ.

A 308. §-hoz

A kirendelés fogalom-meghatározását, a szakértők és a bíróság a kirendeléssel összefüggő perbeli jogait és kötelezettségeit, továbbá a kirendelés tartalmi elemeit az igazságügyi szakértőkről szóló törvény tartalmazza. A törvény csak azokat a szabályokat határozza meg, amelyek speciálisan a polgári peres eljárásra irányadóak.

A törvény főszabályként a per észszerű időn belül történő befejezése érdekében ugyanabban a szakkérdésben egy szakértő kirendelését írja elő. A szakértő személyének a kiválasztása vonatkozásában, a kirendelt szakértő minél erőteljesebb legitimációjának biztosítása érdekében fenntartja a hatályos szabályozást, amely szerint a bíróság csak a felek megállapodása hiányában választja ki a szakértő személyét. Ez alól értelemszerű kivételt jelent, ha a kirendelés célja a más eljárásban már egyszer eljárt szakértő véleményének a kiegészítése. Ekkor a már eljárt szakértőt kell kirendelni, ha pedig ez bármely, a szakértő személyében rejlő okból nem lehetséges, úgy a főszabályt kell alkalmazni.

A bíróság szerepe a kirendelésnél kétirányú. Egyrészt a bíróságot a törvényben rendszerszinten megjelenő közrehatási kötelezettség a szakértői bizonyítás során is terheli, azaz adatokra és kérdésekre vonatkozó figyelemfelhívással együttműködik a féllel. Másrészt a szakértő részére a kirendelést az indítvány alapján a bíróság kell, hogy elkészítse. A gyors és hatékony szakértői bizonyítás érdekében a bíróság gondoskodik arról, hogy a szakértő világos, egyértelmű, ellentmondásmentes feladatmeghatározást kapjon. A törvény értelmében a bíróság is jogosult kérdések feltevésére, de a felek rendelkezési jogának a sérelme nélkül. A kérdések ezért csak azon bizonyítandó tényállítások kapcsán tehetők fel, amelyek vonatkozásában a fél is feltüntetett kérdést. A bíróság a kérdések kapcsán ezen túl egy szűrő szerepet is betölt, megakadályozván azt, hogy a szakértő nem az ügyre, nem a kompetenciájába vagy a bíróság jogkörébe tartozó kérdést is megválaszoljon.

A bizonyítás a kirendelés esetében alapvetően írásbeli szakvéleménnyel történhet, a törvény azonban lehetővé teszi azt is, hogy a bíróság a szakértőt a tárgyalásra idézze a szóbeli szakvélemény előadása céljából. A törvény az idézés lehetséges két okát azok hangsúlyozása végett külön is kiemeli.

A törvény szövegezésbeli pontosítással annak szükségessége okán fenntartja a hatályos Pp. a szakértői munkatervre vonatkozó szabályait. Amennyiben a fél a munkaterv ismeretében nem kéri a szakértői munka elvégzését, úgy kell tekinteni, hogy a szakértő alkalmazására irányuló indítványát visszavonta.

A 309-311. §-hoz

A véleménynyilvánítási képességnek és megtagadási jognak a hatályos Pp. szerinti szabályainak a megváltoztatására nincs indok. Ugyanez - a tárgykör kapcsán - elmondható a tanúvallomás esetében is, így a törvény a Pp.-nek a tanúk szabályaira utaló rendelkezését fenntartja.

A törvény felsorolja azokat az okokat, amikor a bíróság a szakértőt fel kell, hogy mentse. A felmentés nem függ a fél erre irányuló kérelmétől, a bíróság - amint a felmentési ok a tudomására jut - hivatalból köteles eljárni.

A törvény egymástól élesen elkülönítve szabályozza a más és az új szakértő intézményét. Más szakértő kirendelését alapvetően a szakértő személyében rejlő okok, míg az új szakértő kirendelését a szakvéleményhez kapcsolt okok indokolják.

Más szakértő kirendelésekor így főszabály szerint nem áll rendelkezésre szakvélemény, míg új szakértő kirendelésekor minden esetben. Más szakértő kirendelését a törvény értelmében a szakértő a perből való kizárása vagy felmentése indokolhatja. A kirendelt szakértő személyének a megváltoztatása nem minősül bizonyítási cselekménynek, ahhoz külön indítványra nincs szükség. A bíróság hivatalból köteles eljárni azzal, hogy a más szakértő személyében a felek ugyanúgy megállapodhatnak, mint a megelőző szakértő esetében.

A 312. §-hoz

A törvény a kirendelt szakértő vonatkozásában csak olyan jogosultságot rögzít, amely kifejezetten a polgári perbeli szerepéhez kapcsolódik, és amelyet az igazságügyi szakértőkről szóló törvény nem tartalmaz. A szakértői vizsgálat vonatkozásában fenntartja a hatályos Pp. vonatkozó szabályát és a vizsgálat akadályozása esetére a szemle szabályait rendeli alkalmazni.

A 313-314. §-hoz

A törvény a kirendelt szakértő írásbeli szakvéleménye kapcsán is előírja, hogy azt a bíróságnak kell kézbesíteni a felek részére.

A hatályos szabályozásnak megfelelően minden félnek, külön feltétel nélkül megadja a jogot arra, hogy akár az írásbeli, akár a szóbeli szakvélemény előterjesztése, illetve előadása után a szakvéleményre vonatkozóan kérdéseket tegyen fel akkor is, ha egyébként a szakvélemény nem szenved semmilyen fogyatékosságban. Ezen felül lehetőség van arra is, hogy a felek a szakvélemény aggályosságának a kiküszöböléséhez szükséges felvilágosítás megadása érdekében kérjék a szakvélemény kiegészítését. A bíróság vagy írásbeli kiegészítésre hívja fel a szakértőt vagy a szóbeli kiegészítés érdekében - akár újra - megidézi, attól függően, hogy az adott esetben melyik a célravezetőbb.

A törvény szerinti rendszerben a szakértő a kiegészítések számától függetlenül a perben egy szakvéleményt ad, legfeljebb több részletben.

A 315. §-hoz

A törvény kizárólag egy esetben, akkor teszi lehetővé új szakértő kirendelését, ha az aggályosság megszüntetésére irányuló kísérlet sikertelen volt. Önmagában azon az alapon tehát nincs lehetőség a kirendelt szakértő kicserélésére és így a szakvélemények többszörözésére, hogy a fél nem ért egyet a szakértő következtetéseivel vagy válaszaival. A 316. § szerint aggályos szakvélemény ugyanezen paragrafus szerint a bizonyításra viszont alkalmatlan, így a kirendelt szakértővel lefolytatott bizonyítás megismétlése nélkülözhetetlen. Új szakértő kirendelésére is csak a fél indítványára van lehetőség.

A törvény a külön jogszabály szerinti igazságügyi szakértői testület alkalmazását kötelezővé teszi akkor, ha az új szakértő kirendelését követően, további új szakértő kirendelése válik szükségessé és a szakkérdés a jogszabály szerint az igazságügyi szakértői testület szakterületébe tartozik.

A 316. §-hoz

A törvény szerinti szakértői bizonyítás hangsúlyos elve az, hogy a bíróság a szakvélemény szakmai szempontú megítélésére nem lehet képes, így önmagában nem adhat alapot a szakvélemény a bizonyítékokból való kirekesztésére illetve a szakértő lecserélésére az, hogy a felek a szakvéleményt szakmai indokokra hivatkozással nem fogadják el. Számos olyan körülmény van azonban, amely fennállása esetén szakismeret nélkül is megállapítható, hogy a szakvélemény nem alkalmas a bizonyításra. A törvény ezen fogyatékossági okokat egy fogalom keretében, összegyűjtve szabályozza. A rendelkezés megfogalmazásából következően a konkrétan meghatározottakon kívül más körülmények (pl.: formális logika szabályainak a megsértése) is kétséget ébreszthetnek a szakvélemény helytállósága tekintetében.

A törvény a magánszakértői vélemény kapcsán a fentieken felül további, az aggályosság körébe vont okokat is rögzít. Így, ha a magánszakértő nem tett eleget a törvényben szabályozott kötelezettségeinek, mert például nem vette figyelembe a megbízója ellenfelének a nyilatkozatát, akkor a magánszakértői vélemény aggályosnak minősül. Ugyanez a helyzet áll fenn akkor is, ha a fél a magánszakértői véleményt nem egészíttette ki az ellenfél kérdéseivel vagy a magánszakértője a tárgyaláson nem adta szóbeli indokát annak, hogy a szakvéleménye az adott szakkérdésben miért tér el az ellenfél által benyújtott magánszakértői véleménytől. A kirendelés második esetkörénél kifejtett elv alkalmazása miatt a törvény aggályosnak minősíti az egymással szakkérdésben ellentétes szakértői véleményeket akkor is, ha egyébként más aggályossági okok a szakvélemények vonatkozásában nem állapíthatóak meg.

A törvény az aggályos szakvéleményt, továbbá a kizárt, a kirendelés alól felmentett szakértő szakvéleményét, továbbá az olyan szakvéleményt sem tekinti bizonyítéknak, amit a törvény előírásait megszegve terjesztettek be. Ilyennek tekinthető például az a magánszakértői vélemény, amit a kirendelés után nyújtottak be.

A 317. §-hoz

A törvény a felek eljárás-támogatási kötelezettsége és a rendelkezési elv mellett jelentős hangsúlyt fektet a bíróság közrehatási kötelezettségére is. A törvény ennek megfelelően a szakértői bizonyításban is megosztja a feladatokat a bíróság és a fél között. Tételesen felsorolja azokat a bírói aktivitást igénylő eseteket, ahol fennáll a lehetősége a bizonyítás vagy ellenbizonyítás hibás rendelkezés miatti sikertelenségének. A figyelemfelhívásban megmutatkozó bírói közrehatás azonban nem teremt kötelezettséget a fél számára. A fél tehát saját döntése szerint élhet az indítványozás vagy egyéb percselekmény teljesítéséhez fűződő jogával.

A törvény feljogosítja a bíróságot arra is, hogy a szakvélemény vonatkozásában hivatalból elrendelje az egyébként indítványhoz kötött bizonyítást akkor, ha a törvény szerint a perben a bizonyítást hivatalból kell lefolytatni.

A 318-319. §-hoz

A törvény értelmében a fél a magánszakértő díját a perben nem számíthatja fel, ha a magánszakértői vélemény aggályos.

A törvény a hatályos szabályozással egyezően rendezi a szakértői munkaterv elkészítése költségének az előlegezését, továbbá a viselését akkor, ha a kirendelésre a fél érdekköréből származó okból nem kerül sor.

Az előlegezés főszabálya szerint a szakértői díjat a bizonyító félnek, tehát annak kell előlegeznie, akinek érdekében áll, hogy az adott, speciális szakismeretet igénylő tényállítást a bíróság valósnak fogadja el. A kirendelt vagy más eljárásban kirendelt szakértő már elkészített szakvéleményének a pótlólagos díjfizetési kötelezettséggel járó kiegészítése azonban része lehet az ellenbizonyításnak is, ez esetben pedig a kiegészítést indítványozó és a bizonyító fél egymástól elkülönül. Ekkor az előlegezés főszabályának rendező elve nem érvényesülhet, ezért a szakértői díj előzetes megfizetése a törvény kivételszabálya szerint az indítványozó fél kötelezettsége.

A törvény a kirendelt szakértő díjának meghatározása kapcsán csak a fellebbezési jogot szabályozza, tekintettel arra, hogy a hatályos perrendben megjelenő és szükséges további rendelkezéseket az igazságügyi szakértőkről szóló törvény tartalmazza.

A törvény a szakértő késedelme esetén alkalmazandó díjcsökkentés módját a hatályos szabályok szerint rendezi.

A 320-322. §-hoz

A törvény a hatályos Pp.-hez hasonlóan továbbra is mellőzi az okirat fogalmának rögzítését. A polgári eljárásjog egyik alapelve, hogy a felek kötelesek szolgáltatni a per eldöntéséhez szükséges bizonyítékokat, ezért a törvény rögzíti, hogy amennyiben a fél tényállításait okirattal kívánja bizonyítani, az okiratot beadványához kell csatolnia vagy a tárgyaláson be kell mutatnia, azaz az okiratot rendelkezésre kell bocsátania. A törvény bevezeti az „okirat rendelkezésre bocsátása” kifejezést, amely adott helyzethez képest jelentheti az okirat beadványhoz mellékelését, és jelentheti az okirat tárgyaláson történő bemutatását is. Szükség esetén pedig a bíróság az ellenérdekű felet is kötelezheti az okirat rendelkezésre bocsátására.

A szemle szabályai bővülnek, és a hatályos polgári perrendtartáshoz képest új elemek jelennek meg, melyek alkalmazhatók abban az esetben, ha perben részt nem vevő személytől kell beszerezni az okiratot. Ugyanezek a szabályok az okirat helyszínen történő megszemlélésére is alkalmazhatók.

Az okirati bizonyítás prioritását deklarálja az a szabály, hogy az okirattal bizonyítható tényekkel kapcsolatban a bíróság az egyéb bizonyítást mellőzheti.

A törvény rendelkezik az okiratokról készített másolatok felhasználásáról is. Észszerű és a perhatékonyságot is növeli az, ha valamely okirat másolati példánya szerepel az iratok között, hiszen az eredeti - esetlegesen nem rekonstruálható irat - csatolása, felhasználása költséges, és fölösleges is lehet. Ugyanakkor az eredeti irat beszerzése nem mellőzhető, ha éppen az okirattal kapcsolatban - például az ahhoz fűződő vélelem megdöntése kapcsán - folyik a bizonyítási eljárás, vagy a bíróság bármely okból szükségesnek tartja az eredeti okirat rendelkezésre bocsátását.

Adódhat olyan helyzet, amikor a bizonyítani kívánó fél közvetlenül nem férhet hozzá valamely irathoz, ekkor a bíróság intézkedik ennek a beszerzéséről. Abban az esetben pedig, ha minősített adatot, titkot tartalmazó irat beszerzése történik meg, annak felhasználhatóságát - a hatályos Pp.-hez hasonlóan - a törvény is szigorú keretek közé szorítja.

A 323-324. §-hoz

A törvény a hatályos Pp.-ben foglaltaknak megfelelően, ugyanakkor némileg átstrukturálva tartalmazza a közokirat kiállítására jogosultak körét, a közokirathoz fűződő vélelmet, illetve azt, hogy a közokirat mit bizonyít. A törvény is értelemszerűen lehetővé teszi azt, hogy jogszabály adathordozótól függetlenül más dolgot is közokirattá nyilvánítson. A törvény a közokiratról készített másolat szabályait is egyszerűsíti, átláthatóbbá teszi, továbbá figyelembe veszi az E-ügyintézési tv. rendelkezéseit is, amely a hiteles másolatkészítés körében is tartalmaz előírásokat.

A 325. §-hoz

A törvény alapvetően a hatályos Pp.-ben foglaltak szerint rendelkezik a teljes bizonyító erejű magánokiratokról. Ugyanakkor a teljes bizonyító erejű magánokiratokkal kapcsolatos újdonság az, hogy amikor két tanú igazolja az aláírás valódiságát, az eddigi aláírás és lakóhely mellett az olvasható aláírást is megkívánja a törvény. Abban az esetben ugyanis, amikor a teljes bizonyító erejű magánokirathoz kapcsolódó vélelemrendszer megdöntésével kapcsolatban folyik bizonyítási eljárás, rendkívül fontos a tanúk felkutatása, megidézése, azonban a hatályos törvény csak az aláírást és a lakóhelyet követeli meg. Az aláírás azonban nem mindig olvasható, ezért a törvény megkívánja, hogy a tanúk a nevüket olvashatóan is feltüntessék. Ezzel a törvény követi azt a mindennapi gyakorlatot, amely során az aláírás mellett az olvasható név feltüntetése is szükséges.

A törvény megtartotta a teljes bizonyító erejű magánokiratokhoz kapcsolódó vélelmeket, melyek az aláírás valódiságához fűznek jogkövetkezményeket.

Az elektronikus okiratok esetében is fontos a megőrzés módja, és az, hogy a megőrzött elektronikus okiratok esetében milyen módon biztosítható, hogy az idő múlása ellenére az elektronikus okiratba foglalt adatok esetében is felállítható legyen a hamisítatlanság vélelme.

Ennek érdekében a törvény rögzíti azokat a feltételeket, amelyek teljesítése esetén az archivált elektronikus okirat aláírt vagy bélyegzővel ellátott adatai az ellenkező bizonyításáig meg nem hamisítottnak tekintendők. A rendelkezés nem egyetlen konkrét archiválási módot szabályoz, hanem egy keretszabályt ad. A részletes követelmények kormányrendeleti szinten kerülnek meghatározásra, ugyanakkor a hamisítatlanság vélelméhez szükséges alapvető garanciális előírásokat rögzíti a törvény a következők szerint. A tárolásra átvételkor az archiválási szolgáltató meggyőződik az elektronikus dokumentum hitelesítésének érvényességéről, majd a szolgáltató a jogszabályi feltételeknek megfelelő körülmények között tárolja az elektronikus okiratot, végül a szolgáltató igazolja - szintén a kormányrendeletben meghatározott módon - az elektronikus okirat hitelességét.

A 326. §-hoz

Ha valamely magánokirat nem felel meg a teljes bizonyító erejű magánokiratokkal szemben támasztott törvényi feltételeknek, akkor egyszerű magánokiratnak minősül, melynek bizonyító erejét a bíróság főszabály szerint a tényállás szabad megállapításának elve és a bizonyítékok szabad mérlegelésével veszi figyelembe.

A 327. §-hoz

A törvény a jogi személy által kiállított vagy őrzött okiratról készült másolat bizonyító erejére vonatkozó előírást a hatályos Pp. szabályozásához képest egyszerűbb, átláthatóbb módon tartalmazza.

A 328-330. §-hoz

A szemle a bizonyításnak az a módja, amely során a bíróság közvetlen érzékeléssel szerez meggyőződést valamely perben jelentős tény fennállásáról vagy annak hiányáról. A szemle elrendelésének feltételein nem változtat a törvény, de a hatályos Pp. 188. § (1) bekezdésének átfogalmazásával egyértelművé teszi, hogy a szemle lefolytatásának célja is valamely bizonyítandó tény megállapíthatósága, a vizsgálat, illetve megfigyelés alatt álló tény tehát nem pusztán a szemletárgyak egyike.

A bizonyítás eszközei között újként nevesíti a törvény a képfelvételeket, a hangfelvételeket, a kép- és hangfelvételeket, amelyek a technikai fejlődés következtében, a digitális kép- és hangrögzítés elterjedésével egyre nagyobb jelentőséget kapnak a polgári perben felvett bizonyítás során. Ezeket a bizonyítási eszközöket a hatályos Pp. rendszerében a tárgyi bizonyítási eszközök kategóriájába sorolta hagyományosan a jogirodalom. A kép- és hangfelvételek azonban minőségileg különböznek az egyéb tárgyi bizonyítási eszközöktől: nem valamilyen dolog jelenbeli állapotát, hanem valamilyen múltbeli eseményt vagy - állókép esetén - múltbeli állapotot érzékeltetnek. Az ilyen felvételek által a múltból közvetített információkat a felvételek lejátszásával, megtekintésével sajátíthatja el a bíróság, következésképp ezeknek a bizonyítási eszközöknek a felhasználására is szemle keretében kerülhet sor.

A törvény szabályozza azt az esetet is, amikor a szemletárgy birtokosa a felektől különböző harmadik személy. Rendelkezik a törvény továbbá arról, hogy mely esetben nem rendelhető el a szemle, és ettől megkülönbözteti azt az esetet, amikor a szemle elrendelésére sor kerül, de a szemletárgy birtokosa megtagadhatja a szemle tárgyának bemutatását vagy a szemle foganatosításának lehetővé tételét.

A törvény lehetőséget teremt arra is, hogy a szemlét a bíróság elektronikus hírközlő hálózat útján folytassa le. Ez hozzájárul a polgári per költséghatékonyságához és elősegíti az eljárás észszerű időn belüli befejezését is.

A 331. §-hoz

A törvény részletesen szabályozza a szemle foganatosítását. A hatályos rendelkezésekhez hasonlóan figyelemmel van azokra az esetekre, amikor a szemle foganatosítása nem lehetséges a bíróság hivatalos helyiségében tartott tárgyalás keretében a szemle tárgyának jellege, mozgathatóságának hiánya, nehézsége vagy más körülmény miatt. Figyelemmel van ugyanakkor arra is, hogy míg a tárgyaláson foganatosított szemle a tárgyalás nyilvánosságához igazodóan nyilvános, magántulajdonban lévő helyszínen történő foganatosítás esetén nem várható el a tulajdonostól, hogy olyan érdeklődők számára is biztosítsa a magántulajdonába való belépést, akik a perben nem érdekeltek és a szemlénél való közreműködésük sem indokolt. A nyilvánosság viszont csak erről a földrajzi területről tartható távol, amennyiben tehát a szemle foganatosítására részben közterületen kerül sor, a nyilvánosság korlátozására csak a tárgyalás nyilvánosságának korlátozását lehetővé tevő szabályok szerint kerülhet sor.

A tárgyaláson foganatosított szemle esetén meghatározott kényszerítő eszközök állnak a bíróság rendelkezésére a rend fenntartásának és az eljárás előmozdításának biztosításához. A helyszínen foganatosított szemle viszont tárgyaláson kívüli eljárási cselekmény, ezért indokolt külön is megadni a jogot a bíróság számára a rend fenntartásához szükséges kényszerítő eszközök alkalmazásához. A hatályos Pp. is előírja, hogy a rendőrség közreműködése igénybe vehető, de ennek módjáról nem rendelkezik. A törvény ezt pótolja, és kimondja, hogy a végrehajtási kényszer alkalmazásának szabályai szerint vehető igénybe a rendőrség közreműködése; a végrehajtási kényszer alkalmazásában való rendőrségi közreműködés szabályait pedig tartalmazza a bírósági végrehajtásról szóló törvény.

A 332-333. §-hoz

A törvény pótolja a hatályos Pp. hiányosságát, amikor egyértelműen előírja, hogy a szemle foganatosításáról, az annak során elhangzott nyilatkozatokról, észrevételekről, a bíróság által észlelt tényekről jegyzőkönyvet kell készíteni. Emellett a törvény a technikai fejlődés eredményeire is tekintettel felhívja a figyelmet a szemle során szerzett meggyőződés egyéb módokon való kiegészítő dokumentálásának lehetőségére.

A törvény továbbra is biztosítja a hatályos szabályozásnak megfelelően a szemletárgy birtokosának a zárt adatkezelésre vonatkozó jogát a tanúra vonatkozó szabályozásra utalással. A szemletárgy birtokosa a szemle során felmerült kárának megtérítését is igényelheti.

Szintén a tanú tekintetében rögzített szabályokra utalással rendezi a törvény a szemletárgy birtokosának költségigényre vonatkozó jogosultságát.

A 334. §-hoz

A törvény szerint a bizonyítás foganatosítására az osztott perszerkezetben az érdemi tárgyalási szakban kerül sor. Adódhatnak azonban olyan váratlan, vagy előre nem látott körülmények, amelyek szükségessé tehetik a bizonyítási eljárás előbbre hozatalát. Az előzetes bizonyítás szabályai szerint a kérelem folytán a bizonyítás foganatosítására sor kerülhet a perindítás előtt, vagy a perindítást követően, a keresetlevél perfelvételre alkalmasságától kezdődően is. A törvény továbbra is egységesen állapítja meg az előzetes bizonyítás elrendelésének feltételeit, függetlenül attól, hogy annak kérelmezésére a per megindítása előtt vagy alatt, a perfelvételi szakban kerül-e sor.

Az előzetes bizonyítás elrendelésének feltételei a hatályos Pp. 207. §-ában rögzített szabályokat követik egyetlen eltéréssel: a törvény nem nevesíti külön a 207. § c) pontjában foglalt azon esetkört, mely szerint akkor is helye van az előzetes bizonyítás elrendelésének, ha valamely dolog hiányaiért a felet szavatosság terheli: azaz ha a hiány fennállásával a szavatossági kötelezettség megvalósul, vagy a hiány fenn nem állása miatt a szavatossági kötelezettség nem áll fenn. E feltétel mellőzésének indoka az, hogy a szavatossági felelősség ilyen módon történő kiemelése és nevesítése szükségtelen, mert a szavatosság körében a jogérvényesítés jellege, szigorú határidőhöz kötöttsége miatt az a) pontban nevesített esetkörbe sorolható.

A 335. §-hoz

Az előzetes bizonyítás elrendelésére illetékes bíróságon a törvény nem változtat, csupán átfogalmazza a hatályos Pp. 208. § (1) bekezdésében írt szabályt. A perindítást megelőzően a kérelmet - a kérelmező választása szerint - a kérelmező lakóhelye szerint illetékes járásbíróságnál, vagy annál a járásbíróságnál lehet előterjeszteni, amelynek területén a bizonyítás a legcélszerűbben folytatható le. A perindítással egyidejűleg vagy azt követően a kérelmet a perre hatáskörrel és illetékességgel rendelkező bíróságnál (perbíróságnál) kell előterjeszteni. A törvény egyértelművé teszi, hogy ez a szabály kizárólagos illetékességet keletkeztet.

A 336. §-hoz

A hatályos Pp. 208. § (2) bekezdése jelenleg is tartalmazza az előzetes bizonyítás elrendelésére irányuló kérelem kötelező tartalmi elemeit. Ezt a felsorolást pontosítja, kiegészíti a törvény az előzetes bizonyítás elrendelésére irányuló határozott kérelemmel, illetve a bíróság illetékességét megalapozó adatok körével. Az előzetes bizonyítás elrendelésére irányuló kérelemben a felperes által érvényesíteni kívánt jog megjelölése szükségtelen, annak a kérelem elbírálására kiható jelentősége nincs, és ha a perindítás előtt terjeszti elő a fél a kérelmét, akár az is előfordulhat, hogy az előzetes bizonyítás eredményeként a perindításra nem fog sor kerülni.

A felek kérelemben történő megjelölése azért nélkülözhetetlen, mert a kérelem elbírálása során biztosítani kell, hogy az ellenérdekű fél is gyakorolhassa eljárási jogait. Erre tekintettel, ha az ellenérdekű fél ismeretlen, azt kellőképpen valószínűsítenie kell a kérelmezőnek.

A hiányosan előterjesztett kérelem elbírálására az általános rendelkezéseknél írt szabályokat kell megfelelően alkalmazni.

A 337. §-hoz

A hatályos Pp. 209. § (1) bekezdése alapján az előzetes bizonyítás iránti kérelem elbírálásával összefüggésben a bíróság köteles meghallgatni az ellenérdekű felet. Ezen a szabályon a törvény sem változtat, és továbbra is lehetővé teszi a meghallgatás mellőzését, ha az ellenérdekű fél ismeretlen, vagy ha az előzetes bizonyítás elrendelése sürgős. A meghallgatás mellőzését az ellenérdekű fél nem kifogásolhatja, az előzetes bizonyítás során a jogait a bizonyítás foganatosításakor gyakorolhatja, például kérdéseket indítványozhat a szakértőhöz.

Amennyiben a bíróság úgy dönt, hogy a kérelem elbírálásával összefüggésben meghallgatja az ellenérdekű felet, akkor azt megteheti szóban vagy írásban. Szóbeli meghallgatás esetén a kitűzött határnapra a feleket meg kell idézni, írásbeli meghallgatásnál pedig megfelelő határidőt kell tűzni. Mindkét esetben a bíróság köteles megküldeni az ellenérdekű fél részére az előzetes bizonyítás elrendelésére irányuló kérelmet, hiszen az ellenérdekű fél csak a kérelem tartalmának ismeretében tud megfelelően nyilatkozni.

Az előzetes bizonyítást elrendelő végzés nem fellebbezhető határozat, az előzetes bizonyítás elrendelését elutasító végzés azonban igen. Ezért az elutasító határozatot is meg kell küldeni az ellenérdekű félnek (ha ismert) a kérelemmel együtt, és őt is, mint felet megilleti a fellebbezés joga.

A 338. §-hoz

A bíróság által foganatosított előzetes bizonyítás semmiben sem különbözik a per érdemi tárgyalási szakában foganatosított bizonyítástól. Ebből következik az a szabály, hogy az előzetes bizonyítás felvételére a bizonyítás-felvétel általános és különös szabályai is alkalmazandók.

Az előzetes bizonyítás során kizárólag kirendelt szakértő alkalmazható. Az előzetes bizonyítás eredményét a perben bármelyik fél felhasználhatja. Nem kizárt tehát az az eset sem, hogy a kérelmező fél ellenfele hivatkozza meg a számára kedvező bizonyítás eredményét.

A 339. §-hoz

Az előzetes bizonyítás során felmerült költségek előlegezésére és viselésére a törvény költségeknél írt általános rendelkezéseit kell alkalmazni. Így a bizonyítással kapcsolatos költségeket az a fél előlegezi, akinek az adott tény bizonyítása az érdekében áll, mely az esetek többségében a kérelmezőt jelenti. Előfordulhat azonban az is, hogy az ellenérdekű fél indítványozza a szakértői vélemény kiegészítését, ez esetben az ellenérdekű fél kötelezettsége lesz a díj letétbe helyezése.

Ha az előzetes bizonyításra a pert megelőzően kerül sor, annak költségét a kérelmező előlegezi és viseli, azonban, ha az előzetes bizonyítást per követi, akkor az előzetes bizonyítással összefüggésben keletkezett költségek a perköltség részét képezik majd, melynek tárgyában a bíróság dönt.

A 340. §-hoz

A törvény a joghatás kiváltására alkalmas bírói akarat-kijelentések három fajtáját rögzíti, egyúttal megszünteti a hatályos szabályozás egyik hiányát. A Pp. 212. § (1) bekezdése ugyanis nem tesz említést a bírósági meghagyásról, holott a bíróság a perben nem csak ítélettel vagy végzéssel, hanem bírósági meghagyással is határozhat.

A jogszabályhely a bírósági meghagyás vonatkozásában egy utalást tartalmaz, mivel meghozatalának feltételeit az elsőfokú eljárás szabályai rögzítik. Azzal azonban, hogy a törvény a bírósági meghagyást e helyütt is megemlíti, a fentieken felül azt is egyértelművé teszi, hogy a határozatokra vonatkozó általános előírások (pl.: kijavítás) erre a határozati típusra is vonatkoznak.

A törvény az ítélet és a végzés megkülönböztetésének az alapján a hatályos Pp.-hez képest nem változtat. E szerint a bíróság a per érdeméről ítélettel, eljárásjogi kérdésről pedig végzéssel határoz.

A 341. §-hoz

A szakasz az ítélet teljességének elvét és az alóli kivételeket szabályozza, megjelenítve ezzel az ítéletek e szempont szerinti osztályozását is.

A törvény az érdemi döntés terjedelmére vonatkozó, a bíróság számára megfogalmazott követelményt lényegében a hatályos Pp. szabályával egyezően rögzíti. Abból elhagyja az egyesített perekben érvényesített kereseti kérelemre vonatkozó rendelkezést, mivel annak külön kimondása szükségtelen.

A törvény az igényérvényesítő fél érdekeinek a figyelembe vétele és a per egyszerűsítésének követelménye miatt a bíróság mérlegelési körében lehetővé teszi a teljesség elve alóli egyik kivételként a jogvita külön ítélettel történő részleges lezárását. A részítélet a hatályos Pp. szerinti szabályain tartalmában nem, csak szövegezésében változtat. Továbbra sem szabja a tárgyalás folytatásának a feltételéül a részítélet jogerejének a bevárását, és fenntartja annak a lehetőségét is, hogy a viszontkereset és a beszámítás utóbb történő tárgyalása esetén a részítélet jogereje áttörhető legyen. A 3/2000. PJE határozatban foglaltakat átvéve rendezi viszont azt a helyzetet, amikor a bíróság a részítéletében a keresetet teljes egészében elbírálja, majd a beszámítást ezt követően alaptalannak találja. Az ítélet rendelkező része ez esetben a beszámítás elutasítását nem tartalmazhatja, az új szabály szerint a bíróságnak ilyenkor a jogerős részítélet hatályában való fenntartásáról kell rendelkeznie.

A törvény az elsőfokú eljárás szabályai közt tiltja a látszólagos személyi keresethalmazat előterjesztését, ezzel szemben a látszólagos tárgyi keresethalmazat benyújtását - korlátozásokkal ugyan, de - engedi. A hatályos perrend alapján jelentkező eljárásjogi problémák miatt a törvény az ilyen típusú keresettöbbségnek nemcsak a létét, hanem az elbírálását is számos új szabállyal segíti. Így új rendelkezéssel megteremti annak lehetőségét is, hogy a bíróság egy, vagy akár több - más keresettel eshetőleges viszonyban álló - keresetet külön ítélettel elutasítson, ugyanis a jogvita részleges lezárásának indoka sok esetben az eshetőleges keresethalmazat esetében is fennáll. Például, ha a sorrendben utóbb következő kereset vonatkozásában hosszú ideig tartó vagy költséges bizonyításra lenne szükség, úgy indokolt lehet bevárni a sorrendben előrébb álló keresetet elutasító részítélet jogerejét. Így a törvény azt is kimondja, hogy a tárgyalás csak a részítélet jogerőre emelkedése után folytatható. A részítélettel a bíróság formálisan is át tud térni a következő kereset tárgyalására, míg ennek hiányában az nem kifejezett bírói cselekménnyel, hanem csak az ahhoz kapcsolódó bizonyítás elrendelésével történhet meg. A halmazatban álló keresetek azonban a legtöbb esetben ténybelileg és jogilag is szorosan összefüggnek. A megbontott döntéshozatalt a célszerűségi szempontok ezért nem feltétlenül indokolják. A részítélet meghozatala tehát csak lehetőség és nem kötelesség a bíróság számára. Azt a bíróságnak esetről esetre kell eldöntenie, hogy a perhatékonyság hangsúlyos követelményének melyik megoldás felel meg a leginkább.

A törvény szabályozási igény hiányában változatlan tartalommal átemeli a közbenső ítélet a Pp. szerinti fogalmát és meghozatalának feltételeit. Külön bekezdésben utal a kiegészítő ítélet meghozatalának a lehetőségére, azért, hogy a jogszabályhelyben megjelenő csoportosítás teljes körű legyen. A kiegészítő ítéletre vonatkozó szabályokat a határozatok kiegészítése körében külön szakasz alatt tartalmazza.

A 342. §-hoz

A törvény a kereset, illetve - a törvény utaló szabálya folytán - a viszontkereset tartalma és az ítéleti döntés egymáshoz való viszonyának a másik aspektusát, a túlterjeszkedés tilalmát is szabályozza. Az (1) bekezdésben a hatályos Pp.-vel egyező tartalmú szabályt fogalmaz meg. A tilalmat kiterjeszti a beszámítással érvényesített követelés összegére vagy mennyiségére is, mivel a beszámítás kérelem a törvény szerint a jelenlegi perrendtől eltérően nem része az ellenkérelemnek.

A törvény változatlanul átveszi a Pp. 216. §-át is. A bíróságnak a határozatában a felek kérelme hiányában is rögzítenie kell az anyagi jog előírásai (pl.: Ptk. 7:96. § vagy 4:49. §) szerinti korlátozott vagyoni felelősséget.

A (3) bekezdés szabályával a törvény a „jogcímhez kötöttség” körül a jogirodalomban és a bírói gyakorlatban is hosszú ideje zajló vitát zár le. A rendelkezési elvnek megfelelően a bíróság a fél által érvényesített joghoz kötve van. A bíróság a fél magánautonómiáját tiszteletben tartva nem dönthet a kereset szerinti kérelemnek megfelelően olyan jogalapon, amely eltérő a fél jogállításától, még akkor sem, ha a fél esetlegesen tévedésből jelölte meg a jogát rosszul és az eltérő jogot a perben állított és bizonyított tények egyébként megalapozzák. Az anyagi pervezetés megfelelő szabályozása mellett a kereset tárgyára vonatkozó döntési korláttal érhető el az, hogy ne születhessenek úgynevezett „meglepetés-ítéletek”.

A törvény az érdemi döntés új és egyúttal a fentiektől eltérő jellegű korlátját is szabályozza. A (4) bekezdés ugyanis nem egy kereseti kérelemről történő döntésre vonatkozik, hanem több döntés vonatkozásában állít fel korlátot. Az egymással eshetőleges viszonyban álló több kereset előterjesztése esetében ugyanis az igényt érvényesítő fél úgy kéri kizárólag egy kérelme teljesítését, hogy egyúttal az elbírálás sorrendjét is meghatározza (szemben a vagylagosan előterjesztett keresetekkel, ahol a fél a bíróságra bízza a döntési sorrend meghatározását). A bíróság e körben sem sértheti meg a fél rendelkezési jogát, a sorrendet mellőzve nem hozhat sem részítéletet, sem ítéletet.

A 343. §-hoz

A határozathozatal szabályozást igénylő módon csak akkor jut jelentőséghez, ha a bíróság tanácsban jár el, ekkor ugyanis szükség van a határozathozatali folyamat rögzítésére. A törvény a jelenlegi szabályokon csak kis részben változtat. Továbbra is fenntartja a tanácskozás és az ezt követő szavazás titkosságát. A társasbíráskodás esetén az autonóm bírói döntés jelentőségét és lehetőségét és a felelős közös döntés meghozatalát biztosítja a különvélemény megfogalmazásához való jog, ezért az intézményt a törvény továbbra is szabályozza. A jelenlegi perrendhez hasonlóan annak tartalma a törvény szerint sem nyilvános, ezt indokolja ugyanis a független, befolyásmentes döntés meghozatalához való kiemelt érdek. A törvény a Pp. 214. § (2) bekezdéséből a gyakorlatban betöltött csekély szerepe miatt mellőzi a tanácskozásról készült jegyzőkönyv e helyütt történő szabályozását. A megfogalmazás alapján ugyanis nem volt egyértelmű, hogy ezt minden esetben, ha nem, akkor mikor kellett készíteni és milyen tartalommal. A törvény szerint a különvélemény megtekintésére jogosultak köre nem változik.

A 344-345. §-hoz

A törvény a hatályos Pp.-vel egyezően előírja a bíróság számára, hogy a határozatában a teljesítésre a felek kérelme nélkül is határidőt szabjon. Ítélet esetében a törvényi méltányosság fenntartása annak ellenére indokolt, hogy a bíróság úgy enged még időt a teljesítésre, hogy a határozatában azt állapítja meg, hogy követelés már a perindításkor - de legkésőbb a per folyamán - biztosan lejárt. Nem lehet ugyanis az eljárás törvényi rendező elve a teljesítésre kötelezett rosszhiszeműsége. Ennek megfelelően a törvény is abból indul ki, hogy a fél jóhiszeműen mellőzte az önkéntes jogkövetést, így ha a bíróság ítélete szerint mégis teljesítenie kell, úgy arra megfelelő felkészülési időt kell biztosítani. A megfelelő idő tartamán a törvény a perjogi hagyományokat követve nem változtat.

A törvény mind felfelé, mind lefelé lehetővé teszi a bíróság számára, hogy a tizenöt napos határidőtől eltérjen akkor, ha a például a fentiek szerint vélelmezett jóhiszeműség megdől, vagy ha a felek speciális érdeke vagy éppen a kötelezettség jellege azt indokolja. A törvény fenntartva a hatályos rendelkezéseket a teljesítési határidőtől való eltérés rendje szerint arra is lehetőséget ad, hogy a bíróság részletfizetési kedvezményt biztosítson.

Nincs indok az utólagos részletfizetés engedélyezése hatályos szabályainak a mellőzésére sem. Előfordulhat ugyanis, hogy a fél körülményeiben vagy éppen a teljesítéshez fűződő érdekében a jogerőre emelkedés után következik be jelentős változás. Biztosítani kell, hogy mindezek ne csak a már jelentős többletköltségekkel járó végrehajtási eljárás keretében legyenek kizárólag értékelhetőek. Az utólagos kérelem elbírálása tárgyalás tartását nem igényli, de a bíróság a másik fél meghallgatását ekkor nem mellőzheti.

A törvény - ellentétben a hatályos Pp.-vel - kötelező előírásként fogalmazza meg a bíróság számára, hogy ha részletfizetési kedvezményt biztosít, úgy a határozatában mondja ki azt is, hogy a részletfizetési kötelezettség megszegése esetén a fél elveszíti a kedvezményt, azaz egy összegben esedékesség válik az összes még nem teljesített követelés. Ha ugyanis a kötelezett a számára kivételesen engedett fizetési könnyítés ellenére sem fizet, nincs indok a méltányosság fenntartására, már csak kizárólag a jogosult a teljesítéséhez fűződő érdeke vehető figyelembe.

A törvény a per tárgya szerinti speciális teljesítési határidőkre vonatkozó szabályokat is átemeli a Pp.-ből, a váltóperekre irányadó - külön törvényben szabályozandó - rendelkezés kivételével. A teljesítési határidő kezdetére vonatkozó szükségszerű előírások szintén nem változnak.

A 346. §-hoz

Az ítélet az egyik legjelentősebb bírósági akarat-kijelentés, hiszen a bíróság részben vagy egészben a véglegesség jellegével dönti el a perbe vitt alanyi jog feletti vitát, és egyúttal befejezi az eljárást.

A fellebbviteli bíróság, a felek, sőt erga omnes hatályú ítéletek esetében akár bármely jogalany tekintetében kiemelten fontos szempont, hogy a bírósági döntés beazonosítható, átlátható, teljes körű, adott esetben jogorvoslattal ténylegesen megtámadható vagy éppen más ítélettel összevethető legyen. Mindezeket a törvény több, egymástól a perrendben elkülönítve rögzített szabállyal biztosítja. E halmazba tartoznak az írásba foglalt ítélet tartalmára vonatkozó rendelkezések is, amelyeket a törvény a hatályos Pp.-nél - éppen a felsorolt szempontok jelentőségére tekintettel - részletesebben szabályoz, azzal azonban, hogy nem rögzít minden tartalmi kérdésre kiterjedő, technikai vagy stilisztikai jellegű, törvényi szabályozást nem igénylő részletszabályt.

A törvény az írásba foglalt ítélet öt szerkezeti egységét különbözteti meg. A bevezető részben az ítélet beazonosíthatóságát szolgáló adatok, valamint az eljárás alapadatainak feltüntetését írja elő. A rendelkező rész szükségszerűen az érdemi döntést tartalmazza, de nem feltétlenül csak azt. A perrend egyéb szabályaiból következően itt kell megjeleníteni ugyanis a perköltségről, a teljesítési határidőről vagy éppen az előzetes végrehajthatóságról hozott döntést is. A törvény külön szerkezeti egységként szabályozza a perorvoslati részt, egyértelműen kifejezve ezzel azt, hogy a fellebbezés lehetőségéről, benyújtásának helyéről és idejéről valamint a fellebbezési tárgyalás tartásáról való tájékoztatás nem része a rendelkező résznek. Az indokolási rész egyes elemei meghatározásánál a törvény az ítélkezés során kikristályosodott egységesnek mondható gyakorlatot követi, a jogi indokolásnál lényegében a hatályos rendelkezések fenntartásával. A záró rész tartalmazza a keltezést, az eljáró bíróság tagjainak a nevét és aláírását, illetve az aláírás esetleges akadályára történő utalást.

A 347. §-hoz

A törvény a szükségtelen bírói munka kiküszöbölése érdekében a hatályos Pp.-ben is rögzített feltételek bekövetkezte esetére előírja a rövidített indokolás alkalmazását. A rövidített indokolás tartalmi elemeit azonban oly módon határozza meg, hogy az anyagi jogerő hatásának vagy az új tényekre alapított perújítás megengedhetőségének a megítélése később a rövidített indokolás miatt ne legyen lehetetlen.

A 348-349. §-hoz

A törvény a határozatok fajtáinak megkülönböztetését alapul véve nem csak az ítélet, hanem a végzés, továbbá a bírósági meghagyás tartalmát is szabályozza. E két határozatra - a jellegükből fakadó értelemszerű eltérésekkel, továbbá a hatályos rendelkezéseknek megfelelően kifejezetten meghatározott kivételekkel - az ítélet szabályai az irányadóak.

A törvény előírja a bíróság számára, hogy a tárgyaláson kibocsátott bírósági meghagyást, illetve az ott meghozott végzést a tárgyalásról készített jegyzőkönyvbe, folyamatos felvétel készítése esetén - amikor a törvény szabálya értelmében maga a hitelesített felvétel a jegyzőkönyv - a jegyzőkönyv írásbeli kivonatába is foglalja be. Ez az előírás nem vonatkozik a tárgyalás berekesztése folytán hozott végzésre.

A 350. §-hoz

A határozatok ismertetésének szóbeli módján a törvény a hatályos szabályokhoz képest lényegi változtatást nem hajt végre, mint ahogy azokon a jogintézményeken sem, amelyek esetében a kihirdetésnek perjogi jelentősége van (pl.: közlés, kötőerő, jogerő). A szóbeliség és közvetlenség elvének megfelelően a tárgyaláson hozott határozatokat a tárgyaláson, a tárgyalás berekesztése következtében hozott határozatokat - így az ítéletet vagy éppen az ítéletet hatályon kívül helyező másodfokú végzést - pedig legkésőbb a tárgyalás napján kell szóban az érdekeltek tudomására hozni. Az ítélet esetében a bíróság ez utóbbi esettől eltérően, külön feltétel bekövetkezte nélkül, tehát a választása szerint dönthet úgy is, hogy a kihirdetést elhalasztja. A törvény e körben két ponton is eltér a jelenlegi rendelkezésektől. Egyfelől a hirdetésre halasztás maximális törvényi határidejét - figyelembe véve a bírói gyakorlati igényeket - harminc napra megnöveli. Másfelől a törvény jogszabályi szintre emeli azt a gyakorlati tényt, hogy a kihirdetés elhalasztásakor nem történik meg a határozathozatal, hanem a bíróság egyidejűleg azt is elhalasztja.

A törvény kifejezett szabállyal rendezi a kihirdetés módját arra az esetre, ha a bíróság a tárgyaláson hozza meg a végzését és fenntartja azt a garanciális szabályt, hogy - az ítélet meghozatala és a kihirdetése elhalasztásának az esetét kivéve - a tárgyalás berekesztése folytán meghozott határozat rendelkező részét le kell írni és azt a határozatot hozónak alá kell írnia. E körben nem változtat a kihirdetés módján sem. Az a rendelkező rész felolvasásából és az indokolás lényegi előadásából áll feltéve, ha a határozatot egyébként a perrend vonatkozó szabályai alapján meg kell indokolni. A törvény annak jelentősége miatt már a határozat szóbeli ismertetéséhez kapcsolódóan előírja a bíróság számára, hogy tájékoztassa a feleket a perorvoslati jogaikról.

A törvény a kihirdetéshez kapcsolódóan egy új kötelezettséget fogalmaz meg a bíróság számára azért, hogy elősegítse a bírói munkateher racionális eloszlását. Ahogy a hatályos Pp., úgy a törvény is lehetővé teszi azt, hogy a bíróság rövidített indokolást alkalmazzon akkor, ha ahhoz valamennyi fél hozzájárult. A hatályos rendelkezések alapján azonban a felek nem voltak rászorítva arra, hogy a szóbeli indokolást követően nyilatkozzanak arról, hogy igénylik-e írásban a teljes indokolást vagy megelégszenek annak rövidített változatával. A törvény ezen változtat. A fél a hozzájárulással a fellebbezési jogát nem veszíti el, tehát megvan a lehetősége arra, hogy az előírt határidőn belül akár jogorvoslattal is éljen. A törvény az ítélet tartalmánál rögzített előírásai pedig rövidített indokolás esetében is megfelelően biztosítják az anyagi jogerőhatás érvényesülését.

A 351. §-hoz

A határozat közlése egy minősített tudomásra hozatalt jelent, ugyanis számos jelentős intézmény alapja a közlés. Így például a közlést követő napon kezdődik a határozatban előírt teljesítési határidő, vagy a fellebbezési határidőt a közléstől kell számítani. A közlésnek a törvény szabályai értelmében - egyezően a hatályos rendelkezésekkel - két módja van: a kihirdetés és a kézbesítés.

A törvény a Pp.-vel azonos körben határozza meg azokat a határozatokat, amelyek esetében fontos, hogy a közlés joghatásai ne a szóbeli, hanem az írásbeli tudomásra jutással, tehát a kézbesítés útján álljanak be. Kifejezetten megemlíti a bírósági meghagyást, amely kibocsátása fő szabály szerint tárgyaláson kívül történik. A törvény a kézbesítéssel történő közlés idejét és módját - a határidők kivételével - a hatályos szabályokkal egyezően rendezi.

A 352-353. §-hoz

A kijavítás a bírósági határozatban megjelenő technikai jellegű - nyilvánvaló - hibák orvoslására szolgál, a határozat rendelkező része és indokolása közti összhang megteremtése érdekében. Nem alkalmazható a bíróság ténybeli tévedésének korrigálására, a bíróság a kijavítással nem változtathat az eredeti ítélete érdemén.

A kijavítás új szabályozása alapvetően fenntartja a korábbi eljárásjogi szabályokat, az orvosolható hibák körének meghatározásával, a kérelemre és hivatalból történő eljárással, a halasztó hatály megtagadásával, a felek szükség esetén való meghallgatásával, a korlátozott jogorvoslati lehetőséggel, és az ügyviteli részletszabályokkal.

Az új szabályozás tovább korlátozza a kijavítás tárgyában hozott határozattal szembeni fellebbezési jogot, a kijavításra szoruló határozat azon alapvető sajátosságához igazodóan, hogy rendes jogorvoslattal támadható vagy sem. A fellebbezési jog differenciálásával közelebb kerül egymáshoz a Pp.-nek a másodfokú határozat elleni fellebbezési jogot kizáró szabálya és a kijavítás jogintézményének lényege, rendeltetése: a bíróság határozatában megjelenő technikai hibák, elírások orvoslásával a kijavított határozatot olyannak kell tekinteni, mintha már eredetileg is azt hozta volna meg a bíróság.

Továbbra is külön fellebbezésnek van helye a kijavítás tárgyában hozott határozattal szemben (akár kijavítást elrendelő, akár a kérelmet elutasító), amennyiben elsőfokú határozat rendelkező részére vonatkozik, míg másodfokú határozat rendelkező részének kijavítása körében csak a kérelmet elutasító döntés támadható fellebbezéssel. A törvény a másodfokú bíróság kijavítást rendelő határozata elleni fellebbezési jogot kizárja.

A törvény főszabálya szerint változatlanul az a bíróság jogosult a kijavításra, illetve a kijavítási kérelem elbírálására, amelyik a kijavításra szoruló határozatot hozta. A szabályozás ugyanakkor kifejezetten lehetővé teszi a másodfokon eljáró bíróság számára is, hogy maga gondoskodhasson érdemi határozatában az elsőfokú döntés nyilvánvaló (a fellebbezés érdemi elbírálását nem akadályozó) elírásainak korrekciójáról, amelyet a bírósági gyakorlat - a bírósági határozatokban előforduló tévedések kiküszöbölésével, a perek elhúzódásának megakadályozása és a határozatok végrehajthatósága érdekében - régóta alkalmaz.

A 354. §-hoz

A törvény szigorú korlátok között a polgári perrendtartásról szóló 1911. évi I. törvénycikk által már ismert kiigazítás jogintézményét újra szabályozza, felismerve azt, hogy a hatályos szabályozás nem kezeli az indokolási rész homályosságában, ellentmondásosságában jelentkező hiba orvoslását a rendes, illetve rendkívüli perorvoslattal nem támadható érdemi határozatok esetén. A bíróság jogerős határozatában emiatt jelentkező tévedés (a fél szempontjából joghátrány) nem illeszthető a kijavítással orvosolható technikai hibák körébe és nem szüntethető meg a rendelkező rész korrekcióját szolgáló kiegészítéssel sem.

A törvény a kérelem előterjesztését határidőhöz köti.

A 355-356. §-hoz

A kiegészítés alapja a bíróság hiányos döntése, elsődlegesen arra az esetre, ha a határozat nem felel meg a teljesség követelményének, vagy a bíróság nem rendelkezett egyéb - járulékos vagy jogszabályi rendelkezés alapján hivatalból kötelező - körben. A kiegészítés jogintézménye a hiányos elbírálást hivatott pótolni az el nem bírált kérdések utólagos eldöntésével, amelyre sor kerülhet a határozat jogerőre emelkedése előtt és után egyaránt.

A kiegészítés új szabályozása alapvetően fenntartja a korábbi eljárásjogi szabályokat, az ítéletre és végzésre bontott szabályozással, a tartalmi hiányosságok körének meghatározásával, a kérelemre és hivatalból történő eljárással, a halasztó hatály megtagadásával, szükség esetén a végrehajtás felfüggesztésével, a határozatok fajtáival, és az ügyviteli részletszabályokkal.

Az új szabályozás kibővíti az ítélet kiegészítéséről való döntés tárgyaláson kívüli esetköreit, szem előtt tartva az Alkotmánybíróság 26/1990. (XI. 8.) AB határozatán túl azt is, hogy a per főtárgyán kívüli tárgykörökben, illetve érdemi döntés nélkül, továbbá a felek ez irányú rendelkezése alapján nem sért garanciális eljárási szabályt a tárgyalás tartása nélküli határozathozatal.

A jogbiztonságból fakadó alapvető elvárásnak tesz eleget a törvény azzal, amikor végső határidőt szab az ítélet hivatalból történő kiegészítésére. A perújítás szabályozásával összhangban a jogerőre emelkedéstől számított öt évben kerül maximálásra a kiegészítés lehetősége, amelynek eltelte után semmiképpen nem bővíthető a jogerős ítéleti tartalom.

A kiegészítésre vonatkozó rendelkezések irányadók a meghagyásra és a végzésre is.

A 357-360. §-hoz

A törvény az egyszerű kötőerő Pp.-beli szabályain lényegében nem változtat, csak annyiban, hogy a pénzbírságra vonatkozó szabályt nem e helyütt, hanem a pénzbírságnál helyezi el.

A törvény a jogerő következményei közül új szabályban jeleníti meg a fellebbezéssel való megtámadhatatlanságot is. A rendelkezés értelemszerűen csak azon határozatokra irányadó, amelyekkel szemben a törvény egyébként megengedi a fellebbezést. A szabály a fellebbezés egy új visszautasítási alapját is jelenti egyben.

A törvény a jogerőre emelkedés idejére vonatkozó jelenlegi szabályokat szövegezésbeli pontosítással - három kivételtől eltekintve - változatlanul átveszi. Első kivételként - a gyakorlatban betöltött csekély szerepe és jelentősége miatt - nem szabályozza a fellebbezési jogról történő előzetes lemondás intézményét. Másfelől viszont jelentős hiátust pótol, amikor - a PK 194. számú állásfoglalás szövegével egyezően - meghatározza a jogerőre emelkedés időpontját arra az esetre, ha a fél a fellebbezését visszavonja. Harmadrészt egy további, hatályos perrendi rendelkezés hiányában is élő gyakorlatot foglal szabályba, amikor a fellebbezés jogerős elutasítása esetére is rendezi a jogerő beálltának az idejét.

A törvény a jogerő tanúsításának jelenlegi szabályain lényegesen nem változtat. Nem használja a bírói gyakorlat által eltérően értelmezett záradék kifejezést. A szabályozás értelmében a bíróság a jogerő időpontjáról - illetve, ha az szükséges annak terjedelméről -vagy külön végzést hoz, vagy magára a jogerős határozatra vezeti rá a jogerőt tanúsító végzést.

A törvény az anyagi jogerőhatás tartalmát a Pp. 229. §-ában foglaltakhoz képest egy ponton megváltoztatja. Az anyagi jogerőhatást kiterjeszti a beszámítással érvényesített jog tárgyában hozott ítéletre is, feltéve, ha a beszámítás az ellenkövetelés fennállta tekintetében érdemben elbírálására kerül, azaz fennállnak a beszámítás a Ptk.-beli feltételei és a beszámítást tartalmazó iratot vagy nyilatkozatot a bíróság nem utasítja vissza.

A 361-363. §-hoz

A törvény az utóper és az előzetes végrehajthatóság jelenlegi szabályain - szabályozási szükséglet hiányában - nem változtat.

A 364. §-hoz

A jogorvoslati jog biztosítását az Alaptörvény XXVIII. cikkének (7) bekezdése általánosan kötelezővé teszi: „Mindenkinek joga van ahhoz, hogy jogorvoslattal éljen az olyan bírósági, hatósági és más közigazgatási döntés ellen, amely a jogát vagy jogos érdekét sérti.”

A törvény, egyezően a hatályos Pp.-vel, a perorvoslat fogalmát alkalmazza a polgári perekben gyakorolható jogorvoslati formákra. Az általános, ún. rendes perorvoslati forma a magyar jogi hagyományok szerint a fellebbezés. Ezt a hagyományt a törvény is továbbélteti. A rendes perorvoslati rendszer egyfokú marad.

A törvény alapvetően nem változtat a hatályos Pp. fellebbezési szabályain, ugyanakkor a megváltozott, osztott perszerkezet által megkövetelt változásokat következetesen végrehajtja. Fontos törekvése a törvénynek - összhangban a Koncepcióban kitűzött célokkal - az elsőfokú ítéletek széles körű hatályon kívül helyezési lehetőségének szűkítése, ami a Kúria joggyakorlat-elemző csoportjának megállapítása szerint is a perek elhúzódásának meghatározó oka. (Ld. erről részletesen: A Kúria Polgári Kollégiuma Joggyakorlat-Elemző Csoport, Összefoglaló vélemény, A perorvoslati bíróságok hatályon kívül helyezési gyakorlata, Budapest, 2013.)

A törvény a fellebbezési eljárás egészére irányadó általános szabályokat követően - igazodva az elsőfokú eljárás tekintetében kialakított professzionális perrendhez -, a másodfokú eljárás szabályait az ítélőtábla előtt folyó ítélet elleni fellebbezési eljárásra modellezi. Ehhez képest külön alcímben rendezi a járásbírósági ítéletek elleni fellebbezés eltérő eljárási szabályait, és a végzések elleni fellebbezések speciális eljárási rendelkezéseit.

A másodfokú eljárásban az elsőfokú eljárás szabályait kell alkalmazni azzal az eltéréssel, hogy a másodfokú eljárás nem különül el perfelvételi és érdemi tárgyalási szakra, valamint a jegyzőkönyv folyamatos felvétel útján történő készítésének nincs helye.

A 365. §-hoz

A törvény a másodfokú eljárás megindítását nagyrészt a hatályos szabályozással egyezően szabályozza.

Fontos újítás a hatályos szabályozáshoz képest a fellebbezhető határozatok egyértelmű meghatározása. A törvény szerint fellebbezésnek - amennyiben a törvény ki nem zárja - elsősorban az elsőfokú bíróság ítélete ellen van helye. Végzések esetében csak akkor van helye fellebbezésnek, ha e törvény azt külön megengedi. Ennek megfelelően a törvény egyéb részeiben következetesen úgy szabályoz, hogy az adott végzés esetében a fellebbezési lehetőséget külön kimondja, ahol pedig a fellebbezésről említés nincs, ott e rendelkezés értelmében nincs helye fellebbezésnek.

A törvény a végzések elleni fellebbezések körében egyértelművé teszi, hogy a fellebbezhetőség arra az esetre is kiterjed, mikor a másodfokú bíróság hoz olyan végzést, amellyel szemben az elsőfokú eljárás szabályai szerint külön fellebbezésnek lenne helye. A másodfokú bíróság fellebbezést visszautasító végzése szintén megfellebbezhető.

Bizonyos végzések esetében a törvény nem teszi lehetővé ugyan a külön fellebbezhetőséget, viszont megengedi az adott végzés vitatását az ítélet elleni fellebbezésben. E speciális szabály akkor alkalmazandó, ha a törvény a külön nem fellebbezhető végzésre indokolási kötelezettséget ír elő.

A fellebbezési jog terjedelmileg nem korlátozott, tehát nemcsak a határozatok egésze, hanem azok bármely része vonatkozásában is gyakorolható, így akár a rendelkező rész, akár csupán az indokolás is támadható.

A fél fellebbezési joga önálló, így pertársaság esetében sem korlátozott, és nem függ a pertársakétól.

A beavatkozót is megilleti a fellebbezési jog, mivel - törvényi kivételektől eltekintve - minden cselekményre jogosult, amelyet az általa támogatott fél megtehet. Fellebbezése azonban járulékos jellegű, mivel fellebbezése csak annyiban hatályos, amennyiben a fél a fellebbezést elmulasztotta, illetve amennyiben fellebbezése a fél fellebbezésével nem áll ellentétben. Korlátozás nélküli az ún. önálló beavatkozó fellebbezési joga. Az önálló beavatkozó akkor is fellebbezhet, ha az általa támogatott fél a fellebbezési jogáról lemondott, illetve a fellebbezés ellentétes lehet a fél fellebbezésével.

A beavatkozó fellebbezési joga, annak terjedelme, illetve korlátai a törvénynek a beavatkozásra vonatkozó általános rendelkezéseiből következnek.

A törvény fellebbezési jogosultságot biztosít a félen, a beavatkozón kívül annak az egyéb érdekelt személynek, akire az ítélet rendelkezést tartalmaz. Fellebbezési joguk korlátozott, mivel csak az ítélet rájuk vonatkozó része ellen fellebbezhetnek.

A fellebbezés határideje változatlanul tizenöt nap. E határidő azokkal a határozatokkal szemben, amelyeket ki kell hirdetni, a kihirdetéssel, azokkal a határozatokkal szemben pedig, amelyeket kézbesítéssel kell közölni, a kézbesítéssel nyílik meg.

A törvény változatlanul kimondja, hogy a fellebbezéssel megtámadott ítélet nem hajtható végre, a fellebbezésnek a végrehajtásra halasztó hatálya van. A fellebbezés a jogerő beállását megakadályozza, mivel a határozat jogerőre emelkedésére a határidőben benyújtott fellebbezésnek, csatlakozó fellebbezésnek halasztó hatálya van.

Törvényi kivételek vonatkoznak arra az esetre, ha a fellebbezésre tekintet nélkül végre kell hajtani a bíróság ítéletét (előzetes végrehajthatóság).

A 366. §-hoz

A fellebbezés elintézésének folyamata több szakaszra osztható. Ezek közül az első szakaszba tartoznak magának az elsőfokú bíróságnak a fellebbezéssel kapcsolatos intézkedései. Az elsőfokú bíróság e cselekvési lehetőségei a fellebbezések gyors és hatékony elintézését segítik.

A fellebbezést az elsőfokú ítéletet hozó bírósághoz kell írásban benyújtani. Az elsőfokú bíróság a fellebbezést hivatalból megvizsgálja, és ha az elkésett, vagy olyan határozat ellen irányul, amely ellen a fellebbező nem élhet fellebbezéssel, az elsőfokú bíróság a fellebbezést visszautasítja. E végzés ellen külön fellebbezésnek van helye. Ha a fellebbezés hiányos, az elsőfokú bíróság rövid határidő tűzésével a felet hiánypótlásra hívja fel. Ha a fellebbező a fellebbezés hiányait a kitűzött határidő alatt nem pótolja, azt a bíróság visszautasítja. E végzés ellen külön fellebbezésnek van helye. Hangsúlyozandó, hogy a fellebbezés hiányosságát szűken kell értelmezni, így pl. nem minősítheti az elsőfokú bíróság hiányosnak a fellebbezést, ha annak indokolását nem tartja alaposnak, kielégítőnek, logikusnak.

Az elsőfokú bíróságnak a fellebbezésekkel kapcsolatos fő feladata a felterjesztés. A felterjesztés előtt az elsőfokú bíróságnak ellenőriznie kell, hogy a fellebbezési határidő minden fellebbezésre jogosulttal szemben letelt. Ha bármelyik fellebbezésre jogosulttal (pl. a beavatkozóval) szemben még nem járt le a fellebbezési határidő, az iratok nem terjeszthetők fel a másodfokú bírósághoz. A fellebbezési határidő lejárta előtti felterjesztésre csak akkor kerülhet sor, ha a fellebbezés a határozatnak előzetesen végrehajthatóvá nyilvánítása ellen is irányul. Ilyenkor a fellebbezést azonnal fel kell terjeszteni, annak érdekében, hogy a végrehajtás foganatosítását el lehessen kerülni.

A fellebbezés befogadásáról és a felterjesztésről nem kell külön végzést hozni.

A fellebbezést a per összes irataival együtt kell felterjeszteni, kivétel a részítélet és végzés elleni fellebbezés. Ilyenkor csak a fellebbezés elintézéséhez szükséges periratokat kell felterjeszteni, mert a felterjesztő elsőfokú bíróságnak tovább kell tárgyalnia, ezért a per iratainak megfelelő részére továbbra is szükség van. A felterjesztett iratok közül azokat, amelyekre az elsőfokú eljárás folytatása végett is szükség van, a felterjesztés előtt le kell másolni.

Ha a fellebbezés mellett a fél az ítélethozatalt megelőző tárgyalás elmulasztása miatt igazolással is él, a fellebbezést csak az igazolási kérelem elutasítása esetén kell a másodfokú bírósághoz felterjeszteni.

Ha a fél a fellebbezési határidő elmulasztása miatt él igazolással, és azt a fellebbezéssel együtt előterjeszti, a bíróság a fellebbezést az elkésettsége miatt nem utasíthatja vissza. Ilyen esetben az igazolási kérelem és a fellebbezés megengedettsége tárgyában a másodfokú bíróság határoz.

A 367. §-hoz

A fellebbezés elintézésének második szakaszába a másodfokú tanács elnökének intézkedései tartoznak.

A másodfokú tanács elnöke is jogosult a fellebbezést hivatalbóli visszautasítására, amennyiben az nem felel meg a törvény rendelkezéseinek (pl. elkésett). A tanács elnöke hiánypótlást is az elsőfokú bíróságra irányadó szabályok szerint rendelhet el.

A másodfokú tanács elnökének kell határoznia a végrehajtás felfüggesztése kérdésében, ha az elsőfokú bíróság az ítéletet a törvény ellenére nyilvánította előzetesen végrehajthatónak. A törvény ezt a döntést nem köti a fél kérelméhez, azt az elnök hivatalból köteles megtenni.

A törvény külön szabályt ad arra a helyzetre, ha a fellebbezés és az elsőfokú ítélet kijavítása, kiegészítése, vagy az igazolási kérelem elintézése párhuzamosan folyik. (A kijavítás, kiegészítés és az igazolási kérelemről való döntés az elsőfokú bíróság feladata.) A törvény szerint ilyenkor a másodfokú bíróság az előtte folyó eljárást a kijavítás, illetve a kiegészítés vagy az igazolás tárgyában hozott határozat jogerőre emelkedéséig, illetve az ellene bejelentett fellebbezés felterjesztéséig hivatalból is felfüggesztheti.

Végül, a másodfokú tanács elnöke a jogerő tanúsítása körében is intézkedhet: a másodfokú eljárás során végzéssel bármikor megállapíthatja, hogy a határozatnak fellebbezéssel meg nem támadott része jogerőre emelkedett.

A 368. §-hoz

A fellebbezési kérelem benyújtása a fél fontos rendelkező cselekménye. Rendelkezési jogából következik az is, hogy fellebbezését visszavonhatja, méghozzá ellenfele hozzájárulása nélkül. A törvény szerint a fellebbező a fellebbezését mindaddig visszavonhatja, amíg a bíróság a másodfokú határozatot nem hozza meg, illetve annak meghozatala céljából vissza nem vonul. A fellebbezést csak az vonhatja vissza, aki azt benyújtotta. A visszavont fellebbezést újból előterjeszteni nem lehet.

A 369. §-hoz

A törvény fenntartja a hatályos Pp.-nek azt a rendszerét, mely szerint a fellebbviteli perorvoslat - főszabály szerint - teljes átszármaztató (devolutív) hatályú. A fellebbvitel következtében tehát az elsőfokú bíróság hatásköre - főszabály szerint - teljes egészében átszáll a másodfokú bíróságra, vagyis a másodfokú bíróság a jogsérelmet ebben a hatáskörében úgy orvosolja, hogy az ügy érdemében dönt és maga hozza meg a törvénynek megfelelő határozatot.

A másodfokú eljárás meghatározó kérdése, hogy az elsőfokú ítélet milyen okból támadható, illetve a másodfokú bíróság milyen körben bírálhatja felül az elsőfokú bíróság ítéletét. Ez a két kérdés valójában ugyanannak a problémának két vetülete. A hatályos Pp. ezt a tárgykört nem szabályozza kellő pontossággal és egyértelműséggel, ezért a törvény pótolja e régi hiányosságát a perjogi szabályozásnak.

A fellebbezés lehetővé tételének funkciója az, hogy az elsőfokú ítélet esetleges jogszabálysértéseit a másodfokú bíróság orvosolhassa, kiküszöbölhesse. Ezért az ehhez szükséges eszközt (felülbírálati jogot) meg kell adni a másodfokú bíróság számára. A jogszabálysértés lehet anyagi jogi vagy eljárásjogi. A kettő határmezsgyéjén helyezkedik el az anyagi pervezetéssel kapcsolatos hiba.

Az anyagi jogi jogszabálysértés korrekciójának lehetőségét megszorítás nélkül kell biztosítani, míg az eljárásjogi hibák esetében a formális megközelítés helyett indokolt azt is figyelembe venni, hogy az adott eljárási hiba kihatott-e az ügy érdemére. Az anyagi pervezetés hibája esetén a törvény nem formális, hanem érdemi orvoslásra törekszik.

A törvény bevezeti a felülbírálati jogkör fogalmat. Ez alatt értendő az adott kérdés vizsgálatának és minősítésének joga (lehetősége), mely magában foglalja az adott kérdésben az elsőfokú bíróság döntésének megváltoztathatóságát (vagy éppen a döntés helybenhagyhatóságát).

A jogszabálysértő döntések korrekcióján túlmutató kérdés az, hogy a mérlegelési jogkörben hozott, nem jogszabálysértő döntéseket felülbírálhatja-e a másodfokú bíróság. E körben a bizonyítás eredményének mérlegelésére és az anyagi jogi mérlegelési jogkör gyakorlására szükséges röviden kitérni.

Előbbi esetben, vagyis a bizonyítás eredményének mérlegelését illetően a törvény csak az okszerűtlen mérlegelés felülbírálatát engedi meg, vagyis a bizonyítás eredményének mérlegelése csak akkor változtatható meg, ha az okszerűtlen, vagyis jogszabálysértő. Szűk értelemben vett felülmérlegelésre (azaz jogszabálysértés megállapítása nélkül a mérlegelés megváltoztatására) nincs lehetőség. Ezzel szemben az anyagi jogi mérlegelési jogkör gyakorlása tekintetében a másodfokú bíróságot felülmérlegelésre is jogosítja a törvény.

A törvény egyértelművé teszi, hogy a másodfokú bíróság felülbírálati jogköre - mind a másodfokú bíróság jogait, mind annak kötelezettségeit illetően - mire terjed ki. Emellett a törvény egyértelműen meghatározza, hogy a felülbírálati jogkört a másodfokú bíróság hivatalból vagy kérelemre, továbbá milyen korlátokkal, valamint milyen határozatokkal gyakorolhatja. A törvény ezzel összhangba hozza a másodfokú eljárás szabályait az elsőfokú eljárás szabályaiban következetesen alkalmazott rendelkezési jogra, peranyag-szolgáltatási kötelezettségre és az érdemi döntés korlátaira vonatkozó szabályokkal. Ezen túlmenően a másodfokú bíróság felülbírálati jogkörének új szabályozása a féltől elvárt fellebbezés tartalma szempontjából is azzal az előnnyel jár, hogy lehetővé és elvárhatóvá válik, hogy a fellebbező a fellebbezés okát és annak indokait egyértelműbben meghatározza, és ezzel kijelölje a másodfokú bíróságtól kért jogvédelem tárgyát és körét.

A 370. §-hoz

Fontos elvi kérdés, hogy a másodfokú bíróság a jogszabálysértéseket hivatalból veszi figyelembe, vagy csak kérelemre. A törvény főszabálya a kérelemre történő felülbírálat. Ez van összhangban a felek rendelkezési jogával. Kivételt, az ún. kötelező hatályon kívül helyezési okok képeznek, melyeket hivatalból kell észlelni és figyelembe venni.

A másodfokú bíróság felülbírálati jogkörét a kérelem korlátai között gyakorolja. Korlátot ebben az értelemben nem csak az képez, hogy a fellebbező milyen tartalmú másodfokú döntést kér, hanem az is, hogy azt milyen indokkal teszi (pl. mely anyagi jogszabály megsértésére hivatkozott).

A felülbírálati jogkör gyakorlásának korlátját jelenti a fellebbezés indokolásában kötelezően feltüntetendő minden részelem, így a hivatkozott jogszabálysértés, a gyakorolni kért felülbírálati jogkör is, nem csak az, hogy a fellebbező mennyiben és milyen módon kéri az ítélet megváltoztatását vagy hatályon kívül helyezését. A (4) bekezdés egyértelművé teszi, hogy a másodfokú bíróságnak milyen esetben van lehetősége arra, hogy az elsőfokú bíróságétól eltérő anyagi jogi álláspontját olyan részletkérdésekben is érvényesíthesse, melyek nem képezték a fellebbezés (csatlakozó fellebbezés) tárgyát, vagyis amely jogkérdésben a felek nem támadták az elsőfokú ítéletet. Erre a felülbírálat kiterjesztésre akkor van lehetősége a másodfoknak, ha anyagi pervezetési hibát észlel, azaz ha a saját anyagi jogi álláspontja más tartalmú anyagi pervezetést kívánt volna meg.

Nincs azonban lehetőség arra, hogy olyan, a felek által nem vitatott jogkérdéseket is felülbírálat körébe vonjon a másodfok, melyek vonatkozásban nem állapítható meg, hogy az anyagi pervezetés hiányos vagy helytelen volt. E szabály alapján a másodfokú bíróság ugyanolyan korrekciós eszközökkel rendelkezik a jogvita körvonalainak tisztázása körében, mint az elsőfok. Természetesen a másodfokú bíróságnak hivatalból csak figyelemfelhívásra van lehetősége, ahhoz, hogy a felülbírálat ténylegesen ki is terjedjen az adott kérdésre, a felek kérelme szükséges. Ebben az esetben a fellebbezés megváltoztatható. A fellebbezés módosítása esetén a másodfokú bíróság a továbbiakban a 369. § (4) bekezdése szerint jár el (elvégzi az anyagi pervezetést stb.) Itt kell felhívni a figyelmet arra, hogy a 369. § (4) bekezdése szerint az anyagi jogi felülbírálat részeként van csak lehetőség az anyagi pervezetés felülbírálatára. Alapesetben ez a fellebbezésben megjelölt anyagi jogi jogszabálysértéshez kapcsolódóan történik, annak korlátai között a 369. § (4) bekezdése alapján. Ugyanakkor a 370. § (4) bekezdése szerinti eset egy többlet lehetőséget szabályoz, ilyenkor a fellebbezés korlátai nem kötik a másodfokot, ahogy azt a 370. § (1) bekezdése rögzíti.

A 371. §-hoz

A törvény szerint a fellebbező félnek meg kell jelölnie a fellebbezéssel támadott ítélet számát, valamint az ítéletnek a fellebbezéssel támadott rendelkezését vagy részét. A fellebbező félnek határozott kérelmet kell előterjesztenie arra vonatkozóan, hogy az elsőfokú ítéletet, vagy annak kifogásolt rendelkezését vagy részét a másodfokú bíróság mennyiben változtassa meg, vagy helyezze hatályon kívül.

A törvény a fellebbezés indokát illetően a hatályos szabályozáshoz képest pontosabb elvárást fogalmaz meg a fellebbező féllel szemben. A fellebbező félnek egyértelműen meg kell határoznia, hogy a másodfokú bíróságtól a felülbírálatot milyen körben kérelmezi. Ez az előírás arra kötelezi a fellebbezőt, hogy konkrétan meghatározza, hogy az elsőfokú eljárást vagy ítéletet milyen szempontból tartja sérelmesnek, ezzel a másodfokú bíróság felé egyértelműen kijelöli azon jogvédelmet, amit a másodfokú bíróságtól kér. Ehhez kapcsolódóan a fellebbezőnek részletes indokolást kell adnia. Ha tehát a fellebbező például a bizonyítás eredményeként meghatározott tényállást sérelmezi, a fellebbezésből ki kell derülnie, hogy a bizonyítás felülmérlegelésére és ennek alapján más tényállás megállapítására irányul a fellebbezése, valamint elő kell adnia az új tényállás megállapíthatóságának alapjául szolgáló indokokat. Végül a fellebbezés indokolásában jogszabálysértésre hivatkozás esetén jogszabályhelyre hivatkozással fel kell tüntetni azt az anyagi vagy eljárási jogszabálysértést, amelyen a fellebbezés alapul, valamint ennek részletes indokait.

A fellebbezés tartalmának szabályai között helyezi el a törvény, hogy az ítélet hatályon kívül helyezését a fél az abszolút hatályon kívül helyezési okok mellett kérheti akkor is, ha az elsőfokú eljárás lényeges szabályainak az ítélet érdemére kiható megsértésére hivatkozik.

A törvény, amikor lehetővé teszi, hogy a fellebbező az ítélet megváltoztatásra irányuló kérelem nélkül kizárólag hatályon kívül helyezést kérjen, az utóbbi évek joggyakorlatát emeli be a törvény szövegébe. A BDT2014. 3190. számú döntvényben foglaltak szerint „A fellebbezés a megtámadott határozat hatályon kívül helyezésére - megváltoztatás nélkül - csak kivételes esetben irányulhat, mégpedig akkor, ha a fél fellebbezésében az elsőfokú határozat hatályon kívül helyezését, és a per megszüntetését kéri, illetőleg a fellebbező a Pp. 252. §-ának (1) bekezdése alapján kéri az ítélet hatályon kívül helyezését.”

A BDT2009. 2052. számú döntvény szerint, ha a fellebbező fél egyértelműen a Pp. 252. § alapján kéri az elsőfokú ítélet hatályon kívül helyezését és nem kéri annak megváltoztatását, a fellebbezést nem kell visszaadni hiánypótlásra. Ilyen esetben azonban a felülbírálat kizárólag arra szorítkozhat, hogy szabályosan alakult-e az elsőfokú bíróság, s a döntésben nem vett-e részt kizárt bíró. Ezt a gyakorlatot erősíti a Kúria 1/2016. (II. 15.) PK véleményének 5. pontja, amely szerint a felülvizsgálatot kérelem esetében is határozott felülvizsgálati kérelemnek minősíti, ha a fél a jogerős határozat vagy mindkét fokú határozat hatályon kívül helyezését kéri.

A bírói gyakorlat törvénybe iktatásával lehetővé válik az ítélet megváltoztatására irányuló kérelem előterjesztése nélkül az elsőfokú ítélet másodfokú felülbírálata. Mivel a fellebbezési kérelem köti a másodfokú bíróságot, a fellebbezésről hozott döntésében nyilvánvalóan csak a hatályon kívül helyezésről dönthet.

A 372. §-hoz

A fellebbező fél ellenfele az ítélet elleni fellebbezésre fellebbezési ellenkérelmet, továbbá csatlakozó fellebbezést terjeszthet elő.

A fellebbezési ellenkérelem a fellebbező fél ellenfelének a fellebbezésre adott olyan nyilatkozata, amelyben a fellebbezés teljes vagy részleges alaptalanságára hivatkozva azt kéri, hogy a bíróság a fellebbezésnek egészben vagy részben ne adjon helyt. Ez a kérelem tehát nem irányul az elsőfokú ítélet megváltoztatására, hanem csak a fellebbezésben foglaltakat támadja.

A csatlakozó fellebbezés viszont a fellebbező fél ellenfele által igénybe vehető járulékos jellegű, rendes fellebbviteli perorvoslat. A csatlakozó fellebbezés megengedése azon a megfontoláson alapul, hogy az elsőfokú ítélet rendelkezéseit magára nézve ugyan sérelmesnek tartó, de a per mielőbbi befejezése érdekében nem fellebbező félnek az elsőfokú ítélet megtámadására vonatkozó jogát fenn kell tartani arra az esetre, ha az elsőfokú ítélet jogerőre emelkedése az ellenfél fellebbezése folytán nem következett be.

A fellebbezési ellenkérelem és a csatlakozó fellebbezés egyaránt járulékos jellegű jogintézmény. Ez azt jelenti, hogy létük a fellebbezés lététől függ, azaz kizárólag akkor terjeszthetők elő, ha fellebbezést nyújtottak be, és csak addig és annyiban állhatnak meg, ameddig és amennyiben a fellebbezés hatálya is fennáll. A fellebbezés visszautasítása vagy visszavonása esetén a fellebbezéssel szemben előterjesztett fellebbezési ellenkérelem, illetve csatlakozó fellebbezés hatálytalanná válik.

A törvény további korlátozást tartalmaz a csatlakozó fellebbezésre vonatkozóan. Kimondja, amennyiben a fellebbezés csak hatályon kívül helyezési kérelmet tartalmaz, a csatlakozó fellebbezés sem irányulhat ennél többre, s nem nyitja meg a csatlakozó fellebbezés az ítélet megváltoztatása iránti kérelem előterjesztésének lehetőségét. Ilyen esetben a csatlakozó fellebbezésben az ítélet más - a törvényben megengedett - okból történő hatályon kívül helyezésére irányulhat.

A 373. §-hoz

Az osztott perszerkezetből és az elsőfokú eljárás új szabályaiból következően a perfelvétel lezárásával - főszabály szerint - kizárt a keresetváltoztatás, ellenkérelem-változtatás, utólagos bizonyítás és a beszámítás, ezért a törvény új szerkezetben, de a bevált gyakorlati és elvi alapon szabályozza az új tények és bizonyítékok előterjesztésének tilalmát.

Az új tények és bizonyítékok előadása a törvényben szorosan kapcsolódik a kereset másodfokú megváltoztatásának lehetőségéhez. Mivel a törvény szerint a kereset része a tények állítása (és a bizonyítékok előadása), ezért az új tények előadásának tilalma - illetve szűk körű, főleg a perújítás elhárítását célzó megengedése - a keresetváltoztatás szabályai között nyert elhelyezését.

A törvény általános éllel mondja ki, a másodfokú eljárásban a keresetet, illetve ellenkérelmet megváltoztatni nem lehet.

A fél akkor változtathatja meg tényállítását, ha azt az elsőfokú érdemi tárgyalás berekesztését követően a fél tudomására jutott olyan tény indokolja, amelyről önhibáján kívül korábban nem tudott, feltéve, hogy az elbírálás esetén reá nézve kedvezőbb ítéletet eredményezett volna.

A felek a fellebbezés során akkor terjeszthetnek elő új bizonyítási indítványt, illetve bocsáthatnak rendelkezésre további bizonyítékot, ha az a kereset jogszerű megváltoztatásának alapjául hivatkozott tény bizonyítására szolgál, vagy korábban is hivatkozott tény bizonyítására szolgál, feltéve, hogy utóbb keletkezett vagy a fél önhibáján kívül utóbb szerzett róla tudomást. E szabályokkal a törvény összhangba hozza a kereset- és ellenkérelem-változtatás és az azt alátámasztó bizonyítékok előadásának szabályait.

A kereset- és ellenkérelem-változtatás, esetleges utólagos bizonyítás speciális esete az, ha vagy a másodfokú bíróság anyagi pervezetése nyitja meg ennek lehetőségét, vagy az elsőfokú bíróság mulasztotta el előzetesen tájékoztatni és nyilatkoztatni a feleket az anyagi pervezetés körében a bíróság által hivatalból figyelembe vett bizonyos jogilag releváns körülményekről, így a fellebbezésben nyílik meg a lehetősége a félnek erre nyilatkozni.

A 374. §-hoz

A törvény a hatályos szabályoktól részben eltérően rendezi a másodfokú eljárásban a beszámítás előterjeszthetőségét. Így a másodfokú eljárásban beszámítási kifogást csak akkor lehet előterjeszteni, ha azt az ellenfél elismeri, vagy ha az más perben hozott jogerős ítéleten alapul.

Az elsőfokú eljárás szabályozásában a beszámítás eljárásjogilag önálló jogintézménnyé vált, kifejezésre juttatva, hogy a beszámítás útján érvényesített ellenköveteléssel a fél egy önálló anyagi jogi igényt visz perbe. Olyan vitatott, elbírálandó anyagi jogi igény másodfokú perbe vitele, ami az elsőfokú eljárásnak nem is volt tárgya, nem támogatható.

A 375. §-hoz

A hatályos törvénnyel egyezően mondja ki a törvény, hogy fellebbezési, illetőleg a csatlakozó fellebbezési kérelmet az elsőfokú ítéletnek fellebbezéssel, illetőleg csatlakozó fellebbezéssel nem érintett részére nem lehet kiterjeszteni.

A fellebbezési kérelem, illetőleg csatlakozó fellebbezési kérelem megváltoztatását a hatályos rendelkezésekkel egyezően szabályozza a törvény. Így a fellebbezési, illetőleg a csatlakozó fellebbezési kérelmet a fellebbezés tárgyaláson kívül történő elbírálása esetén addig lehet megváltoztatni, amíg a másodfokú bíróság az eljárást befejező határozatát meg nem hozza, tárgyalás tartása esetén pedig a tárgyalás berekesztéséig.

A 376. §-hoz

A törvény, igazodva a Koncepcióban előirányzott megoldáshoz, főszabályként a tárgyaláson kívüli elbírálást szabályozza. Részletszabályaiban ugyanakkor számos rendelkezést átvesz a jelenleg hatályos tárgyaláson kívüli elbírálást lehetővé tévő megoldásokból.

A törvény szerint a másodfokú bíróság akkor bírálja el tárgyaláson a fellebbezést, ha a felek bármelyike tárgyalás tartását kéri. A fellebbező fél a fellebbezésében, a fellebbező fél ellenfele pedig a tanácselnöki felhívás kézhezvételét követő tizenöt napon belül kérheti a tárgyalás tartását.

A törvény megengedi, hogy a felek tárgyalás tartására irányuló kérelmének hiányában a másodfokú bíróság, amennyiben indokoltnak tartja, tárgyalást tűzzön ki, és a fellebbezési kérelemről ott döntsön.

A felek ugyanakkor nem kérhetik a felek tárgyalás tartását ha, az ún. abszolút hatályon kívül helyezési okok állnak fent, ekkor tárgyalás tartása nélkül hatályon kívül kell helyezni az ítéletet, a felhívott rendelkezésbe foglalt jogkövetkezmények alkalmazása mellett. Nem kérhetik továbbá a felek tárgyalás tartását, ha a fellebbezés csak a perköltség viselésére vagy összegére, illetve a meg nem fizetett illeték vagy az állam által előlegezett költség megfizetésére vonatkozik, vagy a fellebbezés csak a teljesítési határidővel vagy a részletfizetés engedélyezésével, illetve az előzetes végrehajthatósággal kapcsolatos. Ugyancsak tárgyaláson kívül kell dönteni, amennyiben a fellebbezés csak az ítélet indokolása ellen irányul.

A törvény meghatározza a másodfokú bíróság tárgyaláson kívüli döntésének eljárási rendjét.

A 377. §-hoz

Ha a másodfokú bírósági tanács elnöke a fellebbezést nem utasította vissza hivatalból, és az ügyet nem küldte vissza az elsőfokú bíróságnak sem, valamint valamelyik fél kérte a tárgyalás megtartását, avagy a tanács úgy döntött, hogy tárgyalást tart, akkor a fellebbezés tárgyalására a bíróság határnapot tűz ki, és arra a feleket, valamint a beavatkozókat, továbbá azokat, akik a határozat ellen fellebbezéssel éltek, megidézi. A fellebbezési tárgyalást úgy kell kitűzni, hogy a fellebbezésnek az ellenfél részére kézbesítése a tárgyalás napját legalább tizenöt nappal megelőzze.

A tárgyalást úgy kell kitűzni, hogy a tárgyalás az iratoknak, vagy az ellenfél tárgyalás tartását kérő nyilatkozatának a másodfokú bírósághoz való beérkezését követő négy hónapon belül megtartható legyen.

A feleket és a beavatkozókat a fellebbezési tárgyalásra minden esetben (függetlenül attól, hogy ők nyújtottak-e be fellebbezést, vagy sem) meg kell idézni, míg a fellebbezésre jogosult egyéb érdekelt személyeket csak akkor, ha ők is éltek fellebbezéssel.

Ha az elsőfokú eljárásban az ügyész fellépőként részt vett, de nem fellebbezett, akkor a tárgyalásról az illetékes ügyészt értesíteni kell. Abban az esetben viszont, ha az ügyész félként vett részt az elsőfokú eljárásban, vagy mint fellépő fellebbezett, őt is idézi az elnök.

Az idézésben figyelmeztetni kell a feleket, hogy a fellebbezési tárgyalásról elmaradásuk a fellebbezés elintézését nem gátolja, továbbá, hogy a jogi képviselet a fellebbezési eljárásban kötelező.

A 378. §-hoz

A fellebbezési tárgyalás szabályai körében a törvény nem változtat érdemben a hatályos jogon.

A fellebbezési tárgyalás megnyitása és a megjelentek számbavétele után az elnök vagy az általa kijelölt bíró ismerteti az elsőfokú bíróság ítéletében foglaltakat, valamint a fellebbezést (csatlakozó fellebbezést) és a fellebbezési ellenkérelmet. A bíróság a szükséges körben felhívja a feleket, illetve lehetőséget biztosít arra, hogy nyilatkozataikat előadják.

Ha a másodfokú bíróság bizonyítást rendel el, azt közvetlenül vagy megkeresés útján foganatosítja.

A fellebbezési tárgyalásra szabályszerűen megidézettnek vagy valamelyiküknek az elmaradása a tárgyalás megtartását és a fellebbezés elintézését nem gátolja.

A 379. §-hoz

Ahogy az elsőfokú eljárásban, úgy a másodfokú eljárásban is előfordulhat, hogy a törvényben előírt feltételek fennállásának hiánya miatt szükségessé válik az eljárás hivatalbóli megszüntetése. Ezért a másodfokú bíróság a fellebbezési kérelem (csatlakozó fellebbezés) és fellebbezési ellenkérelem korlátaira tekintet nélkül az elsőfokú bíróság ítéletét végzéssel teljes egészében vagy abban a részében, amelyre a megszüntetés oka fennáll, hatályon kívül helyezi, és az eljárást megszünteti. A megszüntetés feltétele azonban, hogy az eljárás megszüntetésének alapjául szolgáló hiány a másodfokú eljárásban - a felek megfelelő határidővel való felhívása ellenére - nem pótolható, vagy az eljárás jóváhagyásával nem orvosolható.

A 380. §-hoz

A másodfokú bíróság az elsőfokú bíróság ítéletét hivatalból, a fellebbezési kérelem korlátaira tekintet nélkül végzéssel hatályon kívül helyezi, és az elsőfokú bíróságot új eljárásra és új határozat hozatalára utasítja, ha az elsőfokú bíróság nem volt szabályszerűen megalakítva, vagy az ítélet meghozatalában olyan bíró vett részt, akivel szemben a törvény értelmében kizáró ok áll fenn. Ezekben az esetekben kötelező a másodfokú bíróságnak az elsőfokú bíróság ítéletét - a másodfokú eljárás korlátaira tekintet nélkül - végzéssel hatályon kívül helyezni és az elsőfokú bíróságot új eljárásra és új határozat hozatalára utasítani.

A bíróság nem szabályszerű megalakítása miatt azért kerül sor kötelezően az elsőfokú bírósági ítélet hatályon kívül helyezésére, mert ebben az esetben lényegileg hiányzik az elsőfokú eljárás, ugyanis a bíróság cselekményei érvényesen meg nem történtnek tekintendőek.

Figyelemmel arra, hogy a felsorolt szabálytalanságokból eredő orvosolhatatlan hiányosság az ítélet minden részére egyaránt kihat - függetlenül attól, hogy a felek az ítéletet fellebbezéssel vagy csatlakozó fellebbezéssel mennyiben támadják -, az elsőfokú bíróság ítéletét itt teljes egészében kell hatályon kívül helyezni. A másodfokú bíróság a törvényes jogkörét a felek indítványától függetlenül gyakorolja.

A törvény a másodfokú bíróság által mérlegelhető hatályon kívül helyezési oknak minősülő lényeges eljárási szabálytalanságok köréből külön tényállássá emeli át a kötelező hatályon kívül helyezési okok körébe azt az esetet, amikor az elsőfokú ítélet olyan tartalmi hiányosságban szenved, ami a másodfokú eljárásban nem orvosolható. A másodfokú bíróság erre tekintettel csak akkor helyezheti hatályon kívül az elsőfokú bíróság ítéletét, ha az ítélet a törvényben előírt kötelező tartalmi elemek közül egyáltalán nem tartalmazza a rendelkező részt vagy az indokolást, és értelemszerűen nem állnak fenn az ítélet kiegészítésének feltételei sem, erre utal a szövegben a „nem orvosolható” fordulat. E tartalmi fogyatékosság következménye a másodfokú eljárás tárgyának - a bíróság döntésének vagy jogi álláspontjának - a hiánya, ami a fellebbezés érdemi elintézésének akadálya. A bíróságnak a felek kérelmétől függetlenül kell a hatályon kívül helyező döntést meghoznia, mivel az elsőfokú bíróság jogsértése olyan súlyú, hogy nem lehet annak orvoslását a felek kérelméhez kötni.

A 381. §-hoz

A törvény minden más, kötelező hatályon kívül helyezési oknak nem minősülő esetben az eljárási szabálysértések miatt csak akkor teszi lehetővé az ítélet hatályon kívül helyezését, ha a felek valamelyike a fellebbezésében az elsőfokú eljárás szabályszerűségének felülbírálatára irányuló jogköre gyakorlását kéri a másodfokú bíróságtól.

Ezzel kívánja a törvény elkerülni azt a nemkívánatos gyakorlatot, ami gyakorinak mondható, hogy a felek maguk nem is kérik az elsőfokú ítélet hatályon kívül helyezését és az elsőfokú bíróság új eljárás lefolytatására és új határozat hozatalára kötelezését, ennek ellenére gyakran talál a másodfokú bíróság a felek egyike által sem hivatkozott olyan eljárási hibát, amely mellett az elsőfokú ítéletet érdemben felülbírálatra alkalmatlannak minősíti.

A törvény nem zárja el a másodfokú bíróságot a lényeges eljárási szabálysértés hivatalból való észlelésétől, azonban a fél rendelkezési jogának a másodfokú eljárásban is érvényesülnie kell, ezért előírja, hogy erről - a következményekre való figyelmeztetés mellett - tájékozatnia kell és csak a fellebbező fél kérelmére veheti azt figyelembe.

Ha a fellebbező nem kíván rá hivatkozni, a másodfokú bíróság e körben a felülbírálati jogkörét nem gyakorolhatja, a rendelkezésre álló adatok és a fellebbezés korlátai közt kell döntenie.

A törvény a Kúria 1/2014. (VI. 30.) PK véleményében rögzített és a másodfokú bíróságtól elvárt szempontokat jeleníti meg a hatályon kívül helyezés szükségességének vizsgálatához. Ez akkor indokolt, ha az adott eljárási szabálysértés a per érdemi eldöntésére - közvetlenül és kimutathatóan - kihatott, továbbá orvoslása a másodfokú eljárásban nem lehetséges, vagy a célszerűség, a pergazdaságosság és az időszerűség követelményeire figyelemmel az nem észszerű, és az elsőfokú eljárás megismétlése elengedhetetlen.

A törvény a bíróság mérlegelésére (választására) bízza a döntést, hogy a felek által állítottak miatt az elsőfokú bíróság ítéletét végzéssel hatályon kívül helyezi-e, vagy érdemi döntést hoz.

Jelentős változtatás, hogy a törvény nem nevesíti a hatályos Pp. 252. § (3) bekezdésében foglalt hatályon kívül helyezési okot, amikor a bizonyítás nagy terjedelmű, vagy teljes megismétlése miatt szükséges az elsőfokú ítélet hatályon kívül helyezése. Ennek indoka az, hogy a törvény a másodfokú bíróság felülbírálati jogkörének és az ehhez kapcsolódó másodfokú eljárásban hozható határozatoknak az átdolgozott szabályai folytán a bizonyítási kérdéseket másként közelíti meg, önmagában a bizonyítás terjedelme nem hatályon kívül helyezési ok, ezért ezt nem kell külön szabályozni.

A 382. §-hoz

A törvény kimondja, hogy a fél - a hatályon kívül helyezési okokra alapítottan - kérheti az ítélet hatályon kívül helyezését anélkül, hogy az ítélet megváltoztatása iránt kérelmet előterjesztene. A törvény a rendelkezési jog következetes érvényesítése érdekében az ilyen fellebbezés alaptalansága esetén - az ügy érdemét nem érintve - ítéletével az elsőfokú ítéletet helybenhagyja.

A 383. §-hoz

A törvény szerint a másodfokú bíróság - ha nem kell az elsőfokú bíróság ítéletét hatályon kívül helyeznie és az eljárást megszüntetni, vagy az elsőfokú bíróságot új eljárásra utasítania - az ügy érdemében dönt. Ha az elsőfokú bíróság ítélete érdemben helyes, a másodfokú bíróság ezt helybenhagyja, ellenkező esetben az elsőfokú bíróság ítéletét egészben vagy részben megváltoztatja, illetve közbenső ítéletet vagy részítéletet hoz. Helybenhagyó ítéletet akkor hoz a másodfokú bíróság, ha az elsőfokú bíróság ítélete érdemben helyes, annak megváltoztatására nincs szükség.

Megváltoztató ítélet hozatalára akkor kerül sor, ha a másodfokú bíróság azt állapítja meg a fellebbezés folytán, hogy az elsőfokú bíróság ítélete érdemben - egészben vagy részben - nem helyes. Ha a másodfokú bíróság az elsőfokú bíróság ítéletét csak részben változtatta meg, akkor ítéletének rendelkező részében ki kell mondania a részbeni megváltoztatás mellett azt is, hogy az elsőfokú ítéletet egyebekben helybenhagyja.

Sem az érdemben helyes elsőfokú ítélet helybenhagyásának, sem az érdemben téves elsőfokú ítélet egészben vagy részben történő megváltoztatásának nem feltétele az, hogy a másodfokú bíróság az elsőfokú bíróság által lefolytatott bizonyítási eljárást kiegészítse, úgyszintén az sem, hogy olyan kérdést vonjon vizsgálat alá, amelyben az elsőfokú bíróság nem tárgyalt, illetve nem határozott.

A másodfokú bíróság részítélettel vagy közbenső ítélettel is rendelkezhet, amennyiben ennek a törvényben meghatározott feltételei a másodfokú eljárásban fennállnak.

A 384. §-hoz

A törvény az új perszerkezetre, és a bíróságok anyagi pervezetési kötelezettségére tekintettel kimondja, hogy az elsőfokú bíróság ítéletének hatályon kívül helyezésére önmagában nem adhat alapot az, ha a másodfokú bíróság az elsőfokú bíróság közrehatási kötelezettségével (anyagi pervezetés) nem ért egyet. Ezen okból a felek sem kérhetik önmagában az elsőfokú ítélet hatályon kívül helyezését.

Ez a rendelkezés összhangban áll az ítélet hatályon kívül helyezésével kapcsolatos egyes kérdésekről szóló 1/2014. (VI. 30.) PK vélemény megállapításával, mely szerint a hatályos Pp. 3. § (3) bekezdés szerinti tájékoztatási kötelezettség megsértése önmagában nem szolgálhat alapul a hatályon kívül helyezésre; ezt csak a konkrét eljárásjogi szabályok sérelme alapozhatja meg. A törvény a hatályos Pp. 3. § (3) bekezdéséhez kapcsolódóan kialakult és nemkívánatos másodfokú gyakorlatnak kívánja elejét venni és gátat szabni annak, hogy az anyagi pervezetés szabályai vonatkozásában ehhez hasonló alakuljon ki.

Egy ezzel ellentétes, vagy nem egyértelmű rendelkezés megnyitná az utat a korlátlan hatályon kívül helyezések előtt, továbbá olyan jogbizonytalansághoz vezetne el, amely előbb-utóbb az elsőfokú bíráskodást lehetetlenítené el.

Természetesen ez nem jelenti azt, hogy a fellebbező fél konkrét eljárásjogi szabályok sérelmére ne hivatkozhatna a pervezetéssel összefüggésben, de önmagában nem szolgálhat alapul az elsőfokú ítélet hatályon kívül helyezésére, hogy a másodfokú bíróság álláspontja eltér az elsőfokú bíróság álláspontjától az anyagi pervezetés mikéntje, terjedelem, tartalma tekintetében.

A törvény itt is következetesen érvényesíti a fél rendelkezési jogát és a másodfokú bíróság felülbírálati jogkörének szabályait azzal, hogy a fél erre vonatkozó felülbírálati jogkör gyakorlására irányuló fellebbezése esetén és annak korlátai közt rendeli alkalmazni a rendelkezéseket. A törvény nem zárja el azonban a másodfokú bíróságot az anyagi pervezetéssel összefüggő körülmények észlelésétől, azonban a fél rendelkezési jogának a másodfokú eljárásban e körben is érvényesülnie kell. A törvény ezért előírja, hogy erről - a következményekre való figyelmeztetés mellett - tájékozatnia kell és csak a fellebbező fél kérelmére veheti figyelembe. Ha a fellebbező nem kíván rá hivatkozni, a másodfokú bíróság e körben a felülbírálati jogkörét nem gyakorolhatja, a rendelkezésre álló adatok és a fellebbezés korlátai közt kell döntenie.

A törvény a másodfokú bíróság felülbírálati jogköre tekintetében az elsőfokú bíróság téves vagy hiányos anyagi pervezetése esetén kiemeli, hogy a másodfokú eljárásban - a fellebbezés devolutív hatályára is tekintettel - az elsőfokú eljárás szabályait, így az anyagi pervezetés szabályait is alkalmazni kell. A másodfokú bíróságnak is joga és egyben kötelessége a perfelvételi vagy bizonyítási kérdésekben az anyagi pervezetés körében kérdéseket feltenni, tájékoztatást nyújtani, felhívást intézni a felekhez. Emellett a törvény ugyancsak kiemeli, hogy az elsőfokú eljárásnak tárgyát nem képező, a másodfokú bíróság által hivatalból észlelt jogi körülmények tekintetében a másodfokú bíróság maga fejtheti ki és egyben köteles is az általa szükségesnek tartott anyagi pervezetési tevékenységet gyakorolni. Mindezekhez kapcsolódóan hangsúlyozza a törvény, hogy a másodfokú bíróság is jogosult és lehetőség szerint köteles is az ide kapcsolódó bizonyítást foganatosítani. A törvény ezekhez kapcsolódóan külön lehetőséget biztosít a másodfokú bíróság számára, hogy ezzel megnyissa az anyagi pervezetésével érintett körben a felek számára a kereset- és ellenkérelem-változtatás, utólagos bizonyítás lehetőségét.

A másodfokú bíróság a felülbírálati jogkörének gyakorlására köteles a hatályon kívül helyezés szükségességéről való döntést megelőzően. Ennek eredményétől függ az ügyben hozható határozat. Ha a fél a másodfokú bíróság felhívására nem nyilatkozik, vagy a szükséges nyilatkozatot nem teszi meg, a másodfokú bíróság köteles a rendelkezésre álló adatok alapján az ügy érdemében - megváltoztatás vagy helybenhagyás - dönteni. Ha a fél megteszi a szükséges nyilatkozatokat és adott esetben az elsőfokú eljárás perfelvételi vagy bizonyítási szaka kiegészíthető, a másodfokú bíróság ugyancsak köteles a rendelkezésre álló adatok alapján az ügy érdemében - megváltoztatás vagy helybenhagyás - dönteni.

Az ítélet csak akkor helyezhető hatályon kívül, ha a szükséges nyilatkozatok és az elsőfokú eljárás szükség szerinti kiegészítése folytán sem orvosolható a rendelkezésre álló adatok alapján az ügy érdemi döntést befolyásoló hibája. A törvény nem kezeli lényeges eljárási szabálysértésnek és ennek minősülő hatályon kívül helyezi oknak ezt az esetet, hanem önállóan szabályozza. Az anyagi pervezetést ugyanis „kétarcú” jogintézmény: egyrészt eljárásjogi, másrészt anyagi jogi. A bíróság az anyagi pervezetést az ügy anyagi jogi megítélés alapján végzi. Az ügy helytelen anyagi jogi megközelítése eredményezi a helytelen vagy hiányos anyagi pervezetési cselekményeket is, ezért alapvetően anyagi jogi és nem eljárási hibáról van szó.

A 385. §-hoz

A törvény szerint a fellebbezési eljárásban sincs akadálya annak, hogy a felek egyezséget kössenek. Ha erre sor kerül, és a felek egyezségét a bíróság jóváhagyja, akkor ennek a másodfokú bíróság által jóváhagyott egyezségnek ugyanaz a hatálya, mint a megváltoztató ítéletnek. A másodfokú bíróságnak azonban az egyezséget jóváhagyó végzésében azt is meg kell állapítania, hogy az elsőfokú bíróság fellebbezéssel (csatlakozó fellebbezéssel) megtámadott ítéleti rendelkezése abban a részében, amelyre az egyezség vonatkozik, hatályát veszti.

A törvény úgy rendezi a másodfokon szünetelés folytán megszűnt eljárás esetére a fellebbezéssel érintett határozat sorsát, hogy annak hatályvesztését mondja ki.

A 386-387. §-hoz

A törvény az ítélet hatályon kívül helyezésével kapcsolatos egyes kérdésekről szóló 1/2014. (VI. 30.) PK vélemény megállapításaira tekintettel, és az elsőfokú eljárásában bevezetett osztott perszerkezetre figyelemmel határozza meg a bíróság hatályon kívül helyező végzésének tartalmát.

A végzésnek tartalmaznia kell az elsőfokú ítélet ismertetését, a hatályon kívül helyezés okait, továbbá az új eljárásra vonatkozó utasításokat. A hatályon kívül helyező végzésben pontosan és konkrét jogszabályhelyre hivatkozással meg kell jelölni, hogy milyen okból és mit tekintett a másodfokú bíróság az eljárás megismétlését igénylő jogszabálysértésnek. Emellett az elsőfokú bíróság számára pontosan meg kell határozni a szükséges eljárási cselekményeknek azt a sorát, amelyek foganatosítása útján a megismételt eljárásban elérhető a jogszabályoknak megfelelő határozat meghozatala, ezért sem mellőzhető a hatályon kívül helyezést megelőzően adott esetben a félnek a célzott bizonyításra vonatkozó nyilatkozatának a beszerzése. A másodfokú bíróság utasításában, amennyiben a per adatai vagy a másodfokú tárgyalás alapján megállapítható, a felek jogállítását tisztázhatja és rögzítheti. Egyértelműen és jól áttekinthető módon ismertetnie kell jogi következtetéseit, és az elsőfokú bíróság szükséges eljárási cselekményeit.

A másodfokú ítélet tartalmán valamint a perköltséggel kapcsolatos szabályozásban a törvény nem változtat.

A 388. §-hoz

A törvény az általános hatáskörű bíróságként a törvényszéket határozza meg, emiatt a járásbírósági eljárásokra az eltéréseket külön kell megfogalmazni. A törvény külön szabályaival nem érintett fellebbezési rendelkezések azonosak mind a törvényszékek másodfokú, mind az ítélőtáblák fellebbezési eljárásában.

A törvény a járásbírósági eljárásra két eltérő szabályt tartalmaz: ha az eljárásban a fél jogi képviselő nélkül jár el a fellebbezését jegyzőkönyvbe mondhatja a jogorvoslathoz való jog gyakorlásának hatékony biztosítása érdekében, továbbá mellőzhető a fellebbezés alapjául szolgáló jogszabálysértés esetén a jogszabályhelyre hivatkozás.

A 389-391. §-hoz

A törvény az ítéletek elleni fellebbezés szabályait tekinti általános modellnek, és erre vonatkozóan mondja ki, hogy az ítélet elleni fellebbezésre vonatkozó rendelkezéseket a végzések elleni fellebbezés esetén is alkalmazni kell, a törvény szerinti eltérésekkel.

A végzések elleni fellebbezés hatályos szabályain a törvény érdemben nem változtat.

Ha az elsőfokú bíróság a fellebbezéssel megtámadott végzéséhez nincs kötve, a fellebbezésnek a döntést hozó bíróság maga is eleget tehet. A fellebbező fél ellenfele az elsőfokú bíróságnál terjeszthet elő észrevételeket. A végzés ellen beadott fellebbezés tárgyában a másodfokú bíróság tárgyaláson kívül határoz, de a feleket a szükséghez képest meghallgathatja. Csatlakozó fellebbezésnek nincs helye.

A 392. §-hoz

A törvény rendelkezik arról, hogy - speciális perújítási szabályok hiányában - a perújítási eljárás során az alapperre vonatkozó szabályokat kell alkalmazni. Így vagy a törvényszéki, vagy a járásbírósági eljárás szabályai szerint kell a bíróságnak eljárnia, jogerős fizetési meghagyás elleni perújítás során pedig a fizetési meghagyásos eljárással összefüggő szabályok szerint.

A 393. §-hoz

A törvény - igazodva a Koncepcióhoz - abból indul ki, hogy a perújítás szabályainak átfogó átalakítása nem indokolt.

A törvény kidolgozása során kérdésként merült fel az Emberi Jogok Európai Bíróságának (a továbbiakban: EJEB) a nemzeti bíróságokra is kötelező döntéseire figyelemmel szükséges-e a perújítás funkciójának, eddig betöltött szerepének újragondolása, módosítása.

A hatályos eljárási szabályokból következően ugyanis a perújítási eljárás - az eredményes alkotmányjogi panaszra tekintettel megengedett esetét kivéve - kizárólag a korábbi eljárásban hozott jogerős ítélet jogi tévedéseinek kiküszöbölésére nem szolgálhat. Az említett bíróság ítéleteire alapozott perújítás pedig tipikusan az ítéletben megjelenő alapjogi jogsértést küszöbölné ki.

A törvény megoldást kíván nyújtani a jogalkalmazás által jelzett, a hatályos Pp. szövegezési pontatlanságából eredő arra a felvetésre is, amely a megengedhető perújítást kizáró önhiba fogalmával, mibenlétével kapcsolatos. Ezzel elhárítja mind az önhiba fogalmát túlságosan kiterjesztő, mind pedig a túlzottan leszűkítő értelmezés lehetőségét.

A törvény egy lényeges ponton módosítja a perújítási okok körét. A jogirodalmat régebb óta foglalkoztató kérdés az olyan helyzetek perorvoslati formákkal való rendezése, amikor valamilyen alapjogi jogsérelem érte a peres felet a bíróságok által lefolytatott eljárás és/vagy a meghozott jogerős határozat révén.

Az EJEB Magyarországot elmarasztaló ítéletei alapján megállapítható, hogy a panaszos jogsérelmének orvoslására szükségessé válhat az EJEB által megítélt méltányos kárpótlás mellett is valamely „re-examination” vagy „reopening” eljárás bevezetése. Példaként említhető az EJEB 30789/05. számon Rózsa kontra Magyarország ügyben hozott ítélete, melyben azt állapította meg, hogy a Magyar Állam megsértette az EJEE 6. cikkének 1. bekezdését, a bíróságok megsértették a panaszosok bírósághoz való fordulás jogát. Az EJEB megjegyezte, hogy amikor valamely kérelmezőtől az Egyezményben lefektetett tisztességes eljárás követelményével összeegyeztethetetlen módon tagadják meg a bírósághoz fordulás jogát, akkor a kérelemre történő perújítás vagy felülvizsgálat a jogsértés orvoslásának megfelelő módját jelenti (Öcalan v. Turkey [GC], 46221/99. sz. ügy ECHR 2005.)

Az Európa Tanács Miniszteri Bizottságának (2000) 2. sz. ajánlása szerint bizonyos körülmények között az Egyezmény 41. cikke alapján megítélt igazságos elégtételen kívül egyéb intézkedések, és/vagy olyan általános intézkedések meghozatala is szükségessé válhat, amelyek biztosítják, hogy a sértett fél - lehetőleg - ugyanolyan helyzetbe kerüljön, mint amilyen helyzetben az Egyezmény megsértését megelőzően volt. A Miniszteri Bizottságnak az EJEB ítéletei végrehajtásának ellenőrzése terén szerzett gyakorlata azt mutatta, hogy kivételes körülmények között az ügy újbóli megvizsgálása, illetve az eljárás újbóli megnyitása bizonyul a leghatékonyabb, ha nem az egyetlen eszköznek az eredeti állapot helyreállításához. Jelenleg az Európa Tanács tíz országában létezik olyan polgári eljárásjogi szabály, lehetővé teszi az ügy újbóli megvizsgálását - beleértve az eljárás újbóli megnyitását is - olyan esetekben, amikor az EJEB megállapította a jogsértést.

Az EJEE-nek a hatékony jogorvoslatok biztosításáról szóló cikkét, valamint az EJEB ítéleteit együtt olvasva, figyelembe véve az Európa Tanács Miniszteri Bizottságának (2000) 2. sz. ajánlását is, arra a következtetésre lehet jutni, hogy a kérelemre történő perújítási eljárás kezdeményezése az egyik megfelelő jogorvoslati eszköz a jogsértés kiküszöbölésére, ezért biztosítja a törvény ezt a lehetőséget. (Ld. a témáról bővebben: Gombos Katalin: Bírói jogvédelem az Európai Unióban - Lisszabon után. CompLex Kiadó, Budapest 2011.)

A 394. §-hoz

A törvény a hatályos Pp. 260. § (2) bekezdésében szereplőhöz képest a perújítást kizáró körülményt újrafogalmazta.

A bírói gyakorlatban az önhiba fogalmának értékelése kapcsán bizonytalanság, illetve túlságosan szigorú értelmezés volt tetten érhető. A hatályos Pp. 260. § (2) bekezdését módosító 1995. évi LX. törvény 22. §-ához fűzött indokolásból kiolvasható jogalkotói szándék szerint az önhiba akkor állt fenn, ha a fél a perújítás okaként hivatkozott új tényt, bizonyítékot, határozatot a korábbi eljárás során jogi kötelezettsége ellenére nem érvényesítette ugyan, de e jogellenes mulasztásban vétkesség nem terhelte.

A Koncepció vitája során elhangzott, hogy a kialakult bírói gyakorlat különösen az ellentmondás hiányában jogerőre emelkedett fizetési meghagyással szemben előterjesztett perújítási kérelmek elbírálása esetén ezt az eredeti jogalkotói szándékot nem mindenben követi. Még a kézbesítési vélelem beállta folytán jogerőre emelkedett fizetési meghagyások esetén is olyan gyakorlat alakult ki, amely szerint az ellentmondás mint rendes jogorvoslat igénybevételének elmaradása önmagában a jelenleg hatályos Pp. 260. § (2) bekezdése szerinti perújítást kizáró önhibának minősül. A többségi álláspont az volt, hogy szükséges lenne a jelenleg hatályos Pp. 260. § (2) bekezdésének olyan újra szövegezése, amely a kizáró okot pontosabban írja körül. Ennek során az Alkotmánybíróság által a bírói úthoz, illetve a jogorvoslathoz való jog tartalmát illetően kifejtettekre is figyelemmel kellett lenni.

Az Alkotmánybíróság több határozatában kihangsúlyozta, hogy a fél rendelkezési joga mint az önrendelkezés alkotmányos jogának eljárásjogi aspektusa, magában foglalja azt a jogosultságot is, hogy a fél a perbe vitt anyagi és eljárási jogaival szabadon rendelkezzék. A félnek szabadságában áll a peranyag szolgáltatásában való döntés jogosultsága is. Ugyanakkor a felek az eljárás során kötelesek jóhiszeműen és késlekedés nélkül eljárni, amely kötelezettség nem merül ki az eljárás puszta tűrésében, hanem elvárható az aktív közreműködés is. [1/1994. (I. 7.) AB határozat, 46/2003. (X. 16.) AB határozat]. Ezen elvárásokra figyelemmel, ha a fél a korábbi eljárás során a tényt, bizonyítékot vagy határozatot ismerte, így azt - akár a jogorvoslat során - módjában állt volna szolgáltatni, de nem tette, azt elhallgatta, a jóhiszemű és rendeltetésszerű joggyakorlás kötelezettségét sértette meg. A perújítási eljárásban azonban előadhatja és igazolhatja, hogy önhibáján kívül nem volt abban a helyzetben, hogy a kötelezettségét teljesítse.

Az önhibán kívüliséget megalapozza minden olyan személyes, de objektív alapokon álló akadály, ami a mulasztás kimentését igazolási kérelem esetén is alátámaszthatná (pl. betegség, távollét stb.). Amennyiben a mulasztás a határozattal szembeni jogorvoslat előterjesztésével kapcsolatos, úgy az önhibát megalapozó helyzet fennállásához szükséges az is, hogy a fél a rendes jogorvoslattal támadható határozat tartalmát, valamint a jogorvoslat személy szerint rá vonatkozó előterjesztésének határidejét ismerje, vagy kellő gondosság tanúsítása mellett ismerhesse.

Az AB gyakorlata szerint a jogorvoslathoz való jog gyakorlásához - egyebek mellett - elengedhetetlenül szükséges, hogy az érintettek a határozatról, amely jogaikat vagy jogos érdeküket érintette, értesüljenek és megismerhessék annak tartalmát. „Minél kevésbé követelmény a jogszabály szerint a személyes tudomásszerzés bizonyítottsága, annál tágabb teret kell nyújtani ennek hiánya bizonyítására, az önhibán kívül eredménytelen maradt kézbesítés hátrányos következményei elhárítására.” [46/2003. (X. 16.) AB határozat].

A 395. §-hoz

A törvény a hatályos Pp.-nek a perújítási kérelem előterjesztésére vonatkozó szabályát áttöri az EJEB ítéletére alapított perújítás esetén. Mind a törvény, mind a hatályos Pp. ismer hasonló megoldást az eredményes alkotmányjogi panaszt követő perújítási eljárás esetén.

Az Alkotmánybíróságról szóló 2011. évi CLI. törvény (a továbbiakban: Abtv.) a korábbiakhoz képest jelentősen kiszélesítette az alkotmányjogi panasz előterjesztésének eseteit. Az alkotmánysértő határozat orvoslása érdekében a Kúria az alkotmányjogi panasz elbírálását követően értesíti a panasz indítványozóját, hogy harminc napon belül perújítási kérelmet terjeszthet elő a perben eljárt elsőfokú bíróságnál, ha az Alkotmánybíróság anyagi jogszabályt vagy rendelkezést semmisített meg, és az ügyben kizárólag per (vagy nemperes eljárás) volt folyamatban.

Ennek a perújítási kérelemnek az előterjesztésére tehát nem vonatkozik az ítélet jogerőre emelkedésétől számított ötéves objektív határidő, azaz az ítélet jogerőre emelkedésétől számított, a Pp. 261. § (3) bekezdésében meghatározott határidőn túl is lehetőség van az alkotmányjogi panasz rendes bírósági eljárásban történő orvoslására. (459/B/1999. AB határozat) Ehhez hasonlóan szabályozza a törvény az EJEB ítéletére alapított perújítási kérelem benyújtásának határidejét is.

A 396. §-hoz

A Koncepció vitája során felvetődött, hogy a Kúria határozata alapján az Alkotmánybíróság által megsemmisített anyagi jogszabályra tekintettel megengedett perújítási eljárást nem kellene-e kizárólag a perújításra vonatkozó fejezetben elhelyezni. A többségi álláspont az volt, hogy az alkotmányjogi panasz esetén követendő eljárás egységes szabályozásának fenntartása indokolt azzal, hogy a perújítási fejezetben csupán az utaló és a speciális rendelkezéseknek kell megjelenniük.

A 397-398. §-hoz

A törvény pontosan meghatározza, hogy - azonos módon a hatályos szabályozással - a perújítási kérelmet az elsőfokon eljárt bíróságnál, írásban kell benyújtani.

A törvény a perújítási kérelemmel szemben szigorú követelményeket fogalmaz meg. Így a perújítási kérelemben meg kell jelölni azt az ítéletet, amely ellen a perújítás irányul, s annak megváltoztatása iránt határozott kérelmet kell előterjeszteni. A kérelemben meg kell jelölni a perújítás alapjául szolgáló tényeket és azok bizonyítékait, az erre vonatkozó okiratokat csatolni kell. Ha a kérelmet a megtámadott ítélet jogerőre emelkedésétől számított hat hónap eltelte után terjesztik elő, ennek okait elő kell adni.

A 399-400. §-hoz

A törvény részletes eljárási rendet határoz meg a perújítási kérelem elintézésre. Ennek oka nemcsak a törvény által részletesen szabályozott új perszerkezet, hanem a megengedhetőségről tárgyaláson kívüli döntés bevezetése is. A tárgyaláson kívüli döntés csak úgy illeszthető a törvény szerkezetébe, ha a kérelem előterjesztőjének lehetősége nyílik hiányos beadványának korrekciójára, a perújító fél ellenfeleinek pedig a perújítási kérelemre vonatkozó nyilatkozattételre. A hatályos Pp. e lehetőségeket az általános szabályokból következően egyébként biztosította, a törvény ezt alakítja át önálló szabállyá.

Amennyiben a perújítási kérelmet a megtámadott ítélet jogerőre emelkedésétől számított öt év elteltével terjesztették elő, vagy olyan határozattal szemben terjesztették elő, amely ellen nincs helye perújításnak a bíróság azt tárgyalás kitűzése nélkül, hivatalból visszautasítsa. Az objektív határidő elmulasztása ellen egyébként igazolással sem lehet élni, a bíróság egyetlen lehetséges döntése a kérelem visszautasítása.

A bíróság, amennyiben nem utasítja vissza kérelmet, és a hiánypótlás törvényi feltételei fennállnak, rövid határidő tűzésével elrendelheti a perújítási kérelem hiányainak pótlását. A hiányok pótlása után lesz abban a helyzetben, hogy - akár tárgyaláson kívül is - megalapozottan döntést hozzon a perújítás megengedhetőségéről. A hiánypótlás elmulasztása szankciót von maga után, a bíróság ugyanis ekkor hivatalból visszautasítja a kérelmet.

A bírói gyakorlat igénye volt e változtatás bevezetése, mivel a bírói gyakorlat - kiindulva az általános szabályokból - már korábban kialakította a perújítási kérelem elutasításának ezen lehetőségét. A törvény megengedő szabályai nélkül egyébként egy hiányos kérelem alapján úgy kellene tárgyalást tartani, hogy maga a kérelmező sem törődött kérelme fogyatékosságával, mivel felszólítás ellenére sem pótolta azokat. Célszerűségi és pergazdaságossági szempontok indokolják tehát a változást. A bírói végzés ellen fellebbezésnek helye van, a fél jogorvoslati joga nem csorbul, viszont a bíróság mentesül egy előreláthatóan eredménytelen és felesleges tárgyalás kitűzésétől és megtartásától.

A törvény szerint a bíróság még az előkészítő szakban a perújítási kérelmet, vagy a hiánypótoltatott kérelmet haladéktalanul megküldi a feleknek, a beavatkozóknak és a megtámadott ítélet ellen fellebbezésre jogosult egyéb érdekelteknek. E peralanyok nevesítése azért szükséges, mert utal a megtámadott jogerős ítélet feloldani kívánt jogerejének személyi hatókörére. A bíróság egyben felhívja a nevesített peralanyokat arra, hogy a kézbesítéstől számított 15 napon belül írásban észrevételeket terjeszthetnek elő a perújítási kérelemre vonatkozóan.

A törvény kimondja, hogy a perújítás előfeltételeinek vizsgálatát a bíróságnak hivatalból kell elvégeznie. Külön szabályozza a perújítás speciális megengedhetőségi feltételének vizsgálatát, nevezetesen, hogy az új tények vagy bizonyítékok a perújító félre nézve kedvezőbb ítéletet eredményeztek volna-e vagy nem.

A 401. §-hoz

A hatályos rendelkezések szerint két esetet kivéve (egyik a törvényileg megszabott objektív határidő elmulasztása, a másik a hiányos kérelem) mindig szükséges a perújítási tárgyalás kitűzése és megtartása. Még akkor is, ha a perújítási kérelem eleve alaptalan. A változás szerint a bíróság mérlegelné, hogy tárgyaláson kívül döntsön-e a megengedhetőségről, vagy perfelvételi tárgyalást tartson.

A törvény ezért új szabályt iktatott be a hatályos rendelkezések közé. E szerint a bíróság a perújítás megengedhetőségéről tárgyaláson kívül is határozhat, ha az ügy valamennyi körülményét mérlegelve a perújítási perfelvételi tárgyalás megtartását szükségtelennek tartja. A bíróságnak a megengedhetőség tárgyában hozott végzése ellen külön fellebbezésnek van helye. A külön fellebbezési jog fenntartása a jogorvoslati jog védelme miatt szükséges.

Az új szabály kiegészítése a korábbi - előkészítés körébe szabályozott - rendelkezés, amely a felek nyilatkozattételét rendezi. A felek - érintettek - észrevételeinek a beérkezése után kerül ugyanis a bíróság abba a helyzetbe, hogy eldöntse, perújítási perfelvételi tárgyalást tart-e, ahol majd dönt a megengedhetőségről, avagy - mérlegelése alapján - a perújítási perfelvételi tárgyalás nélkül állást foglal a megengedhetőség kérdéséről.

Amennyiben megengedi a bíróság a perújítást, perújítási érdemi tárgyalást tart, amennyiben nem, elutasító, de megfellebbezhető végzést hoz. A perújítási eljárás a végzés jogerőre emelkedése után - eredményes jogorvoslat esetében - folytatódik, ellenkező esetben megszűnik.

A tárgyaláson kívüli döntés nem mentesíti a bíróságot a perújítás feltételeinek törvényi vizsgálati kötelezettsége alól. Így vizsgálnia kell, hogy a kérelmet a törvényben megjelölt okok valamelyikére alapítottan terjesztették-e elő, és az egyes okokhoz fűzött további követelmények teljesültek-e? Vizsgálni kell azt is, vajon a perújítási kérelem nem minősül-e új keresetnek? Válaszra vár továbbá, hogy nem olyan ítélet ellen irányul-e a kérelem, amellyel szemben a perújítás kizárt, a perújítási kérelem szubjektív határidejét megtartották-e, van-e a perújítást kérőnek perújítási jogosultsága?

Amennyiben a megengedhetőségről tárgyaláson kívül döntés nem hozható, a bíróságnak a perújítási perfelvételi tárgyaláson kell erről állást foglalnia.

Ha a bíróság perújítás sikerét valószínűsíti felfüggeszti a megtámadott ítélet végrehajtását, illetve közbenső ítélet kapcsán az alapper tárgyalását. A felfüggesztés tárgyában hozott végzés ellen fellebbezésnek van helye. A bíróság a döntést meghallgatás után hozza, a végzést utóbb megváltoztathatja.

A 402. §-hoz

A törvény, érvényesítve az osztott perszerkezetből fakadó követelményeket, és szem előtt tartva a bevált szabályokat, bevezeti a perújítási perfelvételi tárgyalást. E tárgyalást akkor kell megtartani, ha a bíróság tárgyaláson kívül nem döntött a perújítás megengedhetőségéről.

A bírósági döntés elmaradásának számos oka lehet. Így, amennyiben a megengedhetőség kérdésében a beérkező nyilatkozatok és a perfelvételi kérelem alapján nem lehet megalapozottan állást foglalni, mindenképpen célszerű perújítási perfelvételi tárgyalást tartani.

A törvény az elsőfokú eljárás szabályaiból kiindulva előírja a kötelező jelenlétet a perfelvételi tárgyaláson. Szankciót közvetlenül csak a perújítási kérelmező mulasztásához fűz, mivel ha a kérelmező a tárgyalást elmulasztja, a bíróság a perújítási kérelmet hivatalból visszautasítja. Más perbeli felek és érdekeltek mulasztásának jogkövetkezményeit az elsőfokú eljárás szabályai rendezik, a fejezetet felhatalmazási szabályai alapján.

Igazodva a kialakult gyakorlathoz a törvény úgy foglal állást, hogy a perújítási perfelvételi tárgyaláson a bíróságnak először a perújítás megengedhetőségének kérdésében kell határoznia. Ennek során mindazoknak a feltételeknek a meglétét mérlegelnie kell, melyek a perújítás megengedhetőségét alátámasztják. Erről a bíróságnak - a hatályos törvényből kiindulva - döntenie kell.

A törvény csak a bíróság elutasító végzése ellen enged külön fellebbezést. Mivel az elutasító végzés esetében a perújítási perfelvételi tárgyalás folytatni, illetve perújítási érdemi tárgyalást tartani csak a végzés jogerőre emelkedése után lehet, nem célszerű a perhatékonyság szempontjait szem előtt tartva a megengedő végzés elleni fellebbezést bevezetni. A törvény e perelhúzó hatás miatt nem ért egyet a kodifikációban közreműködő munkacsoport álláspontjával.

A perújítás megengedése esetében a bíróságnak - hasonlóan az elsőfokú eljárás perfelvételi rendszeréhez - több opció áll rendelkezésére. Mindenekelőtt, ha megengedte a perújítást, folytatja a perújítási perfelvételi tárgyalást. Amennyiben az ügy körülményei megengedik, a perfelvétel lezárása után nyomban perújítási érdemi tárgyalás tarthat, amit ítélettel zárhat le.

Dönthet azonban úgy is, hogy nem tart azonnal perújítási érdemi tárgyalást, ezért a perújítási perfelvétel lezárása után határnapot tűz ki a perújítási érdemi tárgyalásra. A törvény perszerkezeti szabályaiból eredően azonban a perfelvételt - a perfelvételi szabályok alapján - mindenképpen le kell zárnia.

A perújítás jogi intézményének lényegét tekintve a jogerő áttörése. A jogerős ítéletet lehet, hogy már végrehajtották, de lehet, hogy a végrehajtás még folyik. Ezért a törvény - a hatályos szabályok szerint - megengedi a bíróságnak, hogy hivatalból - ha a perújítás sikere valószínűnek mutatkozik - a megtámadott ítélet végrehajtását, illetőleg a közbenső ítélet elleni perújítás esetében az alapper tárgyalásának folytatását felfüggessze. Mivel a törvény a perújítási érdemi tárgyalást szintén bevezeti, ezért az érdemi tárgyalásra is kiterjed a bíróság jogköre, azonban a felfüggesztés lehetőségét a perújítási perfelvételi tárgyaláson szabályai között helyezkedik el.

A bíróságnak - az őt hivatalból megillető jogosultsága mellett - a feleket a felfüggesztés tárgyában meg kell hallgatnia. Tekintettel végrehajtás felfüggesztésének sajátosságaira és a jogerős ítélet óta eltelt időre a bíróságot végzése nem kötheti, így azt utóbb megváltoztathatja.

Utaló szabályként a törvény - szem előtt tartva a perrend egységét - kimondja, hogy a perújítási perfelvételi tárgyalásra a perfelvételi tárgyalás szabályait kell megfelelően alkalmazni.

A 403. §-hoz

Sajátos szabály megalkotását tette szükségessé a perújítás megengedése arra tekintettel, amikor a fél a hirdetményi kézbesítés szabályainak másodfokú (felülvizsgálati) eljárásban történő megsértésére hivatkozik. Ekkor az elsőfokú bíróság az ezen okból előterjesztett perújítási kérelmet - amennyiben azt hivatalból nem utasította vissza - az iratokkal együtt a perújítás megengedhetősége tárgyában való döntés végett felterjeszti a másodfokú (felülvizsgálati) bírósághoz. Ha perújítási kérelem alapján a perújítás megengedett, az eljárásnak csak az érvénytelenséggel érintett szakaszát kell megismételni.

A 404. §-hoz

A törvény az elsőfokú eljárás szabályai mellett sajátos rendelkezéseket tartalmaz a perújítási érdemi tárgyalásra. Ezek egyfelől a kialakult szabályokhoz és a perújítás perjogi sajátosságához igazodnak, másfelől utaló rendelkezéseket tartalmazva határozzák meg a legfontosabb tárgyalási szabályokat.

Perújítási érdemi tárgyalásra sor kerülhet a perfelvételi tárgyalás határnapján, a perfelvételi tárgyalás folytatásaként, de külön határnapra is kitűzhető. Előfeltétele minden esetben, hogy a bíróság a perújítást megengedje, és a perfelvételt lezárja. Ha a bíróság a perújítást megengedte, sor kerül a perújítási kérelem korlátai között a per újratárgyalására.

A perújítás neuralgikus kérdése a keresetváltoztatás. Már a megengedhetőség körében is azt kell vizsgálnia bíróságnak, a perújítási kérelem nem tartalmaz-e rejtett (vagy nyílt) új keresetet. Az új kereset előterjesztésének átengedése ugyanis a perújítás perorvoslati intézményének negligálásához vezetne. A keresetváltoztatás abszolút tilalmát ezért a perújításban indokolt fenntartani, azonban az új tények és új bizonyítékokra támaszkodó keresetváltoztatást célszerű megengedni. A törvény tehát úgy rendelkezik, hogy a keresetváltoztatásra a keresetváltoztatás másodfokú eljárásra vonatkozó rendelkezései az irányadóak.

A per újratárgyalása után a bíróságnak a per tárgyalásának eredményéhez képest döntenie kell a perújítási kérelemmel megtámadott ítéletet hatályában való fenntartásáról. Új határozatot hozhat, ennek előfeltételeként a megtámadott ítéletet egészében vagy részben hatályon kívül helyezheti.

A 405. §-hoz

A törvény a felülvizsgálat intézményét rendkívüli perorvoslatként szabályozza. A törvény rögzíti, hogy a felülvizsgálati eljárás során a Kúria e törvény rendelkezései szerint jár el. Amennyiben a felülvizsgálatról szóló XXIX. Fejezet eltérően nem rendelkezik, a fellebbezési eljárásra vonatkozó szabályokat kell megfelelően alkalmazni. A fellebbezési eljárás utaló szabály folytán az elsőfokú eljárás szabályait kell alkalmazni azzal az eltéréssel, hogy az eljárás nem különül perfelvételi és érdemi tárgyalási szakra.

E helyütt rögzíti a törvény, hogy a Kúria mely végzéseket köteles tanácsban meghozni és indokolni. E rendelkezés beiktatásának garanciális indoka, hogy ezen végzések ellen fellebbezésnek helye nincs, tekintve, hogy azokat a Kúria hozza meg, így nincs olyan magasabb bírói fórum, ami a fellebbviteli jellegű fellebbezést elbírálhatná. Indokolt ezért, hogy az ún. elsőfok módjára meghozott végzéseket (pl. pénzbírságban marasztaló végzés vagy költségmentesség engedélyezése iránti kérelmet elutasító végzés) a Kúria tanácsban eljárva hozza meg, és azokat indokolja is.

A 406. §-hoz

A felülvizsgálat, mint rendkívüli jogorvoslat lényegét e törvényhely fejezi ki. A törvény e rendelkezéseiből következik ugyanis, hogy a sikeres felülvizsgálatnak az ítéleti jogerőt áttörő, illetve egyes, a nemperes eljárás érdemében hozott végzés negligációját kiváltó eredménye van.

A törvény meghatározza, hogy milyen határozatok ellen nyílik meg a felülvizsgálat lehetősége. A törvény a felülvizsgálatot elsődlegesen a jogerős ítéletek ellen biztosítja, ugyanakkor fenntartja azt a hatályos szabályozási megoldást, mely általános jelleggel megengedi a felülvizsgálatot a nemperes eljárás érdemében hozott végzésekkel szemben, lehetőséget adva a Kúriának arra, hogy értelmezze: az adott végzés az ügy érdemében született-e.

A hatályos Pp. e - dogmatikailag nem helyeselhető - szabályozási logikájának fenntartása azért szükséges, mert a nemperes eljárásokra vonatkozó hatályos szabályozás sokrétűsége és eltérő szabályozási módja miatt fennállna a veszély, hogy amennyiben a törvény csak azon nemperes ügy érdemében hozott végzés ellen tenné lehetővé a felülvizsgálatot, ahol azt az adott jogszabály kifejezetten megengedi, olyan végzések elleni felülvizsgálat lehetősége szűnne meg, amelyek a felek lényeges anyagi jogi jogosultságait érintik.

A törvény a fentieken túl megengedi mind a keresetlevél visszautasítását tartalmazó, mind az eljárást megszüntető egyes végzések elleni felülvizsgálatot.

A törvény meghatározza a felülvizsgálati kérelem előterjesztésére jogosultakat. A fél és a beavatkozó terjeszthet elő felülvizsgálat iránti kérelmet, más személy akkor, ha a jogerős ítélet, avagy az ügy érdemére vonatkozó végzés reá nézve rendelkezést tartalmaz, azaz jogokat, kötelezettségeket telepít rájuk, vagy különböző magatartást ír elő részükre.

A beavatkozónak a felülvizsgálati kérelem előterjesztésére vonatkozó joga és annak terjedelme, illetve korlátai a törvénynek a beavatkozásra vonatkozó általános szabályaiból következnek.

A 407-408. §-hoz

A jogbiztonság elvének biztosítására szolgál a jogerő intézménye, mely éppen ezért csak kivételesen, indokolt esetben, szűk körben törhető át. Erre figyelemmel indokolt a jogszabálysértésre alapított, alanyi jogon biztosított felülvizsgálati lehetőség szűkítése a felülvizsgálatból objektív alapon kizárt ügyek meghatározásával, illetve azon perjogi helyzetek rögzítésével, amikor nincs helye felülvizsgálatnak, pl. elsőfokon jogerőre emelkedett határozatok esetén. A törvény fokozottabb jelentőséget tulajdonít a jogorvoslati jog rendeltetésszerű gyakorlásának, a jogerőhatás feloldás kivételességének, a felülvizsgálat jogegységi funkciójának, az általános és különös szabályok kodifikációs célú különválasztásának. Ennek megfelelően a törvény a felülvizsgálatból kizárt határozatokra vonatkozó szabályokat két csoportba rendezi.

Az első csoportba tartozó, a 407. §-ban szereplő okok abszolút jelleggel kizárják az érintett jogerős ítéletet, illetve az ügy érdemében hozott végzést a felülvizsgálható határozatok köréből.

A második csoportba tartozóan, a törvény a 408. §-ban külön szabályozza a vagyonjogi perben a felülvizsgálati kérelemben vitatott értékhatár (ötmillió forint) alatti kizártság esetét. A törvény emellett, részben követve a hatályos szabályozási megoldást, szintén kizárólag a vagyonjogi perekben kizárja a felülvizsgálatot akkor, ha az elsőfokú bíróság ítéletét a másodfokú bíróság azonos jogszabályhelyre utalással és azonos jogi indokok mentén hagyja helyben. A jogalkotó ezzel a szabályozással figyelembe veszi azt, hogy ezekben az esetekben a két fokon eljárt bíróság jogi álláspontja megegyezik. Ugyanakkor ezekben az ügyekben a törvény kivételesen lehetővé teszi a felülvizsgálat jogegységi célú engedélyezését a 409. §-ban meghatározott feltételek fennállása esetén.

A 409. §-hoz

A törvény az értékhatár alatti vagyonjogi perekben és azokban a vagyonjogi perekben, ahol az elsőfokú bíróság ítéletét a másodfokú bíróság azonos jogszabályi rendelkezésre utalással, azonos jogi indokok mentén hagyta helyben, új lehetőségként bevezeti a felülvizsgálati eljárás engedélyezését annak érdekében, hogy a Kúria ezen ügyek tekintetében is eleget tudjon tenni az Alaptörvényben foglalt, a joggyakorlat irányításával és egységének biztosításával kapcsolatos feladatainak.

A felülvizsgálat engedélyezésének - mivel az a felülvizsgálatból kizárt határozatokat érinti - szükséges, de nem elégséges feltétele, hogy a fél a határozat jogszabálysértő voltára hivatkozzon; az engedélyezéshez szükséges, hogy a jogerő feloldásához valamilyen igazságszolgáltatási közérdek fűződjék. Ez az igazságszolgáltatási közérdek jelen esetben az, hogy eljárási lehetőséget biztosítson a Kúriának az Alaptörvény 25. cikkének (3) bekezdésében meghatározott feladatai, illetve a közösségi jogból fakadó kötelezettségei teljesítéséhez. Az engedélyezés kivételessége is azt indokolja, hogy az engedélyezés feltételei pontosan meghatározottak legyenek. A feleknek ugyanis világosan látniuk kell, hogy milyen körülmények fennállása esetén jöhet szóba, hogy az egyébként felülvizsgálattal nem támadható határozat jogerejét a Kúria esetleg feloldja. Ugyanakkor a Kúriának bizonyos mértékű mérlegelési lehetőséget kell adni annak megítélésében, hogy a fél által a felülvizsgálat engedélyezése érdekében felhozott körülmények olyan súlyúak-e, amelyek megalapozzák a közérdek fennállását.

Az engedélyezést a törvény a Kúria hatáskörébe utalja, mert így biztosítható, hogy a Kúria alkotmányos rendszerben betöltött szerepéhez igazodva az egyedi ügyek intézésében is jogegységi funkciót láthasson el.

A törvény alapján a Kúria engedélyezi a felülvizsgálat befogadását, ha azt a joggyakorlat egységének biztosítása indokolja, illetve az a joggyakorlat továbbfejlesztése érdekében szükséges, mivel pl. eltérő joggyakorlat még nem alakult ki, de egy új jogszabály értelmezése kúriai iránymutatást indokol. Engedélyezi a törvény szerint a Kúria akkor is a felülvizsgálatot, ha a felvetett jogsértés súlya, elvi jellege és a jogegység miatt indokolt ez, pl., ha az Alaptörvény sérelme is felmerül a jogerős határozat kapcsán. Indokolt a felülvizsgálatot engedélyezni akkor is, ha az Európai Unió Bíróságának megkeresése szükséges, de a megkeresést a perbíróság azért nem rendelte el, mivel nem foglalhatott állást abban a kérdésben - éppen az engedélyezés miatt - vajon ő volt-e a legvégső bírói fórum, így számára a kötelező megkeresés nem jöhetett szóba. A Kúria, ellenben mint utolsó és végső ítélkezési fórum az Európai Unió Bíróságának megkeresését - amennyiben ennek feltételei fennállnak - nem mulaszthatja el. Engedélyezi a törvény alapján a Kúria akkor is a felülvizsgálatot, ha az a Kúria közzétett ítélkezési gyakorlatától eltérő rendelkezés miatt szükséges.

A 410. §-hoz

A törvény szerint a felülvizsgálat engedélyezése iránti kérelmet a felülvizsgálati kérelemmel együtt kell előterjeszteni, biztosítva ezzel az eljárás gyors és célratörő lefolytatását. Ennek határideje megegyezik a felülvizsgálati kérelem előterjesztésének határidejével, tehát a felülvizsgálati kérelem előterjesztésére rendelkezésre álló határidő nem lesz hosszabb abban az esetben sem, ha az engedélyezés iránti kérelmet is csatolni kell a felülvizsgálati kérelemhez. A határidőt a törvény egységesen negyvenöt napban határozza meg.

A törvény - a kérelemhez kötöttség elvére és az engedélyezés kivételességére is tekintettel - egyértelművé teszi, hogy az engedélyezés feltételeinek fennállását a kérelmezőnek kell konkrétan megjelölnie, illetve igazolnia; a Kúria nem köteles e körön kívül vizsgálódni. A törvény részletesen felsorolja az engedélyezési kérelem kereteit és tartalmát. Ezek olyan kógens rendelkezések, melyek hiányának jogkövetkezménye a kérelem visszautasítása. Sajátossága az eljárásnak, hogy az engedélyezés iránti kérelmet az ellenfélnek nem kell megküldeni.

Az engedélyezés iránti kérelmet - a felülvizsgálati kérelem előzetes vizsgálatára és visszautasítására vonatkozó utaló szabály alapján - a felülvizsgálati kérelemhez hasonlóan előzetesen meg kell vizsgálni abból a szempontból, hogy az megfelel-e az előírt alaki és tartalmi feltételeknek, nem kell-e azt visszautasítani (pl. ha olyan határozattal kapcsolatban kéri a felülvizsgálat engedélyezését, amellyel szemben a felülvizsgálat kizárt, a kérelem elkésett).

A 411. §-hoz

A Kúria az engedélyezésről szóló döntését - amennyiben a kérelem a törvényi feltételeknek megfelel - háromtagú tanácsban hozza, tárgyaláson kívül. A törvény szerint az engedélyezés és a felülvizsgálatról való érdemi döntés elválik egymástól, mivel az ellenérdekű fél csak az engedélyezést követően kap lehetőséget az eljárásba történő bekapcsolódásra, csatlakozó felülvizsgálati kérelem, vagy felülvizsgálati ellenkérelem előterjesztésére.

Ha az engedélyezés iránti kérelem érdemi elbírálásra alkalmas, a Kúria tanácsban dönt a felülvizsgálat engedélyezéséről; a végzés ellen nincs helye jogorvoslatnak, de a felülvizsgálat engedélyezését megtagadó végzését a Kúria indokolni köteles.

A törvény rendelkezik arról, hogy ha a felülvizsgálat engedélyezése esetén az illeték kiegészítése szükséges, úgy erre a Kúria felhívja a felet. Amennyiben e kötelezettségének nem tesz eleget a fél, úgy a Kúria a felülvizsgálati eljárás megszünteti.

A 412. §-hoz

A törvény külön §-ban rendelkezik a felülvizsgálati kérelem előterjesztéséről, tekintettel arra, hogy az engedélyezési eljárás szabályai csak az értékhatárra és a két fokon eljárt bíróság jogi álláspontjának egyezőségére tekintettel kizárt esetekben lépnek működésbe, egyébként az általános eljárási rend szerint történik a felülvizsgálati kérelem előterjesztése. Ugyanakkor a törvény e §-ban rendelkezik arról, hogy ha a fél a felülvizsgálat engedélyezése iránti kérelmet terjeszt elő, akkor azt a felülvizsgálati kérelemmel együtt kell benyújtania. A felülvizsgálati kérelem és az engedélyezés iránti kérelem együttes előterjesztése teremti meg annak a lehetőségét, hogy a Kúria a felülvizsgálat engedélyezése esetén nyomban megkezdje a felülvizsgálati kérelem előzetes megvizsgálását. A korábbi szabályokkal egyezően, ha ugyanazon határozattal szemben több fél nyújt be felülvizsgálati kérelmet, azok elbírálása főszabályként egyetlen felülvizsgálati ügy keretében, de önállóan történik, így az engedélyezés is egy eljárásban, de az egyes engedélyezési kérelmek tekintetében külön-külön történik.

A 413. §-hoz

A törvény a kialakult bírói gyakorlat és a korábbi szabályozás alapján pontosítja a felülvizsgálati kérelem tartalmát, mivel a hiányos, sokszor nem tisztázott állításokat tartalmazó kérelem az eljárások elhúzódásának az egyik oka.

A törvény strukturáltabbá teszi a felülvizsgálati eljárást megindító beadvány tartalmi követelményeit, igazodva ezzel a beadványokkal szemben támasztott fokozott elvárásokhoz. A törvény ezért kimondja, a Kúria a felülvizsgálati eljárásban hiánypótlást nem rendelhet el.

A jogerős ítélet a felülvizsgálati kérelemben megjelölt jogszabályok alapján vizsgálható felül. Erre tekintettel elvárható a kérelmezőtől, hogy pontosan jelölje meg az állított jogszabálysértést, továbbá egyértelműen rögzítse azt a határozatot, amelynek felülvizsgálatát kéri. A felülvizsgálat eredménye a Kúria döntése, amelyet - kiindulva a felek rendelkezési jogából, és a kérelemhez kötöttség elvéből - a felülvizsgálatot kérelmezőnek kell egyértelműen indítványoznia. A törvény a jogerőhatáshoz kötődő végrehajthatóság elvéből és a felülvizsgálat rendkívüli perorvoslat jellegéből kiindulva a felülvizsgálati kérelem előterjesztését nem tekinti automatikusan a végrehajthatóság felfüggesztésére okot adó körülménynek. A végrehajthatóság esetkörébe a törvény beleérti azt az esetet is, ha a végrehajtás még nincs elrendelve, tehát csak a végrehajthatóság kérdéséről beszélhetünk, illetve beleérti azt az esetet, amikor már a végrehajtás elrendelésre került, tehát a tényleges végrehajtás felfüggesztése a kérdés. A végrehajthatóság felfüggesztésére vonatkozóan külön kérelmet kell előterjeszteni. Ha a végrehajtás már elrendelésre került, indokolt és elvárható, hogy a kérelmező - részletesen megindokolt kérelmében - pontos adatokat szolgáltasson a már megindult végrehajtási eljárásról.

A bírói gyakorlat alakította ki azokat a „negatív” tartalmi követelményeket, amelyekre a felülvizsgálati kérelmet előterjesztő nem hivatkozhat. A felülvizsgálati kérelemben nincs helye kereset- és ellenkérelem-változtatásnak, utólagos bizonyításnak. Ezek a felülvizsgálati eljárást egyfelől - az új tények előadása okán - meg nem engedhető módon elmozdítanák a perújítás felé, másfelől nem a jogerős ítélet felülvizsgálatát, hanem egy új pert - új anyagi jogi jogalap előadásával - eredményeznének. Mindez idegen a felülvizsgálat rendeltetésétől.

A 414. §-hoz

A törvény nem változtat azon a szabályon, hogy a felülvizsgálati kérelmet az elsőfokú bíróság terjeszti fel a Kúriához. A törvény a határidők bevárása után haladéktalan felterjesztési kötelezettségről rendelkezik, ám a főszabálytól eltérően, amennyiben a végrehajtás elrendelése már megtörtént, illetve a végrehajthatóság felfüggesztése iránti kérelmet előterjesztettek, az elsőfokú bíróságnak nem kell bevárnia a határidők lejártát. Ilyenkor az esetlegesen utólag beérkezett felülvizsgálati kérelmeket külön terjeszti fel a Kúriához.

A törvény az elsőfokú bíróság feladatává teszi - erre irányuló kérelem esetén - az ingatlanügyi hatóság megkeresését a felülvizsgálati kérelem benyújtásának mint ténynek az ingatlan-nyilvántartási feljegyzése érdekében. Amennyiben a felülvizsgálati kérelem benyújtásának feljegyzését az elsőfokú bíróság rendeli el, elkerülhetők azok a további jogviták, amelyek abból eredhetnek, hogy a jogerős ítélet rendelkezéseinek átvezetését követően az ingatlan-nyilvántartatás hosszabb ideig (a benyújtástól a felterjesztésen át a Kúria intézkedéséig) nem tartalmaz információt az abba betekintők számára a rendkívüli jogorvoslati eljárás megindulásáról.

A 415. §-hoz

A törvény a bírói gyakorlat alapján pontosítja és rögzíti a felülvizsgálati kérelem visszautasításának okait. A törvény szerint - egyéb okok mellett, pl. ha nem a jogosult nyújtotta be a kérelmet, ha a kérelem elkésett - akkor is visszautasítja a Kúria a felülvizsgálati kérelmet, ha az az előírt tartalmi követelményeket nem tartalmazza. Ezek hiányában a jogerős ítélet felülbírálhatatlan, a kérelem érdemi döntésre alkalmatlan. A törvény csak a kérelem előterjesztésére megszabott negyvenöt napos határidőn belül biztosítja a kiegészítés lehetőségét, nincs hiánypótlásnak helye. A kérelmet tehát - akár kiegészítve azt - a törvényi előírásoknak megfelelően kell előterjeszteni, a hiányos kérelem egyértelműen a visszautasítás jogkövetkezményét vonja maga után.

A törvény a bírói gyakorlat átültetésével méltányos rendelkezést tartalmaz, amikor kimondja, hogy a téves jogszabályhely megjelölése miatt - feltéve, hogy a tartalmi hivatkozás megfelelő - nem kerülhet sor a visszautasításra.

A Kúria az eljárás észszerű időn belüli befejezése érdekében az Általános rendelkezések között, az általános intézkedési kötelezettség körében előírt harminc napon belül megvizsgálja a felülvizsgálati kérelmet, hogy nem kell-e azt visszautasítani. A visszautasítás okát a Kúria azonban a harmincnapos határidőn túl, az érdemi eljárása során is észlelheti, és ekkor is vissza kell utasítani a felülvizsgálati kérelmet.

A 416. §-hoz

A törvény a magyar jogrendszerhez igazodó jelenlegi gyakorlatot elfogadva a felülvizsgálati kérelem előterjesztését nem tekinti automatikusan a határozat végrehajthatóságának felfüggesztésére okot adó körülménynek. Erre vonatkozóan a kérelmezőnek külön kérelmet kell előterjesztenie.

A törvény megtartja a döntésre vonatkozó azon előírást, amely szerint a Kúriának különösen azt kell vizsgálnia, hogy a végrehajtást követően az eredeti állapot helyreállítható-e, vagy, hogy a végrehajtás elmaradása nem okoz-e súlyosabb károsodást, mint amilyennel a végrehajtás felfüggesztésének elmaradása járna. A bírósági mérlegelés tartalmának meghatározása azt jelenti, hogy a félnek az erre vonatkozó okokat, körülményeket, tényeket a végrehajtás felfüggesztésére irányuló kérelmében elő kell adnia, mivel ezek elmaradása esetén a bíróság nem kerül abba a helyzetbe, hogy a mérlegelés körében érdemben állást tudjon foglalni. A kérelmező előadási kötelezettsége tartalmi és érdemi feltétel, ezért ennek hiánya miatt nem lehet hivatalból elutasítani magát a felülvizsgálati kérelmet, hanem le kell vonni a hiányos előadás érdemi következményét, azaz a végrehajthatóság felfüggesztése iránti kérelmet el kell utasítani.

A rendelkezés a határozat végrehajthatóságáról rendelkezik főszabály szerint. A végrehajthatóság fogalomhasználatával a törvény pontosítja a kialakult perjogi helyzetet, ugyanis negyvenöt napon belül a végrehajtás ritkán kerül elrendelésre, ezért azt felfüggeszteni nem lehet, ellenben a jogerőhatáshoz végrehajthatóság kapcsolódik, amelynek a felfüggesztése a végrehajtás elrendelése nélkül is lehetséges. A végrehajthatóság felfüggesztésének a törvényben szabályozott lehetősége magában foglalja azt is, hogy a Kúria a már folyamatban lévő végrehajtást függessze fel kérelemre.

A 417. §-hoz

A Bszi. 32. § (1) bekezdése b) pontjában foglalt esetben a Kúria ítélkező tanácsa a Bszi. 32. § (2) bekezdése alapján felfüggesztheti az eljárását. A törvény nem kíván változtatni a jogegységi eljárás kezdeményezése esetén követendő eljárás rendjén, azonban a felekre tekintettel, figyelemfelhívó célzattal mégis indokolt utalni az ez okból történő felfüggesztés lehetőségére.

A törvény fenntartja a hatályos szabályozás azon rendelkezését, amely lehetőséget ad a Kúriának közbenső ítélet elleni felülvizsgálat esetén az eljárás hivatalból történő felfüggesztésére. A törvény a felülvizsgálatra vonatkozó rendelkezések esetében igazodik az általános rendelkezések fogalom-használatához, amely szerint - az ott meghatározott indokok alapján - nem a tárgyalás felfüggesztéséről, hanem az eljárás felfüggesztéséről rendelkezik a bíróság.

A 418. §-hoz

A gyakorlatban sokszor fordul elő, hogy az Abtv. 26. §-a alapján az egyedi ügyben érintett személy vagy szervezet alkotmányjogi panaszt nyújt be hivatkozással arra, hogy ügyében alaptörvény-ellenes jogszabály, vagy jogszabályi rendelkezés alkalmazása vezetett az Alaptörvényben biztosított joga sérelméhez, vagy amikor az Abtv. 27. §-a alapján alaptörvény-ellenes bírói döntést támad meg a testület előtt.

A törvény az eljárások párhuzamos folytatásának elkerülése érdekében értesítési kötelezettséget ír elő a Kúria számára az előtte megindult felülvizsgálati eljárással kapcsolatban az Alkotmánybíróság felé. Ez az értesítési kötelezettség csak akkor teljesülhet, ha a Kúriának hivatalos tudomása van az alkotmányjogi panaszeljárás megindulásáról. Ennek érdekében a törvény a 425. § (2) bekezdésében értesítési kötelezettséget fogalmaz meg az elsőfokú bíróság számára, amely alapján értesítenie kell az alkotmányjogi panasz benyújtásáról a Kúriát, mert e fórum csak így értesül arról, hogy a jogerős ítélet vagy annak alapját képező jogszabály tekintetében alkotmányjogi panaszt terjesztettek elő.

A 419. §-hoz

A törvény változatlanul - a törvényi feltételek keretei között - lehetőséget ad csatlakozó felülvizsgálati kérelem benyújtására. A csatlakozó felülvizsgálati kérelem a felülvizsgálatot kérelmező ellenfelének járulékos jognyilatkozata, amelyet a felülvizsgálati kérelem előterjesztésére tekintettel terjeszt elő, ha tehát a felülvizsgálati kérelmet a kérelmező visszavonja, a csatlakozó felülvizsgálati kérelem hatályát veszti. A felülvizsgálati kérelmet előterjesztő fél ellenfele azonban csak akkor terjeszthet elő csatlakozó felülvizsgálati kérelmet, ha maga is jogosult lett volna felülvizsgálatot kérni, azaz vonatkozásában a felülvizsgálati kérelem benyújtásának feltételei önállóan fennállnak. A törvény utaló szabályai egyébként a csatlakozó felülvizsgálat előterjesztésére a csatlakozó fellebbezésre vonatkozó szabályok alkalmazását írják elő.

A törvény az utaló szabályok fenntartásával határozza meg a felülvizsgálati ellenkérelem előterjesztésének eljárási feltételeit is. A felülvizsgálati ellenkérelem a felülvizsgálatot kérelmező ellenfelének járulékos jognyilatkozata. Amennyiben ugyanis a felülvizsgálati kérelmet a kérelmező visszavonja, az ellenkérelem hatályát veszti.

Új szabályként került a törvénybe a csatlakozó felülvizsgálatnak az engedélyezési eljárásra meghatározott előírása. Amennyiben a felülvizsgálatnak a Kúria engedélye alapján van helye, akkor az ellenfél a csatlakozó felülvizsgálati kérelmét a Kúria végzése által meghatározott jogértelmezési kérdéssel összefüggésben, az ügy érdemi elbírálására kiható jogszabálysértésre hivatkozással terjesztheti elő.

A 420. §-hoz

A rendkívüli perorvoslat elbírálásának főszabálya változatlanul a felülvizsgálati kérelem tárgyaláson kívül történő elbírálása. A törvénynek a fellebbezési eljárásra vonatkozó utaló szabálya folytán azonban tárgyalást tart a Kúria, ha azt a felek kérik, vagy azt maga tartja indokoltnak, akkor is, ha a felek nem kérik tárgyalás tartását. Ebben az esetben a tanács elnöke tárgyalást tűz ki, melyre a feleket megidézi. A törvény rögzíti, hogy a tanács elnöke a tárgyalást úgy tűzi ki, hogy a felülvizsgálati kérelemnek a felek részére való kézbesítése a tárgyalás napját legalább tizenöt nappal megelőzze, továbbá az idézésben figyelmeztetni kell a feleket, hogy távolmaradásuk a felülvizsgálati kérelem elbírálását nem akadályozza.

A 421. §-hoz

Az Ütv. 11. § (2) bekezdése értelmében a legfőbb ügyész a Kúria előtti eljárásban a bíróságok gyakorlatának egységesítése érdekében, jogkérdésben, a közérdeket képviselve, saját kezdeményezésre, vagy bármely fél kérelmére kifejtheti, a Kúria felhívására kifejti szakmai véleményét akkor is, ha az ügyész az eljárásban nem vesz részt. A legfőbb ügyész véleményét, amely a Kúriát nem köti, az eljárásban részt vevő felekkel közölni kell. A törvény az Ütv.-vel összhangban rendezi a legfőbb ügyész részvételét a felülvizsgálati eljárásban.

A 422. §-hoz

A törvény megerősíti azt a korábbi szabályt, ami szerint a felülvizsgálati eljárásban bizonyítás felvételének helye nincs, a Kúria a felülvizsgálati kérelem elbírálása során a rendelkezésre álló iratok és bizonyítékok alapján dönt.

A 423. §-hoz

A törvény a korábbi szabályozást pontosítva rögzíti a felülvizsgálati kérelem elbírálásának kereteit, és korlátait. Tekintve, hogy a felülvizsgálati eljárás kérelemre induló eljárás, a kérelem (ellenkérelem és a csatlakozó felülvizsgálati kérelem) köti a Kúriát. Ez nemcsak a határozott, a Kúria döntésére irányuló részre irányadó, hanem a megjelölt jogszabálysértésre is.

Amennyiben a felek által megjelölt jogszabálysértés nem állapítható meg, a Kúria eljáró tanácsa a felülvizsgálati kérelem és csatlakozó felülvizsgálati kérelem keretein túllépve, hivatalból nem állapíthat meg más jogszabálysértést, kivéve az abszolút hatályon kívül helyezési okok fennállását. Ezek ugyanis olyan súlyos, nem orvosolható jogszabálysértések, amelyek felmerülésének ki kell váltania a Kúria kasszációs döntését, még akkor is, ha a felek e jogszabálysértésre egyáltalán nem hivatkoztak.

A törvény a bírói gyakorlatból emeli át azt a szabályt, amely szerint - összhangban a kérelemhez kötöttséggel, és a rendkívüli perorvoslati jelleggel - a felülvizsgálat csak a jogerős ítélet meghozataláig bekövetkezett és a jogerős ítélettel elbírált tényekre terjedhet ki. A felülvizsgálati eljárás jellege szerint a döntés korlátja maga jogerős ítélet, és az abban foglaltak.

Ugyancsak a bírói gyakorlatban kialakítottakkal összhangban rögzíti a törvény, hogy a perújítási eljárásban hozott jogerős ítélet felülvizsgálata az alapperbeli ítéletre nem terjedhet ki. A speciális esetekre alkalmazandó szabály megfogalmazása szükséges a perújítási eljárásban hozott ítélet sajátos státusza miatt, de elengedhetetlen a jogbiztonság érvényesítése szempontjából is.

A 424. §-hoz

A törvény elfogadva a kialakult és a joggyakorlat által visszaigazolt szabályozást, fenntartja a felülvizsgálat során hozható határozatok típusának, jellegének és joghatásának szabályait. A törvény szerint a Kúriának továbbra is lehetősége lesz hatályában fenntartani a megtámadott határozatot az ügy érdemére ki nem ható jogszabálysértés esetében.

A törvény a Kúriának is lehetőséget biztosít az egyszerűsített ítélet meghozatalára arra az esetre, ha azt állapítja meg, hogy a jogerős határozat megfelel a jogszabályoknak és a Kúria közzétett ítélkezési gyakorlatának. Ekkor a határozat indokolásában elegendő erre a körülményre utalnia, az alkalmazott jogszabályok feltüntetése mellett.

Az ügy érdemére kiható eljárási jogszabálysértés eseteit a bírói gyakorlat kidolgozta, annak megítélése függ az adott ügy sajátosságától, az eljárási körülményektől. Ezen okokat sokféleségük miatt az eljárási törvénybe tételesen felsorolni lehetetlen, ezért a törvény csak az alapvető eljárási elvet rögzíti. Amennyiben a Kúria eljáró tanácsa azt állapítja meg, hogy a felülvizsgálat oka fennáll, érdemi döntése attól függ, hogy a megfelelő határozat meghozatalához rendelkezésre állnak-e a szükséges adatok és tények. Abban az esetben, amennyiben ezek rendelkezésre állnak, akkor a jogerős határozat részbeni vagy teljes hatályon kívül helyezése mellett (az elbírált határozattól függően ítélettel vagy végzéssel) a jogszabályoknak megfelelő új határozatot hozhat. Ha a Kúria az első- vagy másodfokú bíróságot új eljárásra és új határozat hozatalára utasítja, a hatályon kívül helyező végzésben az új eljárás lefolytatására vonatkozóan kötelező utasításokat ad.

A 425-426. §-hoz

Ha az Abtv. 26. §-a szerinti eljárásában a hatályos jogszabály vagy jogszabályi rendelkezés alaptörvény-ellenességét megállapítja, a jogszabályt vagy jogszabályi rendelkezést teljesen vagy részben megsemmisíti [Abtv. 41. § (1) bek.]. Ha az Alkotmánybíróság az Abtv. 27. § alapján folytatott eljárásában alkotmányjogi panasz alapján megállapítja a bírói döntés alaptörvény-ellenességét, a döntést megsemmisíti. A bírói döntés Alkotmánybíróság általi megsemmisítése következtében a szükség szerint lefolytatandó bírósági eljárásban az alkotmányjogi kérdésben az Alkotmánybíróság határozata szerint kell eljárni. Az Alkotmánybíróság a bírói döntés megsemmisítése esetén megsemmisítheti a döntéssel felülvizsgált más bírósági vagy hatósági döntéseket is. [Abtv. 43. § (1)-(4) bek.]

Az Alkotmánybíróság által megsemmisített jogszabály eljárásjogi következményeit az Abtv. részletesen rögzíti. E körben különbséget tesz az alaptörvény-ellenes jogszabály alkalmazása alapján jogerős határozattal befejezett büntetőeljárás, szabálysértési eljárás és a polgári eljárás között. [Lásd: Abtv. 45. § (6) és (7) bek.]

A megsemmisített jogszabály vagy jogszabályi rendelkezés az Alkotmánybíróság megsemmisítésről szóló határozatának a hivatalos lapban való közzétételét követő napon hatályát veszti, és e naptól nem alkalmazható, a kihirdetett, de hatályba nem lépett jogszabály pedig nem lép hatályba. Ha az Alkotmánybíróság bírói kezdeményezés vagy alkotmányjogi panasz alapján semmisít meg egyedi ügyben alkalmazott jogszabályt, a megsemmisített jogszabály az Alkotmánybíróság eljárására okot adó ügyben nem alkalmazható. A jogszabály megsemmisítése nem érinti a határozat közzététele napján vagy azt megelőzően létrejött jogviszonyokat, és a belőlük származó jogokat és kötelezettségeket. Az Alkotmánybíróság az előzőektől eltérően is meghatározhatja az Alaptörvénnyel ellentétes jogszabály hatályon kívül helyezését, illetve a megsemmisített jogszabály általános vagy egyedi ügyekben történő alkalmazhatatlanságát, ha ezt az Alaptörvény védelme, a jogbiztonság vagy az eljárást kezdeményező különösen fontos érdeke indokolja. A jogszabály megsemmisítése nem érinti a megsemmisített jogszabályon alapuló, Alkotmánybíróság előtti eljárásban nem felülvizsgálható, vagy felül nem vizsgált bírói döntéseket, kivéve, ha az Alkotmánybíróság a megsemmisítésről szóló határozatában ettől eltérően rendelkezik.

Gyakori, hogy párhuzamosan indul felülvizsgálati eljárás és alkotmányjogi panaszeljárás. Annak érdekében, hogy a Kúria eleget tudjon tenni az Alkotmánybíróság felé fennálló értesítési kötelezettségének (418. §), a törvény előírja, hogy az elsőfokú bíróságnak - ahol mind a panaszt, mind a felülvizsgálati kérelmet elő kell terjeszteni - a panasz benyújtásáról haladéktalanul értesítenie kell a Kúriát.

Az alkotmányjogi panaszt az elsőfokon eljárt bíróságnál kell előterjeszteni. Az Alkotmánybíróság eljárásának befejezéséig az elsőfokon eljárt bíróság hivatalból, az eset körülményeit mérlegelve felfüggesztheti a panasszal támadott határozat végrehajtását, ez ellen a végzés ellen külön fellebbezésnek van helye. Ugyanakkor, ha az Alkotmánybíróság hívja fel a bíróságot a határozat felfüggesztésére, a bíróságnak nincs mérlegelési joga, fel kell függesztenie az eljárást; ezen végzés ellen nincs is helye külön fellebbezésnek.

A 427. §-hoz

A törvény az alkotmányjogi panasz orvoslása eszközének megállapítására vonatkozó hatáskört - a hatályos szabályozáson nem változtatva - a Kúriához telepíti. Ennek a rendelkezésnek az a magyarázata, hogy az AB határozatát megelőzően jogerőre emelkedett bírósági határozat kötőerejét csak bírósági fórum oldhatja fel, s ez hívhatja fel az eljárt bíróságot is új eljárásra.

A jogszabályi rendelkezések a jogorvoslat módját aszerint határozzák meg, hogy az Alkotmánybíróság anyagi jogi vagy eljárásjogi jogszabályt, bírói döntést vagy bíróság határozatának megsemmisítése esetén a bírósági határozattal felülvizsgált más hatóság által hozott döntést semmisített-e meg.

Anyagi jogszabály megsemmisítése esetén a Kúria értesítésben tájékoztatja a kérelmezőt az alkotmánybírósági döntés nyomán indítható perújítási eljárásról, a perújítási kérelem benyújtásának határidejéről és helyéről. Az elsőfokú bíróságnak, ebben az esetben, nem kell külön határoznia a perújítás megengedhetősége kérdésében, a per tényleges újratárgyalása csak a panaszos ilyen irányú kérelmének előterjesztésétől függ. A perújítási kérelem előterjesztésének határideje ebben az esetben a Kúria határozatának kézhezvételétől számított harminc nap.

Ennek a perújítási kérelemnek az előterjesztésére tehát nem vonatkozik az ítélet jogerőre emelkedésétől számított ötéves objektív határidő, azaz az ítélet jogerőre emelkedésétől számított öt éven túl is lehetőség van az alkotmányjogi panasz rendes bírósági eljárásban történő orvoslására.

Amennyiben az Alkotmánybíróság eljárási jogszabályt vagy jogszabályi rendelkezést semmisített meg, a Kúria megállapítja az Alkotmánybíróság határozatából következő eljárási jog gyakorolhatóságát a vonatkozó eljárási szabályok megfelelő alkalmazásával, s szükség esetén az eljárás azon szakaszának újbóli lefolytatását rendeli el - az azt befejező határozat egyidejű hatályon kívül helyezésével -, melynek kimenetelére az alaptörvény-ellenes jogszabály alkalmazása hatással lehetett. A szükséges eljárásokat soron kívül kell lefolytatni.

Ha az Alkotmánybíróság bíróság határozatát semmisítette meg, a Kúriának kell döntenie arról, hogy - az Alkotmánybíróság határozatából következően - melyik bíróságot utasítja új eljárásra: az első vagy a másodfokon eljárt bíróságot, vagy esetleg a bírósági határozattal felülvizsgált határozatot hozó hatóságot értesíti-e a szükséges intézkedések megtétele érdekében. Hangsúlyozni kell, hogy az Alkotmánybíróság csak a bírói döntést semmisíti meg, azon túl azonban további utasítást, iránymutatást a bíróságnak nem ad.

A 428. §-hoz

A szakasz a jogsérelem orvoslására irányuló nemperes eljárás szabályait rendezi, melyek a szerint különböznek, hogy az Alkotmánybíróság alaptörvény-ellenes anyagi vagy eljárásjogi jogszabályt, illetve jogszabályi rendelkezést semmisített-e meg, vagy bírósági döntést.

A jogorvoslat módját meghatározó eljárás a 427. § (2) bekezdés a) és b) pontja esetén kérelemre indul, amelyet az eljárásban érintett személy, vagyis az alkotmányjogi panasz előterjesztője nyújt be a Kúriához, míg a 427. § (2) bekezdés c) és d) pontja esetén az eljárás hivatalból indul. Ez utóbbi esetben az elsőfokú határozatot hozó bíróság az Alkotmánybíróság döntését az ügy irataival együtt haladéktalanul felterjeszti a Kúriához. A Kúria nemperes eljárásban határoz.

Az eljárás során a bíróság tárgyalást nem tart, ami következik az eljárás nemperes jellegéből, de a szükséghez képest az érintett feleket, mind a kérelmezőt, mind az alkotmánybírósági eljárás alapjául szolgáló eljárásban résztvevő ellenérdekű felet meghallgathatja. A bíróság az ügyben soron kívül jár el.

A 429. §-hoz

Magyarország Alaptörvényének L) cikk (1) bekezdése deklarálja, hogy Magyarország védi a házasság intézményét mint férfi és nő között, önkéntes elhatározás alapján létrejött életközösséget, valamint a családot mint a nemzet fennmaradásának alapját. A családi kapcsolat alapja a házasság, illetve a szülő-gyermek viszony. A XV. cikk (5) bekezdésében rögzíti, hogy Magyarország külön intézkedésekkel védi a családokat, a gyermekeket, a nőket, az időseket és a fogyatékkal élőket.

Emellett külön törvény, a családok védelméről szóló 2011. évi CCXI. törvény biztosít kiemelt védelmet a családi kapcsolatoknak. A Ptk. Második és Negyedik Könyvében is megfelelő hangsúllyal kerültek kialakításra a család védelmének anyagi jogi szabályai, amelyek eljárásjogi vonatkozású szabályokat is tartalmaznak mind az aktív, mind a passzív perbeli legitimáció tekintetében.

A törvény különös része a személyi állapotot érintő perek szabályait rendezi elsőként. A törvény, éppen a védett jogtárgy kiemelt fontosságára való tekintettel kibővíti a személyi állapottal kapcsolatos perek körét, amelyek speciális szabályozást nyernek a törvényben.

A törvény, eltérően a hatályos szabályozástól, meghatározza, hogy e törvény alkalmazása során mely perek tartoznak a személyi állapottal kapcsolatos perek körébe, azaz, melyek azok a személyi állapotot érintő peres eljárások, amelyekre a törvény különös szabályokat rendel alkalmazni. A törvényben különös szabályozást kap az örökbefogadás felbontása iránti per is, de emellett továbbra is vannak olyan, az ember személyi állapotát érintő polgári peres eljárások, amelyekre a törvény - amennyiben azt önállóan indítják - nem állapít meg különös szabályokat, ezekben a Pp. általános részének szabályai szerint kell eljárni, így pl. a házastárs névviseléstől való eltiltása iránti perben.

A törvény külön fejezetben rendezi a személyi állapotot érintő perek közös, az általánostól eltérő szabályait, majd ezt követően a törvény a Ptk. szerkezetéhez igazítva határozza meg az egyes, személyi állapotot érintő perek különös szabályait, emiatt a cselekvőképességgel kapcsolatos eljárási szabályokat tárgyalja elsőként.

A törvény meghatározza, hogy a személyi állapotot érintő perek mint gyűjtőkategória milyen pereket foglal magában. A hatályos Pp. szabályaihoz képest kiegészül a törvényben szabályozott, a személyi állapottal összefüggő perek köre több új pertípussal. A szülői felügyelettel kapcsolatos perek köre kibővül a szülői felügyeleti jog gyakorlása rendezésére irányuló perrel, a gyermek harmadik személynél történő elhelyezése iránti perrel, továbbá különös szabályokat állapít meg a törvény az örökbefogadás felbontása iránti per esetében is. Ezek a perek eddig is érintették a felek személyi állapotát, de arra a hatályos Pp. nem állapított meg különös szabályokat; ezek most megjelennek a törvényben.

A 430. §-hoz

A törvény a személyi állapottal kapcsolatos perekben e törvény rendelkezéseit rendeli alkalmazni, amelyekhez képest az eltéréseket egyfelől a személyi állapotot érintő perek jelen fejezetben meghatározott közös szabályai, másfelől az egyes pereket szabályozó fejezetek tartalmazzák.

A 431. §-hoz

A törvény az egyes, személyi állapottal kapcsolatos perek részletes szabályai előtt meghatározza a személyi állapottal kapcsolatos perek közös szabályait, azokat, amelyek valamennyi per esetében eltérést jelentenek a törvény általános részében foglalt szabályoktól.

Ezek között részben azok a szabályok jelennek meg, amelyeket eddig is státuszperek közös szabályait adták, tekintettel arra, hogy a hatályos Pp. a házassági perek jelenlegi XV. Fejezete alatt számos olyan speciális szabályt tartalmaz, amelyek a további státuszperek, házassági perekre visszautaló szabályai alapján - kivéve a gondnoksági pereket, azok 2001. évi XV. törvénnyel történt módosítása óta - a többi személyi állapottal kapcsolatos perben is alkalmazni kell, így a származási perekben, és a szülői felügyelettel kapcsolatos perekben. Ezek egy része jelenik meg a törvényben is.

A közös szabályok jelentős része abból következik, hogy a személyi állapottal kapcsolatos perekben az ember legszemélyesebb jogviszonyai kerülnek elbírálásra, amelyek különös megközelítést és így speciális szabályokat indokolnak mind a perindítás, mind a perfelvétel, mind a bizonyítás során. A törvény e perek megindításával kapcsolatos különös szabályokat arra tekintettel nem tartalmazza, hogy az aktív, passzív perbeli legitimáció kérdését, azt, hogy e perekben kinek van törvény által biztosított keresetindítási joga, és ki ellen kell az adott pert megindítani, a Polgári Törvénykönyvről szóló 2013. évi V. törvény tartalmazza, melyen nem a törvény nem kíván változtatni.

A törvény szerint a személyállapottal kapcsolatos perek tárgyalásáról a nyilvánosságot akkor is ki lehet zárni, ha annak az általános szabályok között rögzített feltételei nem állnak fenn. Ez azt jelenti, hogy ezekben a perekben a nyilvánosság kizárása indokolás nélkül kérhető. Erre a feleket figyelmeztetnie kell a bíróságnak.

A törvény a hatályos Pp. szabályaihoz hasonlóan fenntartja azt a rendelkezést, mely szerint a személyállapoti perben az a korlátozottan cselekvőképes fél, akinek a személyi állapotát a per érinti, a perben teljes perbeli cselekvőképességgel rendelkezik.

A törvény szándékosan nem követi a hatályos Ptk. terminológiáját, különbséget téve korlátozottan cselekvőképes kiskorú és cselekvőképességében a családjogi jognyilatkozatok megtétele tekintetében, vagy cselekvőképességében a szülői felügyeleti jogok gyakorlása tekintetében részlegesen korlátozott nagykorú között, mert a szabályozásnak biztosítani kell a Ptk. hatálybalépése előtt cselekvőképességet általános jelleggel korlátozó gondnokság alá helyezettek perbeli cselekvőképességét is, ami csak a törvényben használt átfogó szóhasználat esetén lehetséges.

Hangsúlyozni kell, hogy a törvény szerint ez a jog akkor is megilleti a korlátozottan cselekvőképes felet, akit a hatályos szabályok szerint cselekvőképességében csak részlegesen, egyes ügycsoportok tekintetében lehet korlátozni, ha éppen a családjogi jognyilatkozatok megtétele tekintetében áll részleges korlátozó gondnokság hatálya alatt. Fontos kiemelni, hogy ez a felhatalmazás csak a perbeli jognyilatkozatok megtételében nem korlátozza az érintett felet, családjogi anyagi jogi jognyilatkozatot a per során továbbra sem tehet. Így nincs arra lehetőség, hogy pl. az apaság megállapítása iránti perben, ha annak feltételei fennállnak, a családjogi jognyilatkozatok megtételében korlátozó gondnokság alatt álló alperes apai elismerő nyilatkozatot tegyen a felperes gyermek vonatkozásában. Az eljárási cselekményei, nyilatkozatai megtételében azonban nincs korlátozva, tekintve, hogy a törvény továbbra is biztosítani kívánja, hogy az a fél, akinek a személyi állapotát a per érinti, a perben személyesen, közvetlenül járhasson el. Ki kell hangsúlyozni, hogy a teljes perbeli cselekvőképesség csak a státuszt érintő nyilatkozatok tekintetében illeti meg a korlátozottan cselekvőképes felet.

A 432-433. §-hoz

A törvény kizárja a személyi állapottal kapcsolatos perekben a perfelvételi szak írásbeli előkészítésének második szakaszát jelentő válaszirat és viszontválasz előterjesztése bíróság általi elrendelésének lehetőségét, tekintettel a státuszperekben a felek személyes meghallgatásának fokozott jelentőségére. Fenntartja viszont azt az általános részi rendelkezést, hogy az alperesnek a keresetre írásban kell nyilatkoznia, és ezt csak a gondnoksági perekben zárja ki. Az eljárás további szakaszában a felek személyes megjelenésének fontosságára helyezi a hangsúlyt a szabályozás.

A törvény kizárja a keresethez való csatlakozásnak az általános szabályok közé újonnan bevezetett lehetőségét a személyi állapottal kapcsolatos perekben. A személyi állapottal kapcsolatos perekben, így különösen a házasság érvénytelenítése iránti, egyes származási perekben, szülői felügyelettel kapcsolatos perekben jogszabály hozza létre és rögzíti egyes személyek kötelező perbenállását, amelyen alperesi nyilatkozattal nem változtathat a fél.

A törvény fenntartja a személyállapoti perekbe való beavatkozás főszabályként alkalmazni rendelt tilalmát. Ott, ahol ezt mégis megengedi, nevesíti, hogy a perbe mely személyek avatkozhatnak be, akként, hogy e személyek beavatkozási joga feltétlen, vagyis az általuk támogatott fél pernyertességéhez fűződő jogi érdeküket nem kell valószínűsíteniük; a bíróság ezen jogosultakat a keresetlevél egy példányának megküldésével értesíti a beavatkozás lehetőségéről.

A törvény e perekben kizárja a bírósági meghagyás kibocsátását, ami a törvény elsőfokú eljárásának szabályai szerint nem a perfelvételi tárgyalás alperes általi elmulasztásának jogkövetkezménye, hanem az írásbeli alperesi ellenkérelem elmulasztásának, vagy hatálytalanságának a következménye. E jogkövetkezmény alkalmazását a személyi állapottal kapcsolatos perekben a törvény nem tartja indokoltnak, tekintettel e perek céljára és a személyi állapottal kapcsolatos jogviszonyok rendezéséhez fűződő társadalmi érdekre.

A személyi állapottal kapcsolatos perben a perfelvételi tárgyalásnak kiemelt jelentősége van, erre tekintettel írja elő a törvény a perfelvételi tárgyalás mellőzése lehetőségének tilalmát, és azt, hogy a felek személyes megjelenése a tárgyaláson kötelező, mely csak a törvényben rögzített esetekben mellőzhető.

Ennek indoka, hogy a személyi állapotot érintő perekben garanciális jelentősége van a felek személyes meghallgatásának, hiszen a bíróságnak közvetlenül meg kell győződnie arról, hogy pl. a házastársak bontási szándéka végleges, komoly, befolyástól mentes és nincs mód a felek kibékítésére. Illetve a gondnokság alá helyezendő személy valóban nem rendelkezik azzal a belátási képességgel, tájékozottsággal, amely a mindennapi életben való önálló eljáráshoz szükséges, illetve az apaság megállapítása iránti perben a felek hogyan nyilatkoznak a közöttük fennállt kapcsolatról stb.

A törvény az általános eljárási rend szerinti perfelvételi tárgyalás elmulasztásnak jogkövetkezményeihez igazítja a személyi állapottal összefüggő perben a mulasztás jogkövetkezményeit, amely alól akkor sem enged kivételt, ha valamely hatóság (pl. gyámhatóság, vagy ügyész) áll felperesi vagy alperesi pozícióban. A felek jelenlétének hiányában a perfelvételi tárgyalás nem képes megfelelően betölteni a funkcióját; a perfelvételi tárgyalás ezen okból történő elhalasztás a perhatékonyság ellen hat.

A törvény kiterjeszti valamennyi személyi állapottal kapcsolatos perre a hatályos szabályok szerint kizárólag a bontóperekben érvényesülő szabályt [285. § (2) bek.], mely szerint, ha a felperes a perfelvételi tárgyaláson személyesen nem jelenik meg, a bíróság az eljárást hivatalból megszünteti. A felperes személyes megjelenését e perek speciális jellege indokolja; a perek személyes jellege folytán elvárható a felperestől, hogy a kereset benyújtásán túlmenően a perfelvételi tárgyaláson is megjelenjen, ott a per eldöntése szempontjából lényeges kérdésekben maga nyilatkozhasson. Különösen fontos ennek kiterjesztése a szülői felügyelettel kapcsolatos eljárásokra.

Az alperes mulasztása az eljárás megszüntetését csak akkor vonja maga után, ha a felperes megjelenik a tárgyaláson, és nem kéri a tárgyalás megtartását.

A személyes megjelenés hiányának e speciális jogkövetkezménye összhangban áll a keresettől való elállás alperes nyilatkozatától nem függő lehetővé tételével, amelyet a törvény a hatályos szabályozáshoz hasonlóan továbbra is indokoltnak tart fenntartani.

A mulasztás jogkövetkezményeinek kialakításával és a keresettől való elállás szabályának fenntartásával a törvény a személyi állapottal kapcsolatos perekben elsődlegesen a felperes rendelkezése alá vonja az eljárás mikénti irányítását.

A 434-435. §-hoz

A törvény továbbra is biztosítja, hogy a bíróság az általa szükségesnek talált bizonyítást hivatalból is elrendelje. A törvény az Általános rendelkezések alapvető rendelkezései között rögzíti, hogy a bíróság bizonyítást hivatalból csak törvényben meghatározott esetekben rendelhet el. Ezt a törvényi felhatalmazást adja meg a törvény, tekintettel arra, hogy fontos érdek fűződik ahhoz, hogy a bíróság a felek peranyag-szolgáltatási kötelezettségének elmulasztása, vagy nem elégséges teljesítés esetén is megfelelően fel tudja deríteni a tényállást, és megalapozottan dönteni tudjon a személyi állapottal összefüggő kérdésekben. Ehhez esetlegesen olyan tanúk kihallgatása, szakértő kirendelése is szükségessé válhat, amelyre a felek nem tettek bizonyítási indítványt.

A törvény fenntartja, hogy státuszperben a tanú hozzátartozói minőségére tekintettel, illetve a tanúként kihallgatott orvos hivatásbeli titok megtartására tekintettel a tanúságtételt nem tagadhatja meg. E szabály beiktatásának az a magyarázata, hogy a személyállapottal kapcsolatos perekben igen gyakran a felekhez legközelebb álló hozzátartozók szolgáltathatják a per eldöntése szempontjából legértékesebb bizonyítékokat tanúvallomásukban.

A törvény fenntartja azt a lehetőséget, hogy a személyállapottal kapcsolatos perekben a bíróság akár hivatalból is hozhasson ideiglenes intézkedést. Korlátozza ugyanakkor az ideiglenes intézkedés fellebbezhetőségét a jogintézménnyel kapcsolatos visszaélések visszaszorítása érdekében. A törvényben rögzített szabály azt célozza, hogy a fél a kérelmek előterjesztésével ne tudja „megbénítani” az eljárás lefolytatását - pl. a kapcsolattartásra tárgyalásonként újabb és újabb rendezést kér -, hanem a bíróság elutasító végzése esetén a korábbi szabályozás fenntartásával az eljárás érdemben tudjon folytatódni és a jogvita lezárást nyerni. A fellebbezés kizárásával a feleket jogsérelem nem érni - hiszen van alaphatározat, amely jellemzően megjárta a másodfokú bíróságot - az eljárást viszont lényegesen felgyorsítja pontosan azokban az esetekben, ahol a felek közötti viszony rendkívül elmérgesedett.

A 436. §-hoz

A törvény, a többi személyi állapottal kapcsolatos perhez hasonlóan meghatározza, hogy a gondnoksági perek, mint gyűjtőfogalom alatt milyen pertípusokra vonatkoznak a fejezet rendelkezései.

A törvény a gondnoksági perek szabályainak kimunkálása során elsősorban arra volt figyelemmel, hogy a cselekvőképességgel, gondnoksággal összefüggő egyes törvények módosításáról szóló 2001. évi XV. törvény hatályba lépésével egy differenciáltabb, az érintettek autonómiáját a korábbiaknál jobban figyelembe vevő szabályozási rendszer született, melyet a Ptk. továbbfejlesztett.

A gondoksági perekben 2001. évet követően kialakult bírói gyakorlat több, e perek eredményes lefolytatását is befolyásoló kérdést vetett fel, melynek megoldására a törvény kísérletet tesz. A törvény rendelkezéseinek meg kell felelniük a Ptk. szabályozásának. A gondoksági perek hatályos szabályainak egy része, mint a személyállapoti perek közös szabályai külön kiemelésre kerülnek az egyes személyállapoti pereket tárgyaló fejezetek előtt, ezért azok a gondnoksági perek szabályai közül mellőzésre kerültek.

A 437-438. §-hoz

A törvény kibővíti az illetékességi okok körét arra tekintettel, hogy az alperes huzamos időn át való tartózkodási helye ne csupán abban az esetben legyen illetékességet megalapozó ok, ha az alperes bentlakásos szociális intézményben vagy fekvőbeteg-gyógyintézetben tartózkodik, hanem akkor is, ha pl. az alperesről a családtagjai saját háztartásukban gondoskodnak. Jelenleg ugyanis sok esetben nehézséget jelent, ha az alperes nem bentlakásos szociális intézményben vagy fekvőbeteg-gyógyintézetben tartózkodik életvitelszerűen, hanem valamely, róla gondoskodó hozzátartozójánál. Ez a tartózkodás ugyanis nem alapozza meg a bíróság illetékességét, viszont a per lefolytatását (alperes bíróság elé idézését, szakértői vizsgálatát) nehezíti.

Ez a vagylagos illetékességi szabály a gondnokság alá helyezendő személy kíméletét célozza, annak érdekében, hogy megkönnyítse a perben történő, vagy a szakértői vizsgálaton való részvételét.

A törvény azért tartja fenn a hatályos Pp. szabályát a gondnokság alá helyezendő alperes teljes perbeli cselekvőképességére vonatkozóan, mert a közös rendelkezések között kimondja azt, hogy a korlátozottan cselekvőképes személyek teljes perbeli cselekvőképességgel rendelkeznek, de ez nem vonatkozik a per alperesére. Ő abban az esetben is teljes perbeli cselekvőképességgel rendelkezik a perben, ha egyébként fennállnak a cselekvőképességet érintő gondnokság alá helyezést megalapozó mentális zavar (Ptk. 2:19., 2:21. §-ok) megállapításának feltételei. E szabály rögzítése arra tekintettel is indokolt, mert a Ptk. 2:26. § lehetővé teszi, hogy a gyámhatóság azonnali intézkedést igénylő esetben ideiglenes gondnokot rendeljen annak a nagykorúnak, akinek a cselekvőképességét érintő gondnokság alá helyezése látszik indokoltnak, és személyének vagy vagyonának védelme zárlat elrendelésével vagy más módon nem lehetséges. A gyámhatóság az ideiglenes gondnokot kirendelő határozatában megjelöli, hogy az ideiglenes gondnok mely ügyekben vagy ügycsoportokban jogosult jognyilatkozatot tenni.

Az törvényben rögzített szabály ebben az esetben is biztosítja, hogy az ideiglenes gondnokkal eljáró alperes a perben teljes perbeli cselekvőképességgel rendelkezzen.

A törvény fenntartja azt a hatályos Pp.-ben rögzített szabályt, mely szerint a gondnokság alá helyezési perben az alperes részére a keresetlevél kézbesítésével egyidejűleg ügygondnokot kell kirendelni. Az ügygondnok jogállására az általános szabályok irányadók azzal, hogy - tekintettel az alperesnek feltétlenül érvényesülő teljes perbeli cselekvőképességére - az ügygondnok nem az alperes helyett, hanem mellette jár el. Ebből következően az alperes önállóan, akár az ügygondnok cselekményeivel ellentétesen is végezhet perbeli cselekményeket.

A 439-440. §-hoz

A gondnokság alá helyezés anyagi jogi előfeltételeit a Ptk. 2:19-2:21. §-ai szabályozzák. A 2:19. § szerint a bíróság cselekvőképességet részlegesen korlátozó gondnokság alá azt a nagykorút helyezi, akinek ügyei viteléhez szükséges belátási képessége - mentális zavara következtében - tartósan vagy időszakonként visszatérően nagymértékben csökkent, és emiatt - egyéni körülményeire, valamint családi és társadalmi kapcsolataira tekintettel - meghatározott ügycsoportban gondnokság alá helyezése indokolt. A cselekvőképességet részlegesen korlátozó ítéletben a bíróságnak meg kell határoznia azokat a személyi, illetve vagyoni jellegű ügycsoportokat, amelyekben a cselekvőképességet korlátozza, de ezeket, eltérően a régi Ptk. szabályozási megoldásától a Ptk. nem tartalmazza, még példálózóan sem. A 2:21. § szerint a bíróság cselekvőképességet teljesen korlátozó gondnokság alá azt a nagykorút helyezi, akinek az ügyei viteléhez szükséges belátási képessége - mentális zavara következtében - tartósan, teljes körűen hiányzik, és emiatt - egyéni körülményeire, valamint családi és társadalmi kapcsolataira tekintettel - gondnokság alá helyezése indokolt. A bíróság a cselekvőképességet abban az esetben korlátozhatja teljesen, ha az érintett személy jogainak védelme a cselekvőképességet nem érintő módon vagy a cselekvőképesség részleges korlátozásával nem biztosítható.

Amennyiben a kereset az alperes cselekvőképességét részlegesen korlátozó gondokság alá helyezésére irányul, úgy a törvény a keresetlevél kötelező tartalmi elemeként előírja, hogy abban legalább egy ügycsoportot meg kell jelölni. A civilisztikai kollégiumvezetők 2014. május 21-24. napján tartott országos tanácskozásáról készített emlékeztetője kiemeli, hogy az alperes cselekvőképességét részlegesen korlátozó gondnokság alá helyezésre irányuló keresetlevél kötelező tartalmi eleme legalább egy ügycsoport (élethelyzet) tartalmilag körülírt megjelölése, mert ekkor tekinthető a kereseti kérelem határozottnak.

A törvény a gyámhatóság által előterjesztett keresetlevél kötelező tartalmi elemein pontosításokat hajt végre a gyakorlati tapasztalatok alapján. Rögzíti, hogy amennyiben az alperes együttműködésének hiányában nem lehetséges az előzetes szakorvosi vélemény keresetlevélhez történő csatolása, akkor a szakorvosi nyilatkozat becsatolásával elhárítható legyen a keresetlevél visszautasítása. A gyámhatósági eljárásban az eljárási szabályok nem teszik lehetővé, hogy az ügyfelet kötelezzék a szakorvosi vizsgálaton való megjelenésre. Így, az eljárás során felkért szakorvos nem tudja elvégezni a vizsgálatot, és a gyámhatóság részére lehetetlenné válik kötelező szakorvosi vélemény becsatolása.

A törvény, arra az esetre, ha a gyámhatóság a felperes előírja, hogy az alperes lakóhelyén készített környezettanulmányról felvett jegyzőkönyvön kívül az alperes gyámhatósági eljárás során történő meghallgatásáról készített jegyzőkönyvet is csatolni köteles. Ennek indoka, hogy előfordulhat, hogy mire tárgyalási szakba jut a gondnokság alá helyezés iránt indított per, az alperes mentális állapotának romlása a személyes meghallgatást nem teszi lehetővé. A meghallgatás szabályait a gyámhatóságokról, valamint a gyermekvédelmi és gyámügyi eljárásról szóló 149/1997. (IX. 10.) Korm. rendelet rendezi.

A törvény - eltérve az elsőfokú eljárás általános szabályaitól - az alperes személyére tekintettel eltekint az ellenkérelem írásban történő előterjesztésének főszabályától. Ez persze nem zárja el az alperest attól, hogy írásban terjesszen elő ellenkérelmet, de amennyiben ezt szóban teszi meg, annak helyszíne és legkésőbbi időpontja a perfelvételi tárgyalás.

A 441-442. §-hoz

A Ptk. 2:25. § és 2:26. §-ai a régi Ptk. szabályozási megoldását követve biztosítják, hogy, a gyámhatóság a törvényben meghatározott előfeltételek mellett, ha a cselekvőképességet teljesen vagy részlegesen korlátozó gondnokság alá helyezése iránti perindítás indokolt, a keresetlevél benyújtását megelőzően zárlatot rendeljen el, vagy az érintett nagykorú személynek ideiglenes gondnokot rendeljen. Az e tárgyban hozott határozat elleni fellebbezést a Ptk. szabályai kizárják. A határozat felülvizsgálatára így a per megindítását követően, a bírósági szakban kerül sor.

A Ptk. 2:27. §-a alapján a gyámhatóság a per megindítására a határozata meghozatalát követő nyolc napon belül köteles, a bíróság pedig a keresetindítástól számított 30 napon belül köteles a zárlatot vagy az ideiglenes gondnokrendelést hivatalból felülvizsgálni. A határozat megvizsgálása tehát nem kérelemhez kötött eljárás, hanem arra a bíróság hivatalból köteles. Ha a bíróság a megalapozott döntés érdekében bizonyítás lefolytatását látja szükségesnek, azt mint előzetes bizonyítást, ugyancsak hivatalból rendelheti el. A törvény az e körben elrendelhető bizonyítás körét nem korlátozza, ezért a bíróság bármely olyan bizonyítást elrendelhet, ami a zárlat, illetve ideiglenes gondnokrendelés törvényi előfeltételeinek megléte, vagy hiánya körében szükséges. Az igazságügyi pszichiátriai szakértői vizsgálat elrendelését a törvény éppen az anyagi jogi feltételek tükrében nevesíti külön. A bíróság a vizsgálat eredményétől függően végzéssel dönt a gyámhatóságnak a zárlatot elrendelő, illetve ideiglenes gondnokot rendelő határozatáról.

A törvény a személyi állapottal összefüggő perek közös szabályai között nevesíti, hogy ezekben a perekben a bíróság hivatalból is rendelhet el ideiglenes intézkedést, de e generális felhatalmazó szabály mellett is szükség van arra, hogy az egyes státuszperekben ennek feltételeit pontosan meghatározza a jogalkotó.

A 443-444. §-hoz

A törvény a személyi állapottal kapcsolatos perek közös szabályai között lehetővé teszi, hogy a per tárgyalásáról a fél kérelmére a nyilvánosságot az általános rendelkezésekben foglalt feltételek nélkül is ki lehessen zárni. A törvény jelen §-a azért nevesíti külön a nyilvánosság kizárására gondnoksági perben érvényesülő speciális esetét, mert ebben az esetben a felperes is kérheti, az alperes személyiségi jogaira hivatkozással a nyilvánosság kizárását.

A személyi állapottal kapcsolatos perek közös szabályai a perfelvételi tárgyalás elmulasztásának következményeit rendezik, a §-ban rögzített szabály az érdemi tárgyalást elmulasztó alperes tárgyalásra történő elővezetését teszi lehetővé, tekintettel arra, hogy legkésőbb az érdemi tárgyaláson a garanciális jelentőségű személyes meghallgatást foganatosítani kell.

A törvény az Európa Tanács Miniszteri Bizottságának R(99)4. sz. „A cselekvőképtelen felnőtt jogi védelmének alapelveiről” szóló ajánlás figyelembevételével határozza meg a per során történő idézés, és tájékoztatás nyelvezetét, mely szerint ennek „oly nyelven vagy egyéb módon kell történnie, amelyet az illető megért”.

A törvény a gondnoksági perek egyik legfőbb gyakorlati problémájára tekintettel lehetővé teszi az alperes szakértői vizsgálatra történő elővezetését. Ennek indoka, hogy az alperes sok esetben negálja a szakértői vizsgálaton való részvételt, és így az érdemi döntés meghozatalát. Ilyen esetben a hatályos szabályok szerint csak arra van mód, hogy ha az alperes a szakértői vizsgálaton ismételt idézés ellenére sem jelenik meg, a bíróság elrendelje az alperes megfelelő fekvőbeteg-gyógyintézetben való - legfeljebb harminc nap időtartamú - elhelyezését [310. § (2) bek.].

Azért, hogy elkerülhetővé váljon az alperes fekvőbeteg gyógyintézetbe való utalása a törvény a fokozatosság jegyében megteremti annak a lehetőségét, hogy - akár rendőri segítséggel, de - biztosított legyen az alperes orvosszakértői vizsgálaton való megjelenése.

Másfelől az alperesnek a fekvőbeteg intézetbe való „eljuttatása”, önkéntesség hiányában azonban szintén problematikus. Ugyan a Kúria egy régi eseti döntésében akként foglalt állást, hogy ha a bíróság a peres fél elmeállapotának megvizsgálása érdekében gyógyintézetben történő elhelyeztetést rendel el, e rendelkezésnek ellenszegülő fél pénzbírsággal nem sújtható, hanem az idegbeteg-gondozó intézet vezetője a mentőszolgálat, esetleg a rendőrség igénybe vétele útján gondoskodik az elmeosztályra való szállításról (BH1982. 13.), de a gyakorlatban a rendőrség ezen eljáráshoz - megengedő jogszabály hiányában - nem tud segítséget nyújtani.

A szakértői vizsgálatra való elővezetés lehetősége a jelenlegi fekvőbeteg-gyógyintézetben való 30 napon elhelyezésnél kevésbé súlyos korlátozás, viszont eredményesebben segítené a bizonyítási eljárás lefolytatását.

Fontos kihangsúlyozni, hogy amennyiben a perindítást megelőzően rendelkezésre áll korábbi orvosszakértői vélemény, (ha gyámhatóság a felperes, köteles is csatolni ilyen előzetes véleményt) az nem helyettesíti az igazságügyi pszichiátriai szakértői perbeli kirendelését.

A 445-446. §-hoz

Az ET Miniszteri Bizottsága (2009) 11. ajánlása értelmében az előzetes jognyilatkozat célja a cselekvőképes felnőttek önrendelkezésének biztosítása előzetesen, arra az esetre, ha cselekvőképességüket elvesztik.

A Ptk. 2:39-2:41. §-ai rendezik a cselekvőképesség jövőbeli korlátozásának esetére tett, osztrák mintára bevezetett előzetes jognyilatkozat szabályait, mely hatályossá válásának eljárási módját a törvény rendezi a Ptk. 2:40. §-ban foglaltakra tekintettel. A Ptk. 2:40. §-a szerint a bíróság a cselekvőképességet érintő gondnokság alá helyező határozatában elrendeli az előzetes jognyilatkozat alkalmazását, kivéve, ha a) az előzetes jognyilatkozatban foglaltak teljesítése a gondnokság alá helyezett személy érdekeivel kifejezetten ellentétes; vagy b) a nagykorú személy által gondnokként megnevezett személy az előzetes jognyilatkozatban foglaltak teljesítését nem vállalja, vagy vele szemben jogszabályban meghatározott kizáró ok áll fenn.

A törvénynek az előzetes jognyilatkozat tárgyában történő hivatalbóli döntéssel kapcsolatos rendelkezése összhangban van a hatályos Pp. 307. § (1a) bekezdésében foglaltakkal, mely szerint a gondnokság alá helyezési perben a bíróságnak az előzetes jognyilatkozat alkalmazása felől, erre irányuló kereseti kérelem hiányában is határoznia kell.

A régi Ptk. 14/B. § (2) bekezdés c) pontja értelmében a korlátozottan cselekvőképes személy a gondnoka közreműködése nélkül is rendelkezett a munkaviszonyból, munkaviszony jellegű jogviszonyból, társadalombiztosítási, szociális és munkanélküli ellátásból származó jövedelme 50%-ával; annak erejéig kötelezettséget is vállalhatott. A régi Ptk. 14. § (6) bekezdése 1. pontja értelmében a bíróság korlátozhatta a gondnokság alá helyezett személy teljes cselekvőképességét a társadalombiztosítási, szociális és munkanélküli ellátás igénylése, illetve az azzal, valamint a munkaviszonyból és munkaviszony jellegű jogviszonyból származó, a 14/B. § (2) bekezdés c) pontjában foglalt mértéket meghaladó jövedelemmel való rendelkezése ügykörben.

A Ptk. 2:20. § (3) bekezdés c) pontja értelmében viszont a bíróság határozza meg, hogy a cselekvőképességében részlegesen korlátozott nagykorú gondnokolt - természetesen, ha a bíróság cselekvőképességét a jövedelemmel való rendelkezés ügycsoportja tekintetében korlátozta - jövedelme mekkora hányadával rendelkezhet önállóan. Megszűnt tehát a régi Ptk. 14/B. § (2) bekezdés c) pontja szerinti 50%-os szabály. A törvény erre tekintettel írja elő a bíróság hivatalbóli döntési kötelezettségét ebben a kérdésben.

A gondokság alá helyezési perekben a választójogból való kizárás - annak ellenére, hogy a hatályos Pp. 307/A. § (2) bekezdése nem nevesíti - gyakorlatilag kapcsolt kereseti kérelemnek tekinthető. Nem tekinthetjük pusztán egy egyszerű „ügycsoportnak”, hiszen erre irányuló kereseti kérelem és ítéleti rendelkezés nemcsak a cselekvőképességet részlegesen korlátozó, hanem a teljesen korlátozó gondnokság alá helyezési perekben is felmerülhet, míg a „klasszikus” ügycsoportok meghatározásának kötelezettségét a Ptk. 2:19. § (3) bekezdése csak a cselekvőképesség részleges korlátozásánál írja elő.

A választási eljárásról szóló 2013. évi XXXVI. törvény (a továbbiakban: Ve.) 13/A. § (1) bekezdése értelmében a bíróságnak a cselekvőképességet korlátozó gondnokság alá helyezést kimondó, a cselekvőképességet kizáró gondnokság alá helyezést kimondó, valamint a felülvizsgálati eljárás alapján hozott ítéletében rendelkeznie kell a választójogból való kizárás kérdéséről. A (2) bekezdés szerint a bíróság azt a nagykorú személyt zárja ki a választójogból, akinek a választójog gyakorlásához szükséges belátási képessége a) pszichés állapota, szellemi fogyatkozása vagy szenvedélybetegsége miatt tartósan vagy időszakonként visszatérően nagymértékben csökkent, vagy b) pszichés állapota vagy szellemi fogyatkozása miatt tartósan teljes mértékben hiányzik. Ha a bíróság a nagykorú személyt a választójogból nem zárja ki, a gondnokság alá helyezett személy a választójogát személyesen gyakorolja, e jog gyakorlásával kapcsolatosan önállóan érvényes jognyilatkozatot tehet.

A választójogból való kizárás tekintetében jogértelmezési kérdést vetett fel, hogy a bíróságnak csak erre irányuló kereseti kérelem alapján kell-e rendelkeznie a választójogból történő kizárás kérdésében, vagy arról kereseti kérelem hiányában is döntenie kell-e. A kezdeti bizonytalanság után a bírói gyakorlat akként foglalt állást, hogy a választójog kérdéséről a bíróságnak hivatalból is döntenie kell.

Erre tekintettel rögzíti a törvény a hivatalból történő döntést ebben a kérdésben. A Ve. jogszabályi megfogalmazásából, annak nyelvtani értelmezéséből is az a következtetés vonható le, hogy a bíróságnak a választójogból való kizárásról erre irányuló kérelem hiányában is rendelkezni kell.

A törvény rendelkezik arról, hogy, ha a gondnokság alá helyezési perben eljáró bíróság azt állapítja meg, hogy a cselekvőképesség részleges korlátozása sem indokolt, de az érintett személy meghatározott ügyei intézésében belátási képességének kisebb mértékű csökkenése miatt segítségre szorul, akkor a keresetet elutasító ítéletét annak jogerőre emelkedése után közli a gyámhatósággal a támogató kirendelése érdekében. [Ptk. 2:38. §]

A hatályos Pp. 311. § (3) bekezdése korábban akként rendelkezett, hogy az elsőfokú bíróságnak abban az esetben kellett hivatalból intézkednie a gondnokság alá helyezésnek az ingatlan-nyilvántartásba való feljegyzése iránt, ha az alperesnek ingatlana van, vagy ingatlanon haszonélvezeti joga áll fenn, továbbá ha ingatlanra az alperest érintő egyéb jog vagy tény van bejegyezve, feljegyezve, kivéve, ha az ingatlannal való rendelkezés tekintetében a bíróság az alperes teljes cselekvőképességét fenntartotta.

Figyelemmel arra, hogy a Ptk. rendszere - ebben a régi Ptk.-val egyező módon - a cselekvőképességet részlegesen korlátozó gondokságra vonatkozó rendelkezéseket egyértelműen a negatív tartalmú szabályozási koncepció szerint szabályozza, azaz nem a cselekvőképesség teljességét, hanem a cselekvőképesség korlátozottságát kell meghatározni, azokat az ügycsoportokat kell nevesíteni, amelyekben a bíróság a cselekvőképességet korlátozza, így indokolt a törvény szövegezését is ennek megfelelően módosítani.

A 447-449. §-hoz

A gondnokság alá helyezés megszüntetése, módosítása iránti per „tükörper” jellegéből következően a peres felek személyében, perbeli pozíciójában egyfajta „csere” következik be. Amennyiben azonban a gondnokság alá helyezés iránti pert pl. az ügyész indította, és a megszüntetés iránt a gyámhatóság indít pert, a hatályos Pp. 312. § (1) bekezdésének betűszerinti értelmezése ahhoz vezethet, hogy a gondnokság megszüntetése iránti perben a gondnokolt személy félként nem is vehetne részt.

A Legfelsőbb Bíróság BH1998. 181. sz. eseti döntése arra - a törvényszövegből nehezen levezethető - álláspontra helyezkedik, mely szerint „a helyes eljárás az, ha a fenti jogszabályok megfelelő alkalmazásával a bíróság a gondnokolt számára biztosítja, hogy a perben peres félként vegyen részt, és gondoskodik megfelelő jogi képviseletéről”. Az eseti döntésben kifejtett álláspontot támasztja ugyanakkor alá az a tény, hogy e perben nemcsak a gondnokolt személyes részvétele, meghallgatása, hanem az orvosszakértő kirendelése, a gondnokolt elmeállapotának megvizsgálása is mellőzhetetlen, melyre nem kerülhetne sor, ha a gondnokolt csupán tanúként kerülne kihallgatásra. A gyakorlat ebben az esetben a gondnokoltat II. r. alperesként állíttatja perbe, bár ennek jogszabályi alapja nincs. Erre tekintettel a törvény rendezi a felek perbeli pozíciójával kapcsolatos kérdést, kiegészítve azt a gondnokolt szükségképpeni alperesi pozíciójával.

A Ptk. 2:30. § (3) bekezdése határozza meg a gondnokság alá helyezés iránti perben előterjeszthető kereseti kérelmeket. E rendelkezés azonban nem tesz említést a választójogból való kizárás, valamint a választójogból való kizárás megszüntetése iránti kereseti kérelem benyújtásának lehetőségéről, mely mind a gondnokság alá helyezés módosítása, mind kötelező felülvizsgálata iránti perben önállóan is előterjeszthető, függetlenül attól, hogy ezekre a Ptk. 2:29. § (2) bekezdése, illetve 2:30. § (3) bekezdése nem utal. Ezt a hiányt pótolja a Ptk. 2:30. § (3) bekezdésének kiegészítése és a törvény rendelkezései közé illesztése.

Előfordulhat pl., hogy a cselekvőképességet részlegesen korlátozó gondnokságnak a cselekvőképességet teljesen korlátozó gondnokságra változtatására és a választójogból való kizárásra irányul a kereseti kérelem, vagy épp fordítva pl. a cselekvőképességet teljesen korlátozó gondnokságnak a cselekvőképességet részlegesen korlátozó gondnokságra változtatására és a választójogból való kizárás megszüntetésére irányul. Emellett a gondnokság alá helyezés módosítására irányuló eljárás irányulhat ezen egyetlen kérdés vizsgálatára is. A Ve. 13/A. § (4) bekezdése ugyan csupán azt rögzíti, hogy a gondnokság alá helyezés megszüntetésére irányuló per megindítására jogosultak az (1) bekezdéstől - azaz a cselekvőképességet korlátozó illetve a cselekvőképességet kizáró (helyesen: részlegesen vagy teljesen korlátozó) gondnokság alá helyezés iránti pertől, valamint a felülvizsgálati pertől - függetlenül is kérhetik a gondnokság alá helyezett nagykorú személy választójogból való kizárásának megszüntetését, ugyanakkor a Pp. 312. § (1) bekezdése alapján a gondnokság alá helyezés módosítására irányuló eljárás irányulhat kizárólag a választójogból való kizárásra is.

A 450-452. §-hoz

A törvény a gondnokság alá helyezés módosításával kapcsolatos perek körében szabályozza a Ptk. 2:41. §-a szabályozott előzetes jognyilatkozat felülvizsgálatára irányuló pert. A Ptk. idézett §-a csupán annyit rögzít, hogy ha a körülmények az előzetes jognyilatkozatot tevő személy cselekvőképességének korlátozását követően úgy változtak meg, hogy az előzetes jognyilatkozatban foglaltak teljesítése a gondnokolt érdekével ellentétes lenne, a bíróságtól a rendelkezés alkalmazásának mellőzését a gondnokolt, a gondnok, a gyámhatóság és az ügyész kérheti.

Az osztrák mintára bevezetett előzetes jognyilatkozat az érintett önrendelkezésének, akaratának rendkívül fontos kifejeződése az érintett személyes és vagyoni viszonyai tekintetében cselekvőképességének elvesztése esetére, ezért a perben fokozottan kell biztosítani a gondnokság alá helyezett személy érdekeinek képviseletét, ezért írja elő a törvény, hogy a perre a gondnokság alá helyezés iránti per szabályait kell alkalmazni, ahol az alperes részére a keresetlevél kézbesítésével egyidejűleg ügygondnokot kell kirendelni. Ebben a perben a törvény ezt akként módosítja, hogy előírja, hogy a gondnokolt részére a keresetlevél kézbesítésével egyidejűleg ügygondnokot kell kirendelni, illetve a gondnokolt a pert a gyámhatóság által kirendelt eseti gondnok útján indíthatja meg, mert ebben a perben vélelmezni kell az érdekellentétet a gondnokolt és a gondnok között [Ptk. 6:20. § (1) bekezdés].

A Ptk. idézett rendelkezése nem ad részletező szabályozást arra vonatkozóan, hogy mit kell a „körülmények gondnokolt érdekével ellentétes megváltozása” alatt érteni, azt követően, hogy az előzetes jognyilatkozatot tevő személyt a bíróság gondnokság alá helyezte.

A jogirodalom pl. az alábbi eseteket említi. Például nyilatkozattevő az előzetes jognyilatkozatban ugyan kizárta, hogy bentlakásos intézményben ápolják, de egészségi állapotában olyan súlyos romlás következett be, hogy állandó orvosi kezelésre szorul, ám ezt sem gondnoka, sem hozzátartozói nem tudják biztosítani, vagy a gondnok maga is súlyosan megbetegedett, illetve életkörülményei miatt kénytelen az ország távolabbi részébe költözni. Ilyen esetekben a bíróság az előzetes nyilatkozat hatályossá válását követően is felülvizsgálhatja az abban foglaltakat, és elrendelheti a szóban forgó rendelkezés alkalmazásának mellőzését. (Ld: Kőrös András, Makai Katalin: Az ember mint jogalany (Második Könyv: Első rész: A jogképesség és Második Rész: A cselekvőképesség). In: Wellmann György: Polgári jog - Az új Ptk. magyarázata I/IV., HVG-ORAC, Budapest, 2013. 140-143. o. és Szikora Veronika: Rendelkezés a cselekvőképesség jövőbeli korlátozása esetére - A Ptk. új jogintézménye: az előzetes jognyilatkozat, in: Debreceni Jogi Műhely, 2014. 06. 27.)

A törvény szerinti peres eljárást az indokolja, hogy az érintett akaratát (önrendelkezését) tükröző előzetes jognyilatkozat hatályossá válását a bíróság gondnokság alá helyező ítélete rendeli alkalmazni, ezért annak „mellőzéséről”, a gondnokolt akaratának figyelmen kívül hagyásáról nem lehet nemperes eljárás keretében határozni. A peres eljárás további indoka, hogy körülmények gondnokolt érdekével ellentétes megváltozása bizonyítást igénylő kérdés.

A törvény szerinti per így lényegében a gondnokság alá helyezés iránti per lehetséges utópere, amelynek megindítására azon körülményekben bekövetkezett változások szolgálnak alapul, amelyekre a bíróság a keresettel támadott ítéleti rendelkezését alapította.

Ami önálló per létrehozását indokolja - annak ellenére, hogy a Ptk. 2:33. § (2) bekezdése részletesen szabályozza a gondnoki tisztségből elmozdítás feltételeit -, az, hogy az előzetes jognyilatkozat felülvizsgálata iránti perben, ahogyan arra fentebb példákat hoztunk, komplexebb kérdések eldöntéséről lehet szó, mint a gondnok személyének megváltoztatásáról. A Ptk. 2:33. § (2) bekezdése szerint a gyámhatóság a gondnokot a tisztségéből elmozdítja, ha a gondnok a) a kötelezettségét nem teljesíti; b) nem az előzetes jognyilatkozatban foglaltak szerint jár el; vagy c) egyéb olyan cselekményt követ el, amellyel a gondnokolt érdekeit súlyosan sérti vagy veszélyezteti.

A törvény a perre a gondnokság alá helyezési per szabályait rendeli megfelelően alkalmazni, és bár a Ptk. rögzíti az aktív perbeli legitimációt, a törvény meghatározza, hogy a pert ki ellen kell megindítani.

A perben biztosítani kell gondnokság alatt álló, akár felperesi, akár alperesi pozícióban lévő személy perbeli képviseletét. Ezt a törvény akként kívánja biztosítani, hogy a bíróság a fél részére, függetlenül attól, hogy felperesi vagy alperesi pozícióban van, a keresetlevél beadását követően ügygondnokot köteles kirendelni.

Minthogy a gondnok kirendelésével kapcsolatban a gyámhatóság rendelkezik hatáskörrel, a törvény szerint a perindításról a hivatalt értesíteni kell.

Amennyiben a bíróság azt állapítja meg, hogy a gondnokolt érdekeivel ellentétesen változtak meg azok a körülmények, amelyek a gondnokság alá helyezésről szóló ítéletben indokolttá tették az előzetes jognyilatkozatban foglaltak alkalmazásának elrendelését, a jövőre nézve ennek teljes vagy részleges mellőzéséről határoz.

A 453-454. §-hoz

A törvény, a többi személyi állapottal kapcsolatos perhez hasonlóan, meghatározza, hogy a házassági perek mint gyűjtőfogalom alatt milyen pertípusokra tartalmaz a fejezet, az általánostól eltérő szabályokat.

A törvény változatlanul fenntartja a házassági perekben alkalmazandó kisegítő illetékességi szabályt, mely megengedi a perindítást a házastársak utolsó közös lakóhelye szerinti bíróság előtt is.

A hatályos Pp. szerint is előírt kizárólagos illetékességi szabályt fenntartja a törvény, oly módon, hogy kötelezően előírja, hogy amennyiben házassági per van folyamatban, annak tartama alatt, azok a keresetek, amelyeket a törvény szerint össze lehet kapcsolni a házassági keresettel, csak a házassági per bírósága előtt indíthatók.

Ki kell ugyanakkor emelni, hogy miután a törvény leválasztja a házassági perről a vagyonjogi pert, erre tekintettel nem is állapít meg kizárólagos illetékességet a házastársi vagyonközösség megszüntetését célzó perre; arra az általános hatásköri és illetékességi szabályok az irányadók.

A 455. §-hoz

A törvény a házassági perhez kapcsolható keresetek tekintetében a hatályos szabályozást veszi alapul, de azon több ponton változtat. E változtatások egy részét az eljárási szabályok anyagi jogi szabályozáshoz igazítása, másrészt a hatályos szabályozás pontosítása indokolja. Az első körbe tartozik a szülői felügyelet gyakorlása és a gyermek harmadik személynél történő elhelyezése iránti per külön nevesítése, míg a névviseléstől való eltiltásra a hatályos Pp. is tartalmaz szabályokat (290. § (2) bekezdés), anélkül azonban, hogy nevesítené ezt a keresetet mint a házassági keresethez kapcsolható kérelmet.

Ezzel, a törvény a hatályos szabályozás következetlenségét kívánja orvosolni, és egyúttal biztosítja azt, hogy amennyiben a névviseléstől való eltiltásra a házassági perben kerül sor, arra is a személyi állapotot érintő perek különös szabályai alkalmazandóak, és csak akkor kerül ki a speciális szabályozás hatálya alól, ha azt a házassági pert követően önállóan indítják, akkor az általános eljárási szabályok vonatkoznak rá.

A törvény pergazdaságossági és célszerűségi okból és különösen a védett jogtárgy fontosságára tekintettel, továbbra is lehetővé teszi a házassági perhez kapcsolt szülői felügyelettel összefüggő keresetek előterjesztését, amellett is, hogy a törvény - eltérően a hatályos szabályozástól - a szülői felügyelettel kapcsolatos perek között önálló pertípusként is szabályozza a szülői felügyelet gyakorlásának rendezésére, illetve a gyermek harmadik személynél történő elhelyezésére irányuló pert.

Az összekapcsolás lehetővé tétele azért is indokolt, mert házassági perben a bíróságnak erre irányuló kereseti kérelem hiányában, hivatalból is határoznia kell ebben a kérdésben a gyermek mindenek felett álló érdekére tekintettel.

A szülői felügyelet gyakorlásának rendezése szükségessé teheti a kapcsolattartás bíróság általi rendezését a szülők egyezségének hiányában, amelyről a bíróságnak a Ptk. 4:181. § (1) bekezdése alapján kérelemre vagy a gyermek érdekében hivatalból dönteni kell.

E kapcsolt keresetek előterjesztésének lehetővé tétele a házasság egyező akaratnyilatkozattal történő felbontásának feltételét jelentő járulékos kérdésekben való megegyezésre tekintettel [Ptk. 4:21. § (2)-(3) bekezdések] is elengedhetetlen.

A törvény legjelentősebb eltérése a hatályos szabályozástól a vagyonjogi kereset leválasztása a házassági pertől.

A törvény az alábbi indokokra tekintettel választja le a vagyonjogi keresetet a köteléki pertől.

Az osztott perszerkezet különösen indokolttá teszi a két kereset szétválasztását: ha együtt tárgyalja a bíróság a két keresetet, akkor mindkettőre le kell lefolytatni a perfelvételt, ami a per elhúzódását eredményezi. Ha elkülöníti, és csak a státuszt érintő keresetek lezárása után tárgyalja a vagyont, az lényegében a két kereset szétválasztását jelenti.

A gyermek érdekének kiemelt védelme: a vele kapcsolatos jogvita minél korábban jusson nyugvópontra.

Indokolt a személyi állapotot érintő és a vagyonjogi kérdések szétválasztása: a személyi állapotot érintő perben a bíróság ne dönthessen a felek vagyonjogi vitájában. Ez megfontolásra késztetheti a házasságukat felbontani szándékozó feleket, mert egy perben nem tudják rendezni a házassággal összefüggő valamennyi jogviszonyukat.

Megváltozott a mögöttes anyagi jogi szabályozás a Ptk. hatálybalépésével: a vagyonban a feleknek nem kell megállapodniuk, ahhoz, hogy a házasságukat a bíróság felbontsa.

Hatásköri szempont: a házassági vagyonközösség megszüntetése iránti perek bonyolult, összetett szakismeretet igénylő perek: indokolt ezeket a hatásköri rendező szabályok mentén a törvényszékre telepíteni a törvényben meghatározott (30 millió Ft.) értékhatár felett.

A hatályos szabályok szerint a házastársi vagyonok mennyiségi és minőségi változása, a vagyonleltár állandó módosítása, a keresetváltoztatás jelenlegi parttalansága miatt a közös vagyon megosztása iránti perek a legnagyobb számban elhúzódó peres eljárások közé tartoznak.

Maga az anyagi jogi szabályozás, a Ptk. Családjogi könyvének 4:21. § (3) bekezdése is kivette a megegyezéses bontóper szükséges járulékos kérdései köréből az ingó vagyonban való megállapodást, az ingatlan jogi sorsának rendezése pedig a Csjt. 18. § (2) bekezdése alapján eddig sem volt előírás. A bontóperi eljárásban ugyanis az alperes által előterjesztett vagyonjogi kereset esetében nemcsak a felek (viszontkereseti felperes/alperes), hanem az ingatlan tulajdonjogát érintő esetekben a jelzálogjogosultak, haszonélvezők perjogi pozíciójának meghatározása sem problémamentes.

A percezúra, a perfelvétel kiemelkedő jelentősége a házassági vagyonjogi perek esetében akkor eredményez hatékony pervezetést, ha elkülönül a hivatalbóli bizonyításnak is lehetőséget adó köteléki eljárástól.

A törvény azt célozza, hogy a házassági vagyonjogi perek esetén a perfelvételi tárgyalás után a vagyonleltár ne bővüljön, a bizonyítási indítványok rendelkezésre álljanak, ezáltal gyorsan és hatékonyan tárgyalható legyen a kereset.

A vagyonjogi per leválasztása a köteléki pertől, a két eljárás elkülönítése egyszerűsíti a perfelállást, szükségtelenné teszi az egyik fél részéről a köteléki eljárás elhúzását (pl. a kizárólag azért előterjesztett kizárólagos szülői felügyelet gyakorlása iránti kérelem, vagy a tartásdíj mértékének vitatása, hogy az általa birtokolt vagyontömeg megosztását késleltesse) és csökkenti a vagyon megosztásával való nyomásgyakorlás lehetőségét is.

Az eljárások elkülönítése esetén feleslegessé válik a hatályos Pp. 292. §-a, nincs szükség a részítélet jogerőre emelkedéséig előírt felfüggesztésre sem.

A vagyonjogi per leválasztását indokolja, hogy az eljárás jellemzően így is kétszakaszú, a kötelék jogerős felbontását követi a házastársi vagyon megosztása. A vagyonjogi perben nem indokolt a hivatalbóli bizonyítás lehetővé tétele, és a bizonyítás iránya is eltérő.

A vagyonjogi per leválasztása azt eredményezi, hogy a vagyonjogi per a pertárgyértéktől függően tartozik járásbírósági vagy törvényszéki hatáskörbe, a korábbi kizárólagos illetékességi szabály okszerűen megszűnik.

A törvény a házassági vagyonjogi kérdések házassági pertől való leválasztására tekintettel nevesíti, hogy a házassági keresethez kapcsolható a házastársi tartás és a házastársi közös lakás használatának rendezése iránti kereset, mert ezek a tág értelemben vett házassági vagyonjog körébe tartoznak. A házastársi közös lakás használata rendszertanilag is a házassági vagyonjog körébe tartozik, azt a Ptk. Családjogi Könyvének VI. Címe, annak VIII. Fejezete tartalmazza. Erre tekintettel kell külön nevesíteni a házassági perhez kapcsolható keresetek között. A házastársi tartás és a házastársi közös lakás használatának rendezése iránti kereset nevesítése a házasság egyező akaratnyilatkozattal történő felbontásának feltételét jelentő járulékos kérdésekben való megegyezésre tekintettel [Ptk. 4:21. § (2)-(3) bekezdések] is elengedhetetlen.

A 456. §-hoz

A hatályos Pp. 285. §-ának rendelkezései külön szabályokat állapítanak meg a bontóper első tárgyalására, annak érdekében, hogy már az eljárás kezdetén fékezzék a házasság felbontására irányuló eljárást, azzal a céllal, hogy kellő időt biztosítsanak a házastársaknak a bontási szándékuk megfontolására, mely, ha sikeres lesz, az eljárás visszafordíthatóvá válik, a házasság fennmarad, melynek védelme kiemelt társadalmi érdek.

A törvény osztott perszerkezetre épülő általános eljárási modellje a személyi állapotot érintő eljárásokban is érvényesül, ezért az eddigi, bontóperben tartott első tárgyalásra vonatkozó szabályokat is eltérően kell kialakítani, ahol a perfelvételi tárgyalásnak lesz kiemelt jelentősége.

A per lefolyásának lassítása az eddigi szabályoktól eltérően nem akként valósul meg, hogy az első tárgyaláson a bíróság a tárgyalást elhalasztja, hanem oly módon, hogy főszabály szerint nem ad arra lehetőséget, hogy - eltérve az elsőfokú eljárás általános szabályaitól - a perfelvételi tárgyaláson, a perfelvételt követően azonnal érdemben folytatódjon a bontókereset tárgyalása; ezt a törvény általános jelleggel kizárja.

E főszabály alól mindössze két körben enged kivételt a törvény, igazodva a hatályos szabályozási megoldáshoz. Az első csoportba azok az okok tartoznak, amikor akár a személyi állapottal kapcsolatos perek közös szabályai, akár a házassági per speciális szabályai szerint mellőzhető a fél személyes meghallgatása. Így, ha a fél személyes meghallgatására azért nincs lehetőség, mert ismeretlen helyen való tartózkodik, vagy, ha a tárgyaláson való meghallgatása elháríthatatlan akadályba ütközik, vagy azon okból kifolyólag, hogy a tárgyaláson való megjelenése nem kivitelezhető, vagy egészségi állapota teszi lehetetlenné a meghallgatását (pl. Alzheimer kór). További indok a személyes meghallgatás mellőzésére, ha a fél cselekvőképességet teljesen korlátozó gondnokság alatt áll.

Szintén alapot ad a kereset perfelvételt követő azonnali tárgyalására, ha a feleknek nincs közös kiskorú gyermeke.

Bár a törvény az általános rendelkezések és az elsőfokú eljárás szabályai körében rendelkezik a közvetítői eljárásról való tájékoztatás mikéntjéről, a bontóper perfelvételi szakában külön nevesíti az erről való kötelező tájékoztatást. Ennek indoka, hogy a Ptk. 4:22. §-a kiemeli, hogy a házastársak a házassági bontóper megindítása előtt vagy a bontóper alatt - saját elhatározásukból vagy a bíróság kezdeményezésére - kapcsolatuk, illetve a házasság felbontásával összefüggő vitás kérdések megegyezésen alapuló rendezése érdekében közvetítői eljárást vehetnek igénybe. A közvetítői eljárás eredményeként létrejött megállapodásukat perbeli egyezségbe foglalhatják.

A 457-458. §-hoz

A törvény a személyi állapotot érintő perek közös szabályai között rögzíti, hogy ezekben a perekben a bíróság hivatalból is elrendelhet ideiglenes intézkedést. Azt ugyanakkor szabályozni szükséges, hogy az egyes perekben erre mi adhat alapot.

A törvény a hatályos Pp.-ben rögzített, az ideiglenes intézkedés lehetséges tárgyait meghatározó felsoroláson nem változtat, de azt példálózóvá teszi, azaz más, a törvényben nem nevesített körben is rendelhet el a bíróság ideiglenes intézkedést akár kérelemre, akár hivatalból.

A gyakorlatban leggyakrabban éppen a házassági perekben kerül sor ideiglenes intézkedés elrendelésére.

A bontóper fékezésének a törvényben rögzített további, az eddigi gyakorlatban bevált elemeit (igazolási kérelem előterjesztésének határideje, speciális jogerőre emelkedési szabály, a perbeli mulasztás speciális jogkövetkezményei stb.) a törvény változatlanul indokoltnak tartja fenntartani, sőt, azokat további elemekkel egészíti ki. Ilyen pl. a felek megegyezésén alapuló szünetelés általános részi korlátozásának feloldása házassági bontóperben.

A 459-460. §-hoz

A házassági kötelék felbontása tekintetében a részítélet kizárását az indokolja, hogy ne legyen lehetőség a bontóperben külön-külön dönteni a keresethalmazatban előterjesztett kérelmekről. A jelenlegi gyakorlat alapján megfigyelhető, hogy a kiélezett perekben a bíróságok először felbontják a házasságot - remélve, hogy ezzel csökkentik a felek közötti feszültséget - majd egyenként rendelkeznek a szülői felügyelet gyakorlásának rendezéséről, a tartásról és a lakáshasználatról.

A részítélet kizárása nem tenné lehetővé a keresetek „felszeletelését”, ezáltal - a Ptk. anyagi jogi szabályozásával összhangban - a kérelmek együttes elbírálására „kötelezi” a bíróságot, ami a hatékony pervezetést is elősegíti.

A törvény új elemként vezeti be a házassági perben hozott ítélet rendelkező részének kötelező tartalmi elemei közé a házassági életközösség fennállása időtartamának meghatározását, annak kezdő és záró időpontjának rögzítését, amely az ítélet jogerőre emelkedésével ítélt dologgá válik, és egy későbbi vagyonjogi perben nem tehető vitássá.

Az életközösség fennállása időtartamának rögzítése a rendelkező részben a jogalkalmazók (ügyvédek, bírók) részéről régóta megfogalmazott igény. A normaszövegben való megjelenítését az indokolja, hogy döntő jelentősége van a házastársak vagyonjogi rendezésénél, mert ehhez az időtartamhoz kapcsolódik a vagyonközösség fennállása, és ezáltal a közös vagyont képező vagyonelemek köre.

A jelenlegi bírói gyakorlat vita esetén a bontóperben - és a közös vagyon megosztásakor is - az életközösség megszűnésének időpontját tényállási elemként kezelte, és azt a bíróság mérlegelési jogkörében eljárva határozta meg. Mivel nem minősült ítélt dolognak, a vagyonjogi perben a felek tovább vitathatták, még akkor is, ha a bontóperben esetlegesen egyező nyilatkozatot tettek. A jogkövetkezmények miatt indokolt, hogy az életközösség fennállásának időtartama ne legyen „lebegő” időpont, hanem a rendelkező részben rögzüljön, és ne legyen lehetőség a megváltoztatására.

A törvény nem tesz különbséget aszerint, hogy az életközösség fennállása időtartamát a felek egyező nyilatkozattal, vagy a bíróság az erre vonatkozó bizonyítási eljárás lefolytatása eredményeként határozza meg.

Nincs tehát akadálya annak, hogy a felek által előadott időtartamot rögzítse a bíróság - az anyagi jog (Ptk.) szabályozásával összhangban - a felek akaratnyilvánítása alapján. Az egyező nyilatkozat hiányában a bíróságnak kell dönteni az időtartamról, így - a jogerős elbírálás után - a vagyonjogi perben már nem vitatható. A házasság megkötése vélelmezi az életközösség fennállását (Ptk. 4:35. §), ezért eltérő nyilatkozat, vagy az élettársi kapcsolat tényének fennállása hiányában a házasság megkötésének időpontja lesz automatikusan az életközösség kezdő időpontja.

A 461. §-hoz

A házasságot felbontó vagy érvénytelenítő jogerős ítélet mindenkivel szemben hatályos (contra omnes), ezért a házasságot felbontó, illetőleg érvénytelenítő ítéleti rendelkezés perújítással nem támadható. E körben, valamint a házasság megromlását, illetve az érvénytelenségét eredményező indokok tekintetében felülvizsgálatnak sincs helye.

A 462-463. §-hoz

Arra tekintettel, hogy a törvény leválasztja a házassági pertől a házassági vagyonjogi keresetet, rendelkezni kell a két per kapcsolatáról, illetve arról, hogy a házassági életközösség időtartamának a megállapítására milyen módon, melyik eljárás keretében kerül sor.

A bontóper mellett az érvénytelenítési per vagyonjogi következményeinek rendezésére is szükség lehet, tekintve, hogy a Ptk. 4:36. § (1) bekezdés szerint, ha az érvénytelen házasság megkötésekor mindkét házastárs jóhiszemű volt, a házasság vagyonjogi joghatása - a közös lakás használatát beleértve - azonos az érvényes házasság vagyonjogi joghatásával. Ebben az esetben a házasság érvénytelenné nyilvánítása esetén a vagyonjogi követeléseket mindegyik házastárs oly módon érvényesítheti, mintha a házasságot az érvénytelenség megállapításának időpontjában a bíróság felbontotta volna.

A törvény rögzíti, hogy a házastársak vagyoni viszonyaival összefüggő kereset a házassági perrel nem kapcsolható össze. Ez alól az a két, rendszertanilag nem a házastársak személyi, hanem vagyoni viszonyaival összefüggő kereset jelent kivételt, melynek összekapcsolhatóságáról a törvény a házassági perhez kapcsolható keresetek körében rendelkezik.

A törvénynek rendezni kell azt az esetet, amikor a vagyonjogi pert nem előzi meg házassági per, így nem került még meghatározásra a házassági életközösség fennállásának időtartama. Nem ritka az az eset, amikor a házastársak a kötelék megszüntetése nélkül kérik a vagyontárgyaik megosztását, azaz, amikor a házassági vagyonjogi igény nem kapcsolódik a házassági perhez. A törvény szerinti szabályozás kizárja ezt az összekapcsolást, de rendelkeznie kell arról, hogy miként történjen az életközösség időtartamának megállapítása házassági per hiányában.

Ebben az esetben a vagyonjogi perben eljáró bíróságnak kell értelemszerűen megállapítani, éppen a vagyonközösség szempontjából releváns házassági életközösség fennállásának időtartamát.

Erről a bíróság, ha a felek között e tekintetben nincs vita az eljárást befejező érdemi határozatában dönt (ítélettel vagy egyezséggel), de indokolt lehet közbenső ítélet hozatala ebben a kérdésben. Ezzel a törvény azt az évtizedes bírói gyakorlatot engedi be a házassági vagyonjogi igények rendezése körébe, amely az élettársak vagyoni viszonyainak rendezésével összefüggésben elfogadott gyakorlattá vált: az élettársi kapcsolat fennállása, valamint annak időbeli határai - mint az élettársi közös szerzésre alapított kereset jogalapja - tekintetében helye van közbenső ítélet meghozatalának. (EBH2008. 1782.)

A törvény arra is tekintettel tekinti irányadónak az élettársak vagyoni viszonyainak rendezése körében az élettársi kapcsolat fennállásának közbenső ítélettel történő megállapítása analógiáján a házassági életközösség fennállása időtartamának meghatározását, mert a Ptk. 4:35. § (1) bekezdése normaszintre emelte azt, hogy a házastársi vagyonközösség, a törvényes vagyonjogi rendszer az életközösség kezdetétől hatályosul akkor is, ha a házastársak a házasságkötés előtt élettársakként éltek együtt. A házasság megkötésével az életközösség létrejöttét vélelmezni kell. E Ptk. ezzel követte a 10. számú irányelv hatályon kívül helyezését követően is alkalmazott gyakorlatot, mely szerint a házasságkötést megelőző együttélés vagyonjogi szempontból egybeolvad a házassági életközösséggel, ha az élettársi együttélést házasság követi.

Arra tekintettel is teszi lehetővé a törvény a házassági vagyonjogi perben az életközösség fennállása időtartamának közbenső ítélettel történő megállapítását, mert indokolt lehet annak jogerőre emelkedését bevárni a vagyonmegosztás tárgyában való döntést megelőzően, tekintve, hogy a vagyonleltárt a házastársaknak erre az időszakra kell felállítaniuk, így a per későbbi szakaszában az már nem lehetne vitatható, és annak függvényében folyhatna a szükséges bizonyítás.

Abban az esetben, ha a felek között kizárólag házassági per van folyamatban, a bíróságnak kell, szükség esetén hivatalból is határoznia az életközösség időtartamának fennállása felől. Ennek megállapítását a hivatalbóli bizonyítás lehetősége biztosítja.

A szabályozás indoka, hogy a házassági perben kell bizonyítást felvenni a házasság felbontásához szükséges feltételek fennállásának bizonyítására (teljes és helyrehozhatatlan megromlás), így ott a bizonyítás során szükségszerűen megállapítást nyer az életközösség fennállásának időtartama, annak kezdő és befejező időpontja, melynek a járulékos kérdések eldöntése körében is jelentősége van, pl. a tartási kötelezettség keletkezése időpontjának meghatározása tekintetében is. Amennyiben a bontás egyező akaratnyilatkozat alapján történik, a felek erre vonatkozó előadása alapján is megállapítható az időtartam. A törvény ezzel új elemként vezeti be a házassági perben hozott ítélet rendelkező részének kötelező tartalmi elemei közé a házassági életközösség fennállása időtartamának meghatározását.

A törvény rendezi azt az esetet, amikor a házassági per és a házassági vagyonjogi per egy időben, egymással párhuzamosan folyik. Ebben az esetben a házassági per bíróságának kell megállapítania a házasság felbontásával (érvénytelenné nyilvánításával) összefüggésben az életközösség fennállásának időtartamát a fent részletesen kifejtett indokokra tekintettel, a hivatalbóli bizonyítás lehetőségére, és a per céljára is tekintettel.

A törvény erre az esetre előirányozza, hogy amennyiben a házassági vagyonjogi perben a felek között az életközösség fennállásának időtartama vitás, a bíróság a házassági vagyonjogi per tárgyalását a folyamatban lévő házassági per jogerős elbírálásáig felfüggesztheti.

A 464-465. §-hoz

A törvény, a többi személyi állapottal kapcsolatos perhez hasonlóan, meghatározza, hogy a származási perek mint gyűjtőfogalom milyen pereket takar. E kategóriába három, a családi jogállás megállapításához, tisztázásához szükséges pertípus tartozik: az apaság megállapítása iránti per; az apaság vélelmének megdöntése iránti per és az anyaság megállapítása iránti per. E perek mögöttes anyagi jogi szabályait a Ptk. X., a leszármazáson alapul rokoni kapcsolat cím alatt, 4:98-4:118. §-ai között szabályozza. A Ptk. hatálybalépésével változtak a Pp. származási perekre vonatkozó rendelkezései is, tekintettel arra, hogy a Ptk.-ban kerültek rögzítésre az egyes származási perekben perindításra jogosult személyek, illetve a per lehetséges alperesei is. A Ptk. a gyakorlatban felmerült igényekre reagálva a peres felek lehetséges körén alapvető változtatásokat hajtott végre, apasági perben peres féllé tette az anyát, és lehetővé tette, hogy gyermekét a perben képviselhesse, ezzel elkerülhetővé válik az eseti gyám általi perindítás. A Ptk. változtatott az apaság vélelmét keletkeztető tények rendszerén, és a Csjt. apasági vélelmi rendszerében tapasztalt következetlenségeket is kiküszöbölte.

A törvény fenntartja a hatályos Pp. privilegizált illetékességi szabályát, melynek bevezetése a kiskorú gyermek érdekét szolgálja, tekintettel arra, hogy ezekben a perekben a gyermek is rendelkezik keresetindítási joggal.

A 466-467. §-hoz

A törvény a személyi állapottal összefüggő perek közös szabályai közé emeli a korábban a házassági perek szabályai között elhelyezett, a perbeli cselekvőképességgel nem rendelkező személy és törvényes képviselője érdekellentéte miatt szükséges ügygondnok-rendelés általános szabályát.

Az Ptk. a Csjt. korábbi szabályaitól alapvetően eltérő szemlélettel közelít az anya eljárásban betöltött pozíciójához. A korábbi szabályok semmilyen körülmények között sem tették lehetővé, hogy az anya apasági per felperese lehessen, alperes is csak a vélelem megdöntése iránti perben lehetett. Az Ptk. apasági perben peres féllé teszi az anyát, és lehetővé teszi, hogy gyermekét a perben képviselhesse, ezzel elkerülhetővé válik az eseti gyám általi perindítás.

A törvényben ugyanakkor szabályozni kell azt az esetet, amikor az anya nem járhat el, vagy nem kíván eljárni. Ha ugyanis az anya kezdeményezi a pert, az alperesek személye attól függ, hogy a gyermek az anya pertársa-e a perben, vagy sem. Annak érdekében, hogy a gyermek - akinek érdekeltsége az esetek nagy részében az anyáéval azonos - az anya perindítása esetén ne váljon alperessé, a Ptk. megengedi, hogy az ilyen perben a kiskorú gyermek a gyámhatóság hozzájárulásával az anya pertársaként vehessen részt. [Ptk. 4:104. § (1)-(2) bek.] Ebben az esetben felperes az anya és a kiskorú gyermek, míg alperes az apa. Abban az esetben, ha az anya által indított perben a gyermek nem az anya pertársa, a pert az anyának a gyermek ellen is meg kell indítania, ebben az esetben a gyermek és az apa lesznek a per alperesei. Ekkor a gyermek képviseletére a gyámhatóság eseti gyámot rendel. [Ptk. 4:106. § (2) bek.]

A Ptk. már lehetővé teszi, hogy az anya apasági pert kezdeményezzen, de ez nem szünteti meg annak a lehetőségét, hogy amennyiben az anya nem kíván peres féllé válni, akkor a perbe beavatkozhasson. A gyakorlat azt mutatja, hogy az érintett anyák beavatkozási hajlandósága csekély mértékű, vallomásuk azonban elengedhetetlenül fontos a származás megállapításához, ezért őket, ha sem félként, sem beavatkozóként nem vesznek részt a perben, tanúként ki kell hallgatni. A beavatkozás lehetőségéről az anyát a keresetlevél egy példányának megküldésével értesíteni kell.

A Ptk. 4:106. § (3) bekezdése szerint, ha az a személy, aki ellen a pert meg kellene indítani, nem él vagy ismeretlen helyen tartózkodik, a keresetet a bíróság által kirendelt ügygondnok ellen kell indítani. A törvény erre az esetre rendezi a speciális perfelállást, tekintettel arra, hogy ez a sajátos helyzet bármelyik származási perben előfordulhat, ugyanis az apaság vélelmének megdöntése iránti per kivételével a többi per megindítása nincs határidőhöz kötve. Ebben az esetben az elhunyt személy egyenesági rokonai számára a beavatkozás lehetőségének biztosítását az indokolja, hogy az elhalálozott vagy eltűnt személy közeli hozzátartozói számára nem lehet közömbös a per kimenetele, tekintettel a vonatkozó polgári jogi, kiváltképp örökléssel kapcsolatos és családjogi következményekre.

A törvény pótolja az eljárásjogi szabályozás régi adósságát, szabályozza azt az esetet, amikor az alperes a per folyamán hal meg. Ebben az esetben a pert a bíróság által kirendelt ügygondnok ellen kell folytatni, és az egyenesági rokonokat értesíteni kell a beavatkozás lehetőségéről.

A törvény szerint, igazodva a hatályos gyakorlathoz, az apaság megállapítására irányuló kereset kizárólag a gyermek tartására irányuló keresettel kapcsolható össze, illetve ilyen igény a per folyamán is előterjeszthető.

A gyermek tartása iránti perben az apaság nem tehető vitássá, tehát pl. az alperesként perben álló apa, apasága vélelmének megdöntése iránt viszontkeresetet nem indíthat, mondván nem ő a gyermek apja. Ebben az esetben a gyermek tartására irányuló perben hozott döntésnek előkérdése lehet a gyermek származásának tisztázása, így a bíróság a pert mindaddig felfüggesztheti a Pp. 153. § (3) bekezdése alapján, ameddig a származási perben a bíróság jogerősen nem dönt.

A törvény nem teszi lehetővé a szülői felügyelet gyakorlása rendezésének a származási perrel való összekapcsolását. Az összekapcsolást pedig az a körülmény zárja ki, hogy a származás kérdésének rendezéséig nincs tisztázva a szülői felügyelet kérdése, és így nem lehet annak gyakorlása kérdésében sem dönteni.

A 468. §-hoz

Az apai elismerésnek a perrel szemben primátusa van [Ptk. 4:98. § c) pont], ezért lehetőség van arra, hogy az apaság megállapítása iránti per megindulása után, az érdekelt férfi a gyermeket a magáénak ismerje el. Erre őt a perfelvételi tárgyaláson és a bizonyítási eljárás lefolytatása után is figyelmeztetni kell. Tájékoztatnia kell arról is, hogy apai elismerő nyilatkozat esetén az apaság megállapítása iránti per folytatására nincs szükség. Ha az alperes az első tárgyalást követően tesz apai elismerő nyilatkozatot, jelentős perköltség előlegezése, megfizetése alól mentesülhet.

Az elismerő nyilatkozat teljes hatályához szükséges az anyának, a kiskorú gyermek törvényes képviselőjének, és a gyermek hozzájárulása, ha a tizennegyedik életévét már betöltötte. Ha az anya a gyermek törvényes képviselője, a hozzájárulást e minőségében is megadhatja, kivéve, ha az anya és a gyermek között érdekellentét áll fenn. Ebben az esetben a gyámhatóság a kiskorú gyermek törvényes képviseletére eseti gyámot rendel. Ha az anya vagy a gyermek nem él vagy nyilatkozatában tartósan gátolva van, a hozzájárulást a gyámhatóság adja meg.

Minthogy elismerő nyilatkozat a Ptk. 4:101. § (4) bekezdése alapján csak személyesen tehető, elismerésnek csak akkor van helye, ha az alperes a perben részt vesz. Ezért, ha az alperes halála, vagy ismeretlen helyen tartózkodása miatt a Pp. 295. § (3) bekezdése alapján a pert a bíróság által kirendelt ügygondnok ellen kell megindítani, a perben az ügygondnok értelemszerűen nem tehet elismerő nyilatkozatot.

Amennyiben a figyelmeztetés után az alperes elismerő nyilatkozatot kíván tenni, igazolnia kell, hogy a gyermeknél legalább tizenhat évvel idősebb. [Ptk. 4:101. § (2) bek.].

Az elismerő és a hozzájáruló nyilatkozatokat a bíróság külön jegyzőkönyvbe foglalja és megküldi az illetékes anyakönyvvezetőnek. A bíróság az elismerő és a hozzájárulást tartalmazó jegyzőkönyveket ahhoz az anyakönyvvezetőhöz küldi meg, ahol a gyermeket anyakönyvezték.

Az anyakönyvezés megtörténtéig a bíróság az eljárást felfüggeszti. Amennyiben az anyakönyvi bejegyzésnek akadálya van, pl. az anyakönyv tartalma szerint az apai jogállás betöltött, a bíróságnak a pert a tárgyalás felfüggesztésének megszüntetésével folytatnia kell. Ha az apát az anyakönyvbe bejegyezték, az eljárást meg kell szüntetni. Ha az elismerő nyilatkozat alapján az apát az anyakönyvbe nem jegyzik be és az ennek okául szolgáló hiány nem pótolható, a bíróság a per felfüggesztését megszünteti, és a tárgyalást folytatja.

A 469-470. §-hoz

A törvény a hatályos szabályozással megegyezően lehetővé teszi, hogy a bíróság a származás megállapításához szükséges orvosszakértői vizsgálat tűrésére a felet kötelezze. Ennek elmaradása ugyanis a per célját hiúsítaná meg.

Ehhez a törvény a bíróság számára a közreműködőkkel szemben elrendelhető kényszerítő eszközök közül az okozott költségek megtérítésére kötelezést és a pénzbírságban marasztalást teszi lehetővé, a fél elővezetését orvosszakértői vizsgálat elvégzése céljából azonban továbbra sem.

Származási perekben ma már szinte kizárólagosnak tekinthető a DNS vizsgálat mint a származás megállapításához szükséges orvosszakértői vizsgálat, melynek szakmai szabályait az Országos Igazságügyi Orvostani Intézet 22. számú módszertani levele a polgári perekben és büntetőügyekben végzett DNS vizsgálatok és véleményadás tárgyában (2005) rendezi.

A törvény változtat az apaság megállapítása iránti perek esetében az ún. többférfis ügyek hatályos szabályozási megoldásán. A hatályos Pp. 300. §-a arra az esetre állapít meg szabályokat, amikor az anya a fogamzási időben több férfivel is tartott fenn nemi kapcsolatot, így a gyermek bármelyiküktől származhat. Ezekben az ügyekben - a hatályos szabályok alapján - a pert az (egyik) valószínűsíthető apa ellen kell megindítani, míg a többi - az anyával nemi kapcsolatban állt - érdekelt a perben tanúként vesz részt. Ezeket a tanúkat ugyanakkor a fél jogállása illeti meg a bíróság végzésének közlésétől, mely perbeli konstrukció kialakítására a 75/1995. (XII. 21.) AB határozat nyomán került sor.

A törvény megszünteti a Pp. 300. §-ának a bizonyítás speciális szabályaival a többférfis ügyekre kialakított szabályozását.

Ennek több indoka is van.

1) A gyakorlatban viszonylag ritkán fordul elő az az eset, amikor a felperes (anya) nem tudja megnevezni azt a személyt, akivel a fogamzási időben nemi kapcsolatot tartott fenn, és akitől a gyermek származhat.

2) A hatályos szabályok szerinti perfelállás dogmatikailag rendkívül problematikus (tanú pozícióban álló személy, akit a fél jogállása illet meg), ezt a jogirodalom is joggal kritizálja (Lásd pl. Gáspárdy László: Quo vadis magyar polgári eljárásjog? in: Facultas nascitur, szerk: Szabadfalvi József, Miskolc, 2001. 171-181. o.)

3) Az anyagi jogi szabályozás [Ptk. 4:106. § (1) bekezdés] szerint a pert a gyermek (vagy az anya) indítja az apa ellen, és nem a lehetséges apajelöltek ellen.

4) A fél fokozott felelősségével, eljárás-támogatási kötelezettségével is nehezen egyeztethető össze a jelenlegihez hasonló konstrukció. A gyermek családi jogállásának rendezése fontos szempont, de az érintettek felelősségteljesebb hozzáállását a szabályozási környezetnek is elő kell mozdítania.

A törvény szerint a pert azzal a személlyel szemben kell megindítani (értelemszerűen akkor, ha az apa nem felperesi pozícióban van), akivel az anya a fogamzási időben nemileg érintkezett és az összes körülmény gondos mérlegelése alapján feltételezhető, hogy a gyermek ettől a férfitól származik. Ha az orvosszakértői vizsgálat nem ennek a személynek az apaságát támasztja alá, akkor a keresetet el kell utasítani, és újabb perben kell a gyermek származását tisztázni.

A 471. §-hoz

A perújítás és felülvizsgálat kizártságának oka a kettős apasági vélelem esetleges bekövetkezésének elkerülése.

A 472-473. §-hoz

A törvény, a többi személyi állapottal kapcsolatos perhez hasonlóan, meghatározza, hogy a szülői felügyelettel kapcsolatos perek mint gyűjtőfogalom milyen pereket foglal magában.

A hatályos Pp. a XVII. Fejezete a szülői felügyelet megszüntetése, a szülői felügyelet visszaállítása, másképpen a szülői felügyeletet megszüntető határozat hatályon kívül helyezésére irányuló pert szabályozza.

A törvény ehhez képest jelentősen kibővíti a szülői felügyelettel kapcsolatos perek fejezetben különös szabályozást nyerő perek körét, és az ezzel kapcsolatos perek szabályait mind szerkezetében, tartalmában, mind szóhasználatában megfelelően hozzáigazítja a hatályos anyagi jogi szabályokhoz.

Így külön per keretében nyernek szabályozást a szülői felügyelet gyakorlásának rendezésével kapcsolatos perek, amely mint gyűjtőkategória - igazodva a Ptk.-beli szabályozáshoz, Negyedik Könyv, XVIII. Fejezet, 2. - magában foglalja a szülői felügyelet gyakorlásának rendezése, a felügyelet, továbbá egyes felügyeleti jogok gyakorlásának megváltoztatása, a különélő szülő feljogosítása egyes felügyeleti jogok gyakorlása és a közös szülői felügyeletet megszüntetése iránt indított pereket kell érteni.

A törvény a Ptk. Családjogi könyvének idézett szabályaitól eltérően egyetlen pert emel ki ebből a csoportból, a gyermek harmadik személynél történő elhelyezése iránti pert. Ennek indoka, hogy ebben a perben a szülőkön kívül álló, harmadik személynél nyer elhelyezést a gyermek, melynek megváltoztatása iránti pert az ellen a személy ellen kell megindítani, akinél a gyermeket elhelyezték, ezért ebben a perben a többi, szülői felügyelet gyakorlásának rendezése iránti pertől eltérően alakulnak a perbeli pozíciók, ami külön perkategóriaként történő szabályozását indokolja.

A törvény azért is kezeli cizelláltabban a szülői felügyelet gyakorlásának rendezésével kapcsolatos pereket, mert az uniós, és nemzetközi szabályozás is külön kezeli a szülői felelősséggel, ezen belül a szülői felügyelet gyakorlásával, kapcsolattartással összefüggő pereket, és a gyermek harmadik személynél történő elhelyezését. A törvénynek igazodnia kell a megváltozott anyagi jogi szabályokhoz ilyen módon is.

Tekintettel arra, hogy a Ptk. a gyermek elhelyezésnek fogalmát ma már arra az esetre tartja fenn, amikor a gyermeket a szülőkön kívül álló személynél helyezi el, és a gyermek elhelyezés helyett a szülői felügyeleti jog gyakorlására jogosítja fel az egyik szülőt, megfelelően meg kell jeleníteni az eljárási szabályok között is. A gyermekelhelyezés fogalmának megváltoztatását Európa Tanács dokumentumai, az Európai Unió határon átnyúló családjogi ügyekben alkalmazandó normái tették szükségessé, mindenekelőtt a jelenleg revízió alatt álló a Tanács 2201/2003/EK rendelete (2003. november 27.) a házassági ügyekben és a szülői felelősségre vonatkozó eljárásokban a joghatóságról, valamint a határozatok elismeréséről és végrehajtásáról, illetve az 1347/2000/EK rendelet hatályon kívül helyezéséről.

A 474-477. §-hoz

A Ptk. Családjogi könyvének szülői felügyelet gyakorlására vonatkozó szabályai szerint a szülők a gyermek feletti szülői felügyeletet közösen gyakorolják. Ez a főszabály a különélő szülők esetén is érvényesül, ami azt jelenti, hogy a szülők a felügyeleti jogaik gyakorlását belátásuk szerint, de a gyermek érdekeinek megfelelően rendezik.

Abban az esetben, ha a különélő szülők a szülői felügyelet közös gyakorlásában vagy az azzal kapcsolatos jogok és kötelezettségek gyakorlásában nem tudnak megállapodni, a szülői felügyelet rendezéséről a bíróság dönt.

A szülői felügyelet rendezése iránti per keretében a Ptk. szabályai alapján a következő jogviták, jogi helyzetek oldhatók meg: szülői felügyeleti jog gyakorlásának rendezése, amennyiben a felek között nincs megállapodás a Ptk. 4:167. § (1) bekezdése alapján; a szülői felügyeleti jog gyakorlásának rendezése körében a különélő szülő feljogosítása a Ptk. 4:168. § (2) bekezdése szerinti egyes jogok gyakorlására; a szülői felügyeleti jog gyakorlásának rendezése körében a gyermek sorsát érintő valamely lényeges kérdésben a különélő szülő jogainak korlátozása vagy megvonása a Ptk. 4:168. § (2) bekezdése alapján; szülői felügyeleti, továbbá egyes felügyeleti jogok gyakorlásának megváltoztatása (szülői felügyelet gyakorlásának újrarendezése) a Ptk. 4:170. § (1) bekezdése szerint; a közös szülői felügyeleti jog megszüntetése a Ptk. 4:170. § (2) bekezdése szerint; szülői felügyeleti jog gyakorlása tárgyában kötött egyezség bírósági jóváhagyása.

E per keretében kérhető a szülői felügyelet, vagy egyes felügyeleti jogok gyakorlásának megváltoztatása, akkor, ha azok a körülmények, amelyeken a szülők megállapodása vagy a bíróság döntése alapult, utóbb lényegesen módosultak, és ennek következtében a megváltoztatás a gyermek érdekében áll.

A közös szülői felügyelet gyakorlása megszüntetése akkor kérhető a Ptk. 4:170. § (2) bekezdés alapján, ha a szülők már nem tudnak együttműködni, ekkor bármelyik szülő kérelmére ezt a bíróság megszünteti.

A Ptk. mind az aktív, mind a passzív perbeli legitimáció kérdését rendezi a 4:171. § alatt.

A szülői felügyelet gyakorlásának rendezése, a felügyelet, az egyes felügyeleti jogok gyakorlásának megváltoztatása iránt a szülő és a gyámhatóság indíthat pert.

A pert a szülőnek a másik szülő ellen, a gyámhatóságnak mindkét szülő ellen meg kell indítania. A bíróságnak az eljárása során - elháríthatatlan akadály esetét kivéve - mindkét szülőt meg kell hallgatnia. Indokolt esetben, vagy ha azt a gyermek maga kéri, közvetlenül vagy szakértő útján meg kell hallgatnia a gyermeket is. Ha a gyermek a tizennegyedik életévét betöltötte, szülői felügyeletére és elhelyezésére vonatkozó döntés egyetértésével hozható, kivéve, ha a gyermek választása a fejlődését veszélyezteti.

A közös szülői felügyelet jövőre nézve történő megszüntetése is a szülői felügyelet gyakorlásának rendezése körébe tartozik, mely iránt kizárólag a szülők indíthatnak pert egymás ellen. Ezt a pert el kell határolni attól a pertől, amikor a másik szülő, a gyámhatóság vagy az ügyész, illetve a gyermek kezdeményezi a szülői felügyelet megszüntetését a szülőnek a gyermek érdekeit súlyosan sértő, veszélyeztető magatartása miatt, amelyet a törvény továbbra is külön perként szabályoz.

A 478-481. §-hoz

A törvény a szülői felügyelettel kapcsolatos perek körét kiegészíti a gyermek harmadik személynél történő elhelyezésére, és az elhelyezés megváltoztatására irányuló perrel. Ezt leválasztja a szülői felügyelet gyakorlása rendezése iránti perektől arra tekintettel, hogy ebben a perben a szülőkön kívül álló, harmadik személynél nyer elhelyezést a gyermek, melynek megváltoztatása iránti pert az ellen a személy ellen kell megindítani, akinél a gyermeket elhelyezték, ezért ebben a perben a többi, szülői felügyelet gyakorlásának rendezése iránti pertől eltérően alakulnak a perbeli pozíciók, ami külön perkategóriaként történő szabályozását indokolja.

A Ptk. 4:169. §- a szerint akkor indokolt a gyermek szülőkön kívül álló, harmadik személynél történő elhelyezése, ha a szülői felügyeletnek a szülők által történő gyakorlása a gyermek érdekét veszélyezteti, feltéve, hogy ez a személy a nála történő elhelyezést maga is kéri. Ebben az esetben ezt a személyt gyámul kell kirendelni, és a szülő felügyeleti joga szünetel. A gyermeket elsősorban olyan személynél helyezi el, aki a gyermek gondozásában, nevelésében, a gyermek érdekeinek megfelelően már korábban részt vett.

Azon személy nyilatkozatának beszerzése érdekében, aki kéri a gyermek nála történő elhelyezését, ami az elhelyezés feltétele, a törvény előírja, hogy ezt a személyt a perben tanúként kell kihallgatni.

A Ptk. 4:171. § szerint a gyermek harmadik személynél történő elhelyezése és az elhelyezés megváltoztatása iránt a szülő és a gyámhatóság indíthat pert. A pert a szülőnek a másik szülő ellen, a gyámhatóságnak mindkét szülő ellen meg kell indítania. A harmadik személynél történt elhelyezés megváltoztatása iránti pert az ellen a személy ellen kell megindítani, akinél a gyermeket elhelyezték.

A 482-485. §-hoz

A Ptk. Családjogi könyve a szülői felügyelet megszüntetését a szülőnek a gyermek érdekét súlyosan sértő, felróható magatartása esetén teszi lehetővé. Erről, a hatályos szabályozást fenntartva kizárólag bíróság dönthet per keretében, melynek feltételeit a Ptk. 4:191. § (1)-(2) bekezdései rögzítik. A Ptk. e körben lényegében nem változtatott a Csjt. 88. §-ában foglalt rendelkezéseken, de annak szóhasználatát egyértelműbbé tette.

A Ptk. 4:191. § (1) bekezdése szerint a bíróság akkor szünteti meg a szülői felügyeletet, ha

a) a szülő felróható magatartásával gyermeke javát, különösen testi jólétét, értelmi vagy erkölcsi fejlődését súlyosan sérti vagy veszélyezteti; vagy

b) a gyermeket más személynél helyezték el vagy nevelésbe vették, és az a szülő, akinek szülői felügyeleti joga szünetel, a gyermek elhelyezésére vagy a nevelésbe vételre okot adó magatartásán, életvitelén, körülményein önhibájából nem változtat.

A (2) bekezdés alapján, ha a szülőt a bíróság valamelyik gyermeke személye ellen elkövetett szándékos bűncselekmény miatt szabadságvesztésre ítélte, a bíróság a szülői felügyeletet a szülő valamennyi gyermeke tekintetében megszüntetheti. A bíróság rendelkezhet úgy, hogy a megszüntető határozat hatálya kihat a később született gyermekre is.

A törvény nem hajt végre koncepcionális változtatásokat a szülői felügyelet megszüntetés, illetve visszaállítása iránti per tekintetében, de az eljárási szabályok átstrukturálásával azokat egyértelműbbé és követhetőbbé teszi.

A törvény fenntartja a gyermekbarát igazságszolgáltatás követelményét kielégítő vagylagos illetékességi szabályt, amelyet a kiskorú gyermek kímélete, és érdekeinek messzemenő figyelembevétele indokol.

A szülői felügyeleti jog visszaállítása iránti perre a törvény fenntartja a hatályos Pp. kizárólagos illetékességi szabályát célszerűségi okból. Ez, a visszaállítás iránti per ún. „tükörper” jellegéből is következik.

A törvény nem változtat a szülői felügyeleti jog megszüntetése iránti keresethez kapcsolható keresetek körén, de azokat hozzáigazítja a törvényben a szülői felügyelettel kapcsolatos perek körében kialakított szabályozáshoz.

A szülői felügyelet megszüntetése és visszaállítása iránti per tekintetében mind az aktív, mind a passzív perbeli legitimációt a Ptk. rendezi. A 4:193. § szerint a szülői felügyelet megszüntetése iránt a másik szülő, visszaállítása iránt bármelyik szülő indíthat pert. Mindkét esetben perindításra jogosult a gyermek, a gyámhatóság és az ügyész is. A szülői felügyelet megszüntetése iránt a pert az ellen a szülő ellen kell megindítani, akinek szülői felügyeletét meg kívánják szüntetni. A szülői felügyelet visszaállítása iránt az ellen kell pert indítani, akinek keresete folytán a bíróság a szülői felügyeletet megszüntette (tükörper: a perbeli pozíciók főszabály szerint felcserélődnek); ha a szülői felügyelet visszaállítását ő kéri, a pert a másik szülő ellen kell megindítani. Ha az a személy, aki ellen a pert meg kellene indítani, már nem él, a pert a bíróság által kirendelt ügygondnok ellen kell megindítani.

A személyi állapotot érintő perek közös szabályai között nevesített beavatkozást tiltó szabállyal szemben a szülői felügyelettel kapcsolatos perekben a törvény szűk körben, kizárólag a szülő számára biztosítja a beavatkozás lehetőségét, amellyel mind a szülői felügyelet megszüntetése, mind a visszaállítása iránti perben élhet az a szülő, aki nem vesz részt félként a perben. A szülő beavatkozási joga feltétlen, jogi érdekét nem, kizárólag szülői minőségét kell igazolnia. A szülő bármelyik fél oldalán beavatkozhat a perbe, akár annak a szülőnek az oldalán, akinek felügyeleti jogát meg kívánják szüntetni, akár a felperes mellett, ha nem maga kezdeményezi a pert.

A szülői felügyeleti jog visszaállítása iránti perben a törvény fenntartja hatályos Pp. konstrukcióját, ami azt biztosítja, hogy ha a visszaállítás iránt nem az a szülő indít keresetet, akinek a felügyeleti jogát megszüntették, őt ipso iure a felperes melletti beavatkozó jogállása illeti meg. Ennek fenntartása azért fontos, mert ebben az esetben a bíróság köteles a féllel közlendő valamennyi határozatot és iratot e személlyel is közölni, ő pedig külön bejelentés nélkül is jogosult valamennyi eljárási cselekményre, ami a beavatkozót megilleti.

A törvény a személyi állapotot érintő perek közös szabályai között rögzíti, hogy ezekben a perekben a bíróság hivatalból is hozhat ideiglenes intézkedést, azt ugyanakkor szabályozni szükséges, hogy az egyes perekben erre mi adhat alapot. A törvény a hatályos Pp.-ben rögzített feltételen nem változtat, arra a gyermek olyan jellegű súlyos veszélyeztetése adhat alapot, amely csak azonnali intézkedéssel hárítható el.

A 486-487. §-hoz

A Pp. hatályos szabályai nem tartalmazzák az örökbefogadás felbontása iránti perek különös szabályait, azonban, mivel e perek is a személyi állapotot érintik, a törvény indokoltnak tartja a beemelését a személyi állapotot érintő perek közé.

Az örökbefogadás felbontása iránti perekre a Pp. hatályos szabályai szerint külön szabályok nem vonatkoznak, azok a Pp. I-XIV. Fejezetének általános szabályai szerint bonyolódnak.

Bár a törvény jelen fejezetének keretei között mindössze két speciális szabály kerül rögzítésre, a törvénybe történő beemelésének jelentőségét az adja, hogy a perre így kiterjednek és alkalmazandóak a személyi állapottal kapcsolatos perek közös, az általánostól eltérő szabályai.

Az örökbefogadás egyoldalú kérelemre történő felbontásával kapcsolatos szabályokat a Ptk. 4:139-144. § szabályai rendezik. A törvény szabályai összhangban állnak az anyagi jogi rendelkezésekkel. A Ptk. 4:139. § szerint az örökbefogadást a bíróság felbontja, ha akár az örökbefogadó, akár az örökbefogadott olyan magatartást tanúsított, amely miatt az örökbefogadás fenntartása a másik fél számára elviselhetetlenné vált. Ha az örökbefogadott kiskorú, az örökbefogadás az örökbefogadó kérelmére kivételesen indokolt esetben bontható fel. Az örökbefogadó halála után az örökbefogadást annak érdekében is fel lehet bontani, hogy az örökbefogadott leszármazáson alapuló családi jogállását visszanyerje. Az örökbefogadás bírósági felbontását bármelyik fél kérheti. Kiskorú örökbefogadott érdekében az örökbefogadás bírósági felbontása iránt a gyámhatóság is indíthat pert. Ha az a fél, aki ellen a pert meg kellene indítani nem él, a pert a bíróság által kirendelt ügygondnok ellen kell megindítani. Ha az örökbefogadó az eljárás során meghal, a pert a bíróság által kirendelt ügygondnokkal szemben kell folytatni. Ha több örökbefogadó közül a keresetindításkor az egyik örökbefogadó él, az örökbefogadás felbontását az élő örökbefogadó a meghalt örökbefogadó vonatkozásában is kérheti. Erre bármelyik örökbefogadóval szemben tanúsított magatartás okot adhat.

A törvény ennél a pernél is indokoltnak tartja megteremteni azt a gyermekbarát igazságszolgáltatás követelményét kielégítő vagylagos illetékességi szabályt, amelyet a kiskorú gyermek kímélete, és érdekeinek messzemenő figyelembevétele indokol.

A kapcsolt kereseteket lehetővé tételét az indokolja, hogy a Ptk. 4:142. § szerint az örökbefogadás felbontása után az örökbefogadott és leszármazói az örökbefogadással felvett családi nevet nem viselhetik. A családi név további viselésére a bíróság indokolt esetben kérelemre feljogosíthatja az érintetteket, ezt teszi lehetővé a törvény.

Az örökbefogadó tartási kötelezettségének megszüntetése iránti kereset kapcsolhatóságát az indokolja, hogy az örökbefogadott az örökbefogadással az örökbefogadó gyermekének jogállásába lép.

A 488-489. §-hoz

A kiskorú gyermek tartása iránti per mint családjogi - de hangsúlyozottan nem személyi állapotot érintő - per célja a meghatározott személyi körbe tartozó tartásra jogosultak érdekeinek védelme.

A perrel védeni kívánt jogtárgy fontosságára tekintettel indokolt, hogy a törvény e pertípusnak az általánostól eltérő szabályait a különleges perek között, mint kiemelt védelmet érdemlő családjogi per rendezze.

A törvény közvetlenül a személyi állapotot érintő perek után, de hangsúlyozottan nem azok között helyezi el a kiskorú gyermek tartása iránt indított per különös szabályait. Ebből következően a személyi állapottal összefüggő perek közös szabályai nem alkalmazandóak a kiskorú gyermek tartása iránti perben.

Kiskorú gyermek tartása iránti peren mind a tartási kötelezettség (tipikusan tartásdíj-fizetési kötelezettség) megállapítása, mind a tartási kötelezettség tartalmának megváltoztatása (pl. tartásdíj felemelése, leszállítása) iránti igényérvényesítést érteni kell, de ide sorolandó a tartási kötelezettség megszüntetése iránt indított per is, amely a szükséges feltételek fennállásának időközbeni megváltozásán alapulhat.

Tekintettel arra, hogy a Ptk. 4:214. §-a szerint tartásra jogosult gyermekre (a 20. életévét be nem töltött, középfokú tanulmányokat folytató gyermek) lényegében a kiskorúakra vonatkozó szabályok irányadók, indokolt vonatkozásukban is alkalmazni az e fejezetben meghatározott speciális eljárási szabályokat.

A 490-492. §-hoz

A törvény az általános rendelkezések között, a vagylagos illetékességi szabályoknál rögzíti, hogy a felperes a törvényen alapuló tartásra kötelezés iránti pert az igény érvényesítésére jogosult lakóhelye szerint illetékes bíróság előtt is megindíthatja, ezért ha a tartásra jogosult az igényérvényesítő, akkor az itt szabályozott eset részben átfedést mutat az általános rendelkezések között elhelyezett esettel. A törvény arra tekintettel rögzíti ezt a különös illetékességi szabályt, mert gyakran előfordulnak olyan esetek, amikor a keresetindításra jogosult és a tartásra jogosult személye nem esik egybe. A Ptk. 4:208. § (1) bekezdése szerint a kiskorú gyermek érdekében a gyámhatóság, szülőt illető tartás iránt a szülő érdekében - annak egyetértésével - a járási hivatal is indíthat pert. A Ptk. 4:208. § (2) bekezdése alapján az a tartásra kötelezett rokon, aki a jogosult tartásáról maga gondoskodik vagy őt gondozza, a többi kötelezett ellen saját jogán pert indíthat. Ezekben az esetekben tehát a tartásra jogosult és az igény érvényesítésére jogosult személye és e személyek lakóhelye/székhelye is eltérhet egymástól, ezért indokolt annak lehetővé tétele, hogy a per a tartásra jogosult lakóhelyén lefolytatható legyen.

Több különleges perben előterjeszthető kereset - így például a házassági bontókereset, illetve a szülői felügyeleti jog rendezésére és megszüntetésére irányuló kereset - összekapcsolható a kiskorú gyermek tartására irányuló keresettel. A kiskorú gyermek tartásának szabályait a 4:213-4:218. § szabályai rendezik. A Pp.-beli szabályok összhangban állnak az anyagi jogi szabályokkal. A törvény indokoltnak tartja annak előírását, hogy, ha házassági bontóper van folyamatban, akkor a közös kiskorú gyermek tartására irányuló igény érvényesítésére ugyanazon bíróság előtt kerüljön sor, a tárgybeli összefüggések miatt.

A tartásra szoruló kiskorú gyermek érdekeinek védelme az aktívabb állami szerepvállalást is megalapozza, ezért indokolt kimondani, hogy ezekben az ügyekben a bíróság szükség esetén ideiglenes intézkedés keretei között hivatalból ideiglenes tartást állapíthat meg a gyermek részére, valamint a perben az általa szükségesnek talált, de a felek által nem indítványozott bizonyítást hivatalból is elrendelheti.

A 493-494. §-hoz

A törvény az általános szabályok szerint folytatandó személyiségi jog érvényesítése iránt indított perek közül a hatályos szabályozáshoz hasonlóan három pertípust emeli ki, amelyekben a sérelmet szenvedett fél speciális eljárásjogi szabályok mellett kérhet jogvédelmet.

A sajtó-helyreigazítási igény érvényesítése vonatkozásában a törvény a hatályos Pp.-ben alkalmazott elnevezést sajtó-helyreigazítási eljárásról sajtó-helyreigazítás iránti perre módosítja. Az új megfogalmazás a kialakult gyakorlathoz is alkalmazkodva kifejezi, hogy a személyiségi jog védelmét célzó önálló pertípusról van szó.

A 495. §-hoz

A törvény fenntartja és a szabályozás tagolásával kiemeli, hogy a sajtó-helyreigazítási igény érvényesítésének két szakasza van.

Az első szakaszban, a peres eljárást megelőzően a feleknek maguknak kell megkísérelni a jogsérelmet rendezni, majd ennek eredménytelensége esetén kerülhet sor az igényérvényesítés második szakaszára, a sajtó-helyreigazítási perre. A kötelező előzetes eljárás fenntartása az önkéntes jogkövetés elősegítését és a perelterelést célozza, egyben a gyors befejezhetőséget szolgáló eljárási szabályok mellett zajló per előkészítését is megvalósítja.

A törvény a sajtószerv előtti előzetes eljárás lefolytatását perindítási feltételnek kezeli, amelynek elmulasztása a keresetlevél visszautasításával jár. Ez igazodik a törvény azon újításához, amely a keresetlevél visszautasítására vezető okok körébe sorolja a kötelező előzetes hatósági eljárás elmaradása mellett a törvényben meghatározott más kötelező előzetes eljárás elmulasztását is.

A törvény a sajtószerv előtti előzetes eljárás hatályos szabályozásába beemeli a jogalkalmazói gyakorlat által a helyreigazítás iránti kérelem lényeges tartalmi elemeivel és a közzététel megtagadhatóságának okaival kapcsolatosan kidolgozottakat.

A 496-497. §-hoz

A törvény az új, osztott perszerkezet alapján kialakított általános szabályok szerkezetét követve határozza meg a perindításra, perfelvételre, érdemi tárgyalásra és az egyéb közös rendelkezésekre vonatkozó eltérő szabályokat.

A törvény a perindítás vonatkozásában a bírói gyakorlatban kialakult jogértelmezés elfogadásával a perindítási jogot kifejezetten kiterjeszti arra az esetre is, amikor a sajtószerv nem megfelelően tesz eleget a kérelemnek, így a közzététel alkalmatlan a megfelelő joghatás elérésére.

A törvény nem változtat a perindításra vonatkozó rövid törvényi határidőn - az igazolás lehetőségének fenntartása mellett -, mivel a sajtó-helyreigazítási per, olyan speciális és gyorsított eljárási rend mellett zajló jogvédelmi eszköz, amelynek rendeltetése megköveteli a per gyors megindítását.

A törvény azonban kiemeli, hogy az általános szabályok szerinti személyiségi jog érvényesítése iránti perindítási jogot a határidő elmulasztása nem érinti.

A törvény fenntartja, hogy e pertípus funkciója a sérelmet szenvedett fél gyors és hatékony jogvédelemben részesítése. Erre tekintettel az új, osztott perszerkezetre vonatkozó általános perrendi szabályoktól eltérve kizárja a perfelvételi szakban a perfelvételi tárgyalás mellőzését és a kötelező írásbeli előkészítést, valamint az általános perrendi szabályokhoz képest még szélesebb körben korlátozza a perfelvételi tárgyalás elhalaszthatóságát. A perfelvételi szak általános szabályai szerint kötelező írásbeli ellenkérelem hiányában a törvény kimondja, hogy e perben az alperes a perfelvételi tárgyaláson köteles ellenkérelmét előadni. Nem zárja el viszont az alperest attól, hogy ellenkérelmét a perfelvételi tárgyalás előtt önként írásban előterjessze oly módon, hogy az a felperes és a bíróság számára is megismerhető legyen.

A törvény a hatályos szabályozással egyezően a bírósági meghagyás kibocsátását kizárja, ugyanakkor rendezi azt az esetet is, ha az alperes a perfelvételi tárgyalást elmulasztja és írásbeli védekezést sem terjeszt elő. A törvény elhagyja a perfelvételi tárgyalás mindkét fél vagy egyikük elmulasztására vonatkozó hatályos Pp. szerinti speciális szabályokat, mivel a törvény szerinti általános perrendi szabályok e körben a sajtóperre vonatkozó hatályos szabályozással részben egyezőek, részben pedig ahhoz képest szigorúbbak.

A törvény a perfelvételi tárgyalás határnapját a keresetlevél benyújtásától számított tizenötödik napra rendeli kitűzni, mert a hatályos Pp. szerinti nyolc napos határidő a gyakorlati tapasztalatok szerint mind kézbesítési, mind munkaszervezési okokból többségében tarthatatlan, és érdemi tárgyalhatóság hiányában éppen az eljárás elhúzódásához vezet.

A 498. §-hoz

A törvény kötelezővé teszi a perfelvétel lezárást követően az érdemi tárgyalás azonnali megkezdését és azonos gyakorlati indokoknál fogva az érdemi tárgyalás elhalasztásának nyolc napos rövid határidejét is némileg meghosszabbítja.

A törvény a bizonyítás felvételét és a bizonyítás érdekében való halasztást - az osztott perszerkezethez igazítva - alapvetően a hatályos szabályozás szerint rendezi, azzal az eltéréssel, hogy nem engedi a halasztást a felperes egyoldalú kérelmére, hanem halasztásra csak a felajánlott bizonyítás várható eredményessége esetén a felek valamelyikének kérelmére van lehetőség. Egyben rendezi az érdemi tárgyalás elhalaszthatóságát arra az esetkörre, ha a bizonyítás felvétel egyéb akadályoztatása - például tanú meg nem jelenése, megkeresés nem teljesítése - következik be.

A 499. §-hoz

A bíróság ítélete tekintetében a törvény beépíti a bíró gyakorlat megállapításait, azzal, hogy az egyébként jogképességgel nem rendelkező szerv helyett a jogképességgel rendelkező szerkesztői felelősséget viselő személyt rendeli a perköltségben marasztalni.

Az 500. §-hoz

A törvény fenntartja a bíróság soron kívüli eljárását, valamint az igazolás, viszontkereset, szünetelés és bírósági meghagyás jogintézményeinek kizártságát és ezt az eljárás gyorsítása és a perelhúzás korlátozása érdekében kiegészíti az új alperes perbevonásának, a kereset és az ellenkérelem megváltoztatása, valamint az utólagos bizonyítás illetve a bizonyítás megismétlése iránti kérelem tilalmával.

Az 501. §-hoz

A törvény a perorvoslat körében a másodfokú bíróság számára is az elbírálásra vonatkozó eddigi rövid nyolc napos határidőt némileg meghosszabbítja. A törvény az általános perrendi szabályok mellett zajló perekben a másodfokú eljárás vonatkozásában fő szabállyá a tárgyaláson kívüli elbírálást teszi, ezért az e pereknél rendelkezésre álló rövid elbírálási határidőre tekintettel eltérően rendezi a fellebbező fél ellenfele számára a tárgyalás tartása iránti kérelem, a fellebbezési ellenkérelem és a csatlakozó fellebbezés előterjesztésének határidejét. A törvény e pertípus egyik fő jellemzője, a gyors eljárás következetes érvényesítése érdekében bevezeti a felülvizsgálati eljárás kapcsán is az elbírálásra nyitva álló határidőt.

Az 502-504. §-hoz

A képmáshoz és hangfelvételhez való jog érvényesítése iránti per mint különleges és speciális szabályozással rendelkező viszonylag új pertípus vonatkozásában a törvény csupán néhány pontosítást és egyszerűsítést tartalmaz.

E pertípus a sajtó-helyreigazítási perhez hasonló különleges per, mivel a jogérvényesítés módját tekintve e pertípusnál is két szakaszban történik az igényérvényesítés, valamint a hatékonyságot célzó gyorsított eljárási rend mellett zajlik. Erre tekintettel a törvény a képmásper hatályos Pp. szabályozását a sajtó-helyreigazítási per mintájára alakítja és szerkezetéhez igazítja.

A törvény a jogalkalmazási bizonytalanságok elkerülése érdekében pontosított szövegezésével egyértelművé teszi a sérelem orvoslása iránti kérelem előterjesztése határidejének kezdőidőpontját a jogsérelem minden fajtája vonatkozásában, valamint meghatározza a kérelem lényeges tartalmi elemeit. A sajtó-helyreigazítási per előzetes eljárásához igazítva három hónapra csökkenti az e típusú igényérvényesítés első szakaszának végső határidejét, mivel a hatályos Pp. szerinti hat hónapos határidő a szabályozás célját tekintve indokolatlanul hosszú. Az egyes személyiségi jogok különleges eljárás keretében való érvényesítési lehetőségének egységes szabályozása érdekében azonban itt is kiemeli, hogy a határidő elmulasztása nem érinti az általános szabályok szerinti személyiségi jogi per megindításának lehetőségét.

A törvény a szabályozást egyszerűsíti azzal, hogy általános jelleggel egyebekben csupán utal a sajtó-helyreigazítási per szabályainak megfelelő alkalmazására.

Az 505-507. §-hoz

A közösséghez tartozással összefüggő személyiségi jog érvényesítése iránti per vonatkozásában a törvény az új általános perszerkezethez igazodó tagolásban csupán néhány, főként a jogalkalmazást segítő pontosítást tartalmaz az igény érvényesítése és elbírálása körében.

A törvény kiegészíti a keresetlevél kötelező tartalmát a jogsértés módjának előadására vonatkozó kötelezettséggel. E pertípusnál az igényérvényesítés alapja a közösségen keresztül a közösség egyes tagjaira átsugárzó jogsérelem, így a közösség minden egyes tagja számára alapvetően biztosított a perindítás lehetősége. Erre tekintettel a törvény az egységes és költséghatékonyabb ítélkezés érdekében továbbra is fenntartja, de az osztott perszerkezethez, valamint az egyesítés módosított általános szabályaihoz igazítva tartalmazza az ügyek egyesítésének szabályait. A törvény a bizonyítás körében továbbra is iránymutatást tartalmaz az identitás azonosítása és az átsugárzó jogsérelem objektív vizsgálati szempontjai vonatkozásában.

Az 508. §-hoz

A törvény meghatározza a munkaügyi perek körébe tartozó ügyeket. A törvény szakít a korábbi - a munkaviszonyból és a munkaviszony jellegű jogviszonyból származó per - elnevezéssel annak jelzése érdekében, hogy egységes, a különböző foglalkoztatási konfliktusok elbírálására azonos perszabályokat kíván megteremteni.

A törvény a munkaügyi pereket a munkajog anyagi jogszabályai alapján határozza meg. Munkaügyi per a munka törvénykönyvéről szóló 2012. évi I. törvény (a továbbiakban: Mt.) alapján létesített jogviszonyból származó per. A törvény részletezi továbbá, hogy a munkajogi igényen kívül mely speciális jogviszonyból származó perek tartoznak még a munkaügyi perek körébe. Ilyennek minősül: a közalkalmazotti jogviszonyból eredő per, a szolgálati jogviszonyból származó per - kivéve, ha törvény eltérően nem rendelkezik, mint pl. a honvédek jogállásáról szóló törvény vagy a rendvédelmi feladatokat ellátó szervek hivatásos állományának szolgálati jogviszonyáról szóló törvény rendelkezései alapján indult per -, a közfoglalkoztatási jogviszonnyal kapcsolatos jogvita, a sportról szóló törvény alapján kötött munkaszerződésből eredő jogvita, a szakképzésről szóló törvény alapján kötött tanulói szerződésből eredő jogvita, a nemzeti felsőoktatásról szóló törvény alapján hallgatói munkaszerződéssel összefüggő jogvita, a szociális szövetkezettel és foglalkoztatási szövetkezettel fennálló tagi munkavégzési jogviszonyból eredő jogvita.

A törvény külön rögzíti, hogy a fentieken túl munkaügyi pernek minősül az Mt. 285. § (1) bekezdése alapján érvényesített további munkajogi igényből származó per. Eszerint a munkavállaló és a munkáltató az Mt.-ből és a munkaviszonyból származó igényét, a szakszervezet, az üzemi tanács az Mt.-ből, a kollektív szerződésből, vagy üzemi megállapodásból fakadó igényét bíróság előtt érvényesítheti.

A törvény lehetővé teszi, hogy törvény más ügyekre is előírhassa a munkaügyi perre vonatkozó szabályok alkalmazását.

A törvény megengedi, hogy a munkaügyi per keretében a peres felek közötti, a munkaviszonnyal közvetlen kapcsolatban lévő jogra alapított egyéb polgári jogi igény szintén elbírálható legyen (adhéziós per). Ezáltal elkerülhető, hogy az igény jogosultjának külön polgári pert kelljen indítania. A valóságban a munkaviszony alapján kötött számos más, nem munkajogi szabályokra alapított megállapodás, jogviszony jöhet létre, az adhéziós perre vonatkozó speciális szabály így lehetővé teszi, hogy a felek az egyébként polgári perre tartozó további jogvitájukat egységesen, egy per - munkaügyi per - keretében rendezhessék.

A törvény változatlanul fenntartja azt a lehetőséget, hogy a munkaügyi jogvitában érdekelt felek bármelyike fizetési meghagyás kibocsátásával érvényesítse igényét. A törvény meghatározza azokat az eseteket, amikor nem kérhető a fizetési meghagyás kibocsátása, azaz a pénzkövetelés esetében az érdekeltnek meg kell indítania a peres eljárást.

A jelenlegi szabályozás szerint a felszámolás körébe tartozó vagyonnal kapcsolatos pénzkövetelések iránti igény elbírálása a csődeljárásról és a felszámolási eljárásról szóló törvény alapján a felszámolási nemperes eljárást lefolytató bíróság hatáskörébe tartozik. Ugyanakkor gyakran merült fel olyan vita, amikor a munkavállaló mint hitelező anyagi igényének jogalapja, pl. a munkaviszony megszüntetésének jogszerűsége vitás volt a felszámolási eljárásban. Erre figyelemmel az egyértelmű szabályozás érdekében a törvény kimondja, hogy a felszámolás közzétételét követően benyújtott munkajogi igény érvényesítése is munkaügyi pernek minősül, hiszen nem lehet figyelmen kívül hagyni, hogy ilyen esetben a munkavállalói hitelezői igények elbírálása nem csupán számszaki vizsgálatot igényelnek, hanem az igény anyagi jogi megalapozottságát szintén vizsgálni kell.

A Csődtörvénytől eltérő szabályt engedve tehát munkaügyi perben érvényesíthető a felszámolás alatt álló munkáltatóval szembeni pénzkövetelés. Csak a vitatott munkavállalói követelések érvényesíthetők perben, mivel a felszámoló által nem vitatott követelések esetében nincs jogvita és szükségtelen a peres eljárásra utalás. Meghatározásra kerülnek az igényérvényesítés feltételei.

Az 509. §-hoz

A törvény utaló szabálya rögzíti, hogy a törvény mely rendelkezéseit kell alkalmazni a munkaügyi perekre vonatkozó fejezetben foglalt eltérésekkel. Tekintettel arra, hogy a munkaügyi perben - törvény eltérő rendelkezése hiányában - nem kötelező a jogi képviselet, az elsőfokú eljárás esetében, ha a félnek nincs jogi képviselője, természetesen alkalmazni kell a XV. Fejezet szabályait is, amely a járásbíróság hatáskörébe tartozó perben a jogi képviselő nélkül eljáró félre vonatkozó a rendelkezéseket tartalmazza. E hármas tagolódás (elsőfokú eljárás általános előírásai, járásbíróságon jogi képviselő nélkül eljáró félre vonatkozó speciális előírások, továbbá a munkaügyi per különös rendelkezései) egyértelműen azt jelenti, hogy ahol sem a járásbírósági, sem a munkaügyi perek előírásai nem tartalmaznak eltérést ott az elsőfokú eljárás általános előírásai alkalmazandóak.

A törvény lehetővé teszi a munkaügyi per keretei között az XLIII. Fejezet szerinti társult per megindítását. A társult perek új rendelkezései a munkaügyi perekben nemcsak alkalmazhatóak, hanem számos munkaügyi konfliktus e szabályok alapján válik hatékonyan kezelhetővé.

A törvény a munkaügyi perek sajátosságára tekintettel rögzíti azt is, hogy mely jogintézmény nem alkalmazhatóak a munkaügyi perben.

Az 510-511. §-hoz

A törvény speciális eljárásjogi rendelkezést tartalmaz az ülnökök munkaügyi perekben való részvételéről. A munkaügyi perek ülnökrendszerének fenntartása a mellett, hogy szorosan kapcsolódik a hagyományokhoz, megfelel a munkaügyi érdekviszonyok alapvető szerkezetének. A „jó gyakorlat” megtartása elve alapján, a korábbitól eltérő szabályozás igénye hiányában a törvény fenntartja a hatályos Pp. szabályozását.

A bírák kizárására vonatkozó általános eljárásjogi szabályokon felül munkaügyi perekben e perek sajátosságaihoz igazodóan speciális kizárási okokat szükséges meghatározni, amelyek irányadóak az ülnökökre és a jegyzőkönyvvezetőkre is. A munkaügyi perek tárgya általában valamely munkáltatói intézkedés, határozat, ezért az ezek meghozatalában részt vett - a döntést hozó - személyt a munkaügyi per elintézéséből a törvény kizárja. Ugyanez vonatkozik arra a személyre is, aki a munkaügyi per tárgyát képező fegyelmi, vagy egyeztetési eljárásban részt vett, beleértve ezen eljárásokban a tanúként vagy szakértőként részt vevő személyt is.

Az 512. §-hoz

A munkaügyi perek sajátos pertárgyérték számítása a hatályos Pp.-ben az Általános rendelkezések között szerepel. A törvény ezen az elhelyezésen változtat és a szükséges speciális rendelkezéseket a XXXIX. Fejezetben, a munkaügyi perekre vonatkozó rendelkezések között helyezi el.

A törvény ezzel együtt pontosít a hatályos Pp. rendelkezésein. E pontosítás igényét az ítélkezési gyakorlat vezette fel. A törvény ezért rögzíti, hogy amikor a munkaviszony létrejötte, fennállása, megszüntetése vitás, úgy hogy annak helyreállítását kérik, a pertárgy értéke az egyévi távolléti díj; ez a szabály természetesen akkor alkalmazható, ha a per tárgya nem pénzkövetelés.

Külön szabályként maximalizáló klauzulát rögzít a törvény. Amennyiben a per tárgya pénzkövetelés akkor a pénzkövetelés összegét, bérkülönbözet követelése esetében pedig legfeljebb a bérkülönbözet egyévi összegét kell a keresettel érvényesített követelés vagy más jog értékeként figyelembe venni. A törvény - tekintettel a munkaügyi perek sajátosságaira - nem változtat a jelenlegi szabály méltányosságán.

Az 513. §-hoz

A munkaügyi pereket érintő hatásköri szabályt a törvény az Általános rendelkezések között tartalmazza, így erre vonatkozó rendelkezést a munkaügyi perek speciális előírásait nem rögzítenek, mindössze a pertársaság vagy keresethalmazat esetére ad speciális szabályt.

A törvény változtat a hatályos illetékességi szabályozáson. A kizárólagos illetékességi szabály oldását a munkáltatói és a munkavállalói mobilitás változásai teszik indokolttá. A hatályos szabályozás - mely szerint munkaügyi perre kizárólag a munkáltató székhelye szerinti, illetőleg a munkáltató azon telephelye szerinti közigazgatási és munkaügyi bíróság illetékes, ahol a munkavállaló munkaszerződése alapján munkát végez, vagy végzett - 1992-ben, a döntőbizottságok megszűnését követően került a Pp. munkaügyi perekre vonatkozó fejezetébe, alapvetően célszerűségi okokból. A jogvita tárgyát képező jogviszonyokra vonatkozó bizonyítékok, szabályzatok, munkáltatói utasítások általában a munkáltató birtokában vannak, a munkavállaló pedig a munkavégzés helye szerinti településen tartózkodik huzamosabb ideig, így a bizonyítást - elvileg - megkönnyítette a munkavégzési helyhez kötött kizárólagos illetékességi szabály. A jelenlegi munkapiaci szerkezetben, amikor a munkáltató székhelye, a tényleges munkavégzés helye, és - egyes esetekben - a munkaerő áramlásában résztvevő foglalkoztatók székhelye területileg is differenciált, a kizárólagos illetékességi szabály fenntartása nem indokolt.

Az új illetékességi szabályok az általános rendelkezésekhez képest két csoportba sorolhatóak. Ezek figyelemmel vannak az európai jogfejlődés irányaira, továbbá a munkavállaló és a munkáltató közötti aszimmetrikus viszonyra. A törvény az illetékességi szabályokban kedvezményeket nyújt a „gyengébb” félnek, így megengedi, hogy a munkaügyi perben a pert az alperesre általánosan illetékes bíróság helyett, a munkavállaló felperes a belföldi lakóhelye, ennek hiányában belföldi tartózkodási helye szerint illetékes bíróság előtt is megindíthassa. A saját lakóhelyének illetékessége szerinti bírósági eljárás kifejezetten kedvező a munkavállaló felperesnek. Nemcsak a bíróság előtti megjelenésének költségei csökkennek, hanem közvetlenebb a kapcsolódási pont közte és az ügyében eljáró bíróság között. A törvény szerint a munkaügyi perben a munkavállaló felperes a pert az alperesre általánosan illetékes bíróság helyett megindíthatja azon bíróság előtt is, amelynek illetékességi területén huzamosan munkát végez, vagy végzett. Az új szabály a perelméleti kritériumoknak való megfelelés mellett gyakorlati szempontokból is rendkívüli jelentőséggel bír. Amennyiben ugyanis a munkavégzés, a munkáltatói székhely, a felperes munkavállaló lakóhelye (tartózkodási helye) különböző, a munkavállaló perelhet az előtt a bíróság előtt is, ahol a perindításkor munkát végez, vagy ahol korábban munkát végzett. Egy feltételnek azonban meg kell felelnie, munkavégzésének jellemzője a huzamosság kell, legyen, tehát nem az egyszeri, esetleges munkavégzés.

A törvény így összhangban áll az általános rendelkezések között megtalálható vagylagos illetékességi okok csoportjában található feltételrendszerrel is, ahol a huzamosság (huzamos tartózkodásra utaló körülmények a munkavállaló oldalán) a választhatóság kritériuma. Mindkét esetben az általános illetékességgel szemben lehetséges a bírói fórum választása, és a kedvezmény csak a munkavállaló felperest illeti meg.

Az 514. §-hoz

A törvény a munkaügyi perben perbeli jogképességgel ruházza fel a szakszervezetet, a munkáltatói érdek-képviseleti szervezetet és az üzemi, illetve közalkalmazotti tanácsot. A munkaügyi perben a felperes és az alperes személyét a munkajogi anyagi jogszabályok határozzák meg. A szakszervezet, a munkavállalói és a munkáltatói érdek-képviseleti szervezet általában rendelkezik anyagi jogi jogképességgel, ugyanakkor az üzemi, illetve közalkalmazotti tanácsnak anyagi jogi jogképessége nincs. Számukra e rendelkezés teremti meg a perbeli legitimációt, azaz az anyagi jogképesség hiányában őket perbeli jogképességgel ruházza fel.

A törvény rögzíti, hogy a munkaügyi perekben nem kötelező a felek számára a jogi képviselet.

A perbeli képviseletre a törvény általános rendelkezései tartalmaznak szabályokat, melyek a jövőben már nem engedik meg, hogy a szakszervezet (vagy érdekképviseleti szerv) saját tagjainak perében általában eljárhasson. A törvény általános rendelkezései között felsoroltak mellett csak az lehet meghatalmazott, akit erre jogszabály feljogosít. Így a szakszervezet, munkavállalói érdekképviselet csak akkor járhat el meghatalmazottként, ha erre jogszabály feljogosítja. A szakszervezeteknek, érdek-képviseleti szerveknek azt a jogosultságát, hogy a munkaügyi perekben tagjait képviselje, nem lehet kizárni. A peres képviselet következik rendeltetésükből, céljaikból, társadalmi funkciójukból. A törvény miközben a korábbi általános képviseleti jogosultságot megszünteti, kifejezetten megadja a munkaügyi peres képviselet jogát és lehetőségét az érdek-képviseleti szerveknek, beleértve a szakszervezeteket is. Az érdekképviseleti szervek meghatalmazottként járnak el a munkaügyi perekben, így értelemszerűen rájuk nézve megfelelően alkalmazni kell a meghatalmazás szabályait.

Az 515. §-hoz

A törvény a határozatok végrehajtása kérelemre történő felfüggesztésének lehetősége mellett eleget tesz annak a követelménynek, hogy hivatalból történő felfüggesztés szabályait pontosítja.

A bíróság a munkáltató megtámadott határozatának, vagy a felek bármelyike jognyilatkozatának végrehajtását kérelemre felfüggesztheti. A felfüggesztés indokoltsága, a felfüggesztés feltételeinek megítélése az összes körülmény mérlegelése alapján a bíróság feladata, az egyes felfüggesztésre okot adó esetek vagy feltételek tételes megjelölése a törvényben nem szükséges és nem lehetséges.

A megtámadott határozat vagy nyilatkozat hivatalból történő felfüggesztésének lehetőségét a törvény arra az esetre tartja fenn, ha a felfüggesztést a peres jogvitával összefüggésben valamely személy különös méltánylást érdemlő, jogvédelmet megalapozó érdeke indokolja. Ilyen eset lehet pl. a létfenntartás veszélyeztetése, a munkáltató helyzetének ellehetetlenülését eredményező határozatból következően számos munkahely megszűnésének lehetősége, az ügy országos, vagy kiemelt jelentőségéből fakadóan megjelenő jelentős számú érdekelt. A hivatalból történő végrehajtás felfüggesztésének további feltétele, hogy a méltánylást érdemlő jogvédelmi igény a peres jogvitával, annak feleivel, tárgyával összefüggésben álljon, így az elrendelés nem válik parttalan, bárki - akár az üggyel nem érintett - javára szóló intézkedéssé.

Az 516. §-hoz

A bíróság soron kívüli eljárása - amely a soron kívüli intézkedések megtételének kötelezettségét, illetve a munkaügyi perben egyes eljárási cselekményeknek az általános szabályokhoz képest rövidebb határidő alatti teljesítési kötelezettségét jelent - indokolt akkor, ha az anyagi jogi szabály rendelkezése folytán munkaviszony helyreállítására irányuló kereseti kérelem előterjeszthető. A törvény ezért megtartja az erre vonatkozó szabályt, továbbá kiegészíti a felszámolás alatt álló munkáltatóval szembeni igény iránti perrel.

Az 517. §-hoz

A bírósági szervezetrendszer sajátosságai indokolják annak a szabálynak a megőrzését, mely szerint a munkaügyi perben eljáró bíróság indokolt esetben (pl. a fél kora, egészségi állapota miatt) a tárgyalást a székhelyén kívüli járásbíróság hivatalos helyiségébe tűzze ki.

Az 518. §-hoz

A törvény fenntartja azt a hatályos és bevált szabályt, mely szerint a munkaügyi perben a felperes a keresetétől az alperes hozzájárulása nélkül bármikor elállhat. A szabályozást a munkaügyi jogvita speciális jellege, a munkavállalói érdekek védelme indokolja, jóllehet a lehetőség a munkáltató által indított keresetre is vonatkozik. Ezen előírás ugyanakkor igényli az arra vonatkozó rendelkezést is, hogy mely esetben kell rendelkeznie a megszüntetésről az elsőfokú bíróságnak és mely esetben a másodfokú bíróságnak akkor, ha az elállásra az ítélet jogerőre emelkedése előtt kerül sor. Ezen előírás hiányát pótolja a törvény.

A keresettől elállás időben nem korlátozott lehetősége nem jelenti azt, hogy a felperes e körben átlépje a vonatkozó perjogi szabályokat. A törvénynek a keresettől való elállásra vonatkozó egyéb szabályai ugyanis alkalmazandóak a munkaügyi perekben is.

Az 519. §-hoz

A munkaügyi perek speciális rendelkezése kifejezetten az ideiglenes intézkedéshez kapcsolódik általános szabályaihoz kapcsolódva különös méltánylást érdemlő oknak minősíti a munkabér megfizetése iránti, illetve munkáltatói igazolás kiadása iránti kérelmet, mellyel vélelmet állít fel arra nézve, hogy az ideiglenes intézkedés elrendelésének egyik, a törvényben meghatározott feltétele fennáll. Az értelmezés célszerű oka az, hogy a munkavállaló bizonytalan joghelyzet esetén is hozzájusson az esetlegesen napi megélhetéséhez szükséges követeléséhez, illetőleg, hogy munkavállalási szabadságát ne gátolhassa volt munkáltatója. Természetszerűleg - noha a munkaügyi perben a munkabér megfizetése, illetve a munkáltatói igazolás kiadása iránti kérelem eleve különös méltánylást érdemlő oknak minősül - az ideiglenes intézkedés elrendelésének további feltételei a munkaügyi perben is vizsgálandók.

Az 520-521. §-hoz

A munkaügyi perek tárgyalási rendszere és a tárgyalás szabályai lényegileg megegyeznek az általános perrendi szabályokkal. A kivételes rendelkezések a munkaügyi jogviták sajátosságára tekintettel teremtenek eltérő lehetőséget. Így az egyeztetés és a keresetváltoztatás vonatkozásában tartalmaz a törvény speciális szabályokat.

A törvény megerősíti, és a munkaügyi perekre tekintettel külön kiemeli a bírói egyeztetés és egyezségkötés lehetőségét. Jóllehet az általános szabályok szerint a per folyamán többször van mód a felek közötti egyezségkötésre, közvetítésre, valamint a perfelvételt lezáró végzés meghozatalát követően a bíróság megkísérli a felek között egyezség létrehozását, munkaügyi perekben a törvény - tekintettel a peresített jogviszonyokra - külön kiemeli az egyezségkötés és a kötetlen egyeztetés korai lehetőségét. Az általános szabályok az egyezségkötést egy jól strukturált tárgyalási szerkezetbe helyezik el, a felek kérelmeinek tisztázása, bizonyítási indítványaik és egyéb kérelmeinek előadása után. Munkaügyi perekben azonban már a tárgyalás megkezdésekor lehetséges az egyezségkötés megkísérlése. A törvény úgy rendelkezik, hogy a perfelvételi tárgyalás, amennyiben a felek személyesen vagy képviselőik útján azon megjelentek, a felek megegyezésére irányuló egyeztetéssel kezdődik. Ebből a célból az elnök a jogvita egészét a felekkel megtárgyalja. A tárgyalás keretében a bíró által megtartott érdemi egyeztetés biztosítja azt a garanciális elemet, amely lehetővé teszi, hogy a jogvita mentén a felek megállapodása, egyezsége megfeleljen az anyagi jogszabályoknak.

A törvény külön egyeztető tárgyalást nem tartalmaz a munkaügyi perekben. Ennek oka, hogy az általános szabályok szerint lebonyolítandó perfelvételi tárgyalás lényegében megfelel az egyeztetési tárgyalás céljának.

A törvény a keresetváltoztatásra vonatkozó általános korlátozó rendelkezések alól mentesít két speciális esetben. Az Mt.-nek a munkaviszony jogellenes megszüntetésének jogkövetkezményeit szabályozó 82. § (1) bekezdéséhez és 83. § (3) bekezdéséhez kapcsolódóan a bírói gyakorlatra, jogalkalmazási igényekre tekintettel és a hatékony igényérvényesítés érdekében egyértelműsíti a jogellenes munkaviszony megszüntetésének jogkövetkezménye iránti perekben a keresetlevéllel szembeni követelményeket, valamint a munkavállaló igényérvényesítésének elősegítése érdekében eltérő szabályokat tartalmaz a keresetváltoztatás tekintetében.

Az 522. §-hoz

A munkaügyi perekben a bizonyítás az általános polgári perekhez viszonyítva összetettebb, szerteágazóbb, a társadalmi és életviszonyok sajátos tényvilágát reprodukáló eljárás. Központi szerepe ellenére olyan szabályozási nehézségek merülnek fel, mint a per eldöntéséhez szükséges információ munkáltatói monopóliumának megtörése, nemegyszer a speciális szakértői és okirati bizonyítás értelmezése. A munkajogi anyagi jogalap sokszor polgári jogi tényállásokhoz kötődik, így a tényállások és jogállítások ok-okozati összefüggésének feltárása a munkaügyi per egyik sajátos nehézsége. (Nádas György: Bizonyítási nehézségek a munkaügyi kártérítési perekben, in: Munkaügyi Szemle, Budapest, 2002. 51. o.)

A munkaügyi perekben, mivel a munkavállalói igény bizonyítására alkalmas szabályzatok, dokumentumok a munkáltatónál vannak, ezeket a munkavállaló nemegyszer nem is ismeri, vagy pontatlanul tudja a tartalmát, a törvény külön rögzíti, hogy melyek azok a tények, amelyeket a munkáltatónak kell minden esetben bizonyítania. Az új szabályok, melyek a munkáltatónak konkrét bizonyítási kötelezettséget írnak elő, az eljárás jogszerű megalapozásán - és gyorsításán - túlmenően a bíróságnak egyértelmű lehetőséget adnak arra, hogy a bizonyítatlanság következményét a munkáltatóra hárítva a munkáltatót kötelezze a munkajogi igény elbírálásához szükséges okiratok, nyilvántartások, számítások csatolására. Bérvita esetén a munkavállaló többnyire csak állítani tudja a kifizetés elmaradását, ezért a törvény szerint ilyen vita esetén a munkáltatót terheli a bizonyítás arra is, hogy a juttatást megfizette. Értelemszerűen ez magában foglalja a kifizetés jogszerű módjának és idejének bizonyítását is. A munkáltatónak továbbá csak akkor kell bizonyítania az igényelt juttatással összefüggő számítások helyességét, ha az vitatott.

Munkaügyi perekben egyébként alkalmazni kell a törvény általános bizonyítási szabályait, amelyek közül nem egy a munkavállalóra mint „gyengébb” félre kedvező, mint pl. a bizonyítási szükséghelyzetre vonatkozó szabályozás.

A törvény rendezi azt az esetet is, amikor a munkajogi anyagi jogszabályok a törvénytől eltérően határozzák meg a bizonyítási érdek tartalmát. Ebben az esetben a törvény az anyagi jogszabály elsőségét ismeri el.

Az 523. §-hoz

A törvény a munkaügyi perekben hozott jogerős ítéletek elleni felülvizsgálat lehetőségét alapvetően az általános felülvizsgálati rendszer szabályainak megfelelően rendezi. A törvény a felülvizsgálati kérelemben vitatott összeg tekintetében tér el az általános szabályoktól. Itt a törvény az értékhatárt a munkaügyek sajátosságára tekintettel a teljes munkaidőre meghatározott kötelező legkisebb havi munkabér (minimálbér) ötszörösében állapítja meg.

Az általános rendelkezések között szereplő értékhatár a munkaügyi perekben rendkívül magas, nem szokványos pertárgy érték. A felülvizsgálat kizártságát másfelől indokolt olyan, a munkaügyi perekre jellemző kritériumhoz kötni, amely generálisan jellemző az adott életviszonyok területén. Ez pedig a minimálbér, amelynek ötszöröse társadalmilag is elfogadható limitet jelent. A minimálbér ötszörösét meghaladó vitatott érték esetén a jogerős ítélet elleni felülvizsgálati kérelem minden további nélkül előterjeszthető a Kúrián. A megadott értékhatár alatt engedélyezési eljárásra van szükség, amelyet az általános szabályok és szempontok szerint kell lefolytatni. A Kúriának lehetősége lesz az alacsonyabb vitatott érték esetén is a munkajogilag jelentős jogalkalmazási kérdéseket tartalmazó kérelmek befogadására.

Az 524. §-hoz

A törvény fenntartja a hatályos Pp. korlátozó rendelkezéseit a perújítás tekintetében. E szabály a perújítás hat hónap után történt megindításához sajátos jogkövetkezményeket fűz. Nem vitatottan e rendelkezés a perben érvényesített igény jellegét és terjedelmét befolyásoló anyagi jogi jellegű szabály. Hasonló rendelkezést tartalmaz az Mt. 22. § (5) bekezdése és az Mt. 287. § (4) bekezdése, az igény hat hónapra visszamenő érvényesítése tekintetében. A törvény szerint a perújítási kérelemnek a határozat jogerőre emelkedésétől számított 6 hónapon túli előterjesztése esetén a munkavállaló nem követelheti munkaviszonyának helyreállítását és az eredeti munkakörben való továbbfoglalkoztatását. Ez a munkaviszony bizalmi jellegével szintén összefüggő szabály. A munkaviszony jogellenes megszüntetése kapcsán a perújító munkavállaló kérelme így a kártérítésre, elmaradt jövedelem és végkielégítés megfizetésére irányulhat. A korlátozó szabályt indokolja, hogy 6 hónap után a munkaviszony helyreállítására irányuló kérelem, vagy az eredeti munkakörben, illetve munkahelyen történő továbbfoglalkoztatás már olyan hátrányos helyzetbe hozná a munkáltatót, amelynek kialakulását - tekintettel a munkaviszony sajátos, nem ritkán személyes jellegére - mindenképpen el kell kerülni. A munkáltató esetlegesen gondoskodott a munkaerő pótlásáról, létszámmozgások, termelési szerkezet átalakítások mentek végbe a munkáltatónál, ezért nem életszerű egy „in integrum restitutio” elrendelésének lehetősége.

További korlátozó szabály, hogy nem támasztható munkabérre irányuló követelés a perújítási kérelem benyújtását megelőző hat hónapon túli időszakra.

Az 525. §-hoz

A törvény változatlanul fenntartja a munkavállalói költségkedvezmény perrendtartásba foglalt intézményét. A munkavállalói költségkedvezményre vonatkozó szabályozás az általános szabályokhoz képest különös, speciális jogintézmény, amelynek célja a munkavállalói igényérvényesítés megkönnyítése. E cél megmutatkozik az összeghatár jogszabályi meghatározásánál is, amelyre a jogosultság alapítható. A munkavállalói költségkedvezményt a jogosultságot megalapozó feltételek megléte esetén hivatalból kell engedélyezni a per egész tartama alatt, mert alanyi jogon illeti meg a munkavállalót és ez alapján mentesül a törvény erejénél fogva pervesztessége esetén is az illetékfizetési kötelezettség alól.

Az 526-527. §-hoz

A végrehajtás során bekövetkező jogsérelmek egy része a végrehajtási nemperes eljárásban megfelelően orvosolható. Bizonyos eljárásjogi, valamint a végrehajtáshoz kapcsolódó anyagi jogi viták azonban nem dönthetőek el a széles körű bizonyítást és a kontradikciót alapvetően nélkülöző nemperes eljárásban, csak peres eljárás keretei között. A törvény ezért a hatályos Pp.-nek megfelelően a különleges eljárások között, külön fejezetében rögzíti a végrehajtáshoz kapcsolódó jogok védelmet biztosító végrehajtási perek szabályait. A közös szabályok között felsorolja a hatályos rendelkezéseknek megfelelő öt különböző pertípust és utaló szabállyal meghatározza a fejezet szabályainak és a perrend egyéb szabályainak a viszonyát.

Az 528. §-hoz

A törvény - egy jelentős kivétellel - a korábbi szabályozás szerinti alapokon engedi a megindult végrehajtások keresettel történő végleges megakasztását, vagy korlátok közé szorítását. A hatályos Pp.-től eltérően a végrehajtási per keretei között nem teszi lehetővé a végrehajtási záradékkal ellátott okirattal és a vele egy tekintet alá eső okirattal elrendelt végrehajtás megszüntetését és korlátozását a követelés érvényes létre nem jöttére történő hivatkozással. A változtatást a jogalkalmazásban jelentkező, és sok esetben megoldhatatlan problémák indokolták. A korábbi szabályok alapján nem volt kizárt ugyanis az, hogy az adós a végrehajtás megszüntetése vagy korlátozása iránti per mellett, azzal párhuzamosan egy, a végrehajtandó követelés forrásául szolgáló jogügylet érvénytelenségének vagy létre nem jöttének a megállapítását célzó pert is megindítson. A párhuzamosan megindított perek esetében a bíróságok szélsőségesen eltérően ítélték meg a perfüggőség, a tárgyalás felfüggesztése, az egyesítés, vagy éppen a res iudicata kérdéskörét, ami jelentős jogbizonytalansághoz vezetett. A törvény újítása nem vesz el jogot az adóstól. Azokban az esetekben ugyanis, ahol a végrehajtás elrendelését nem előzte meg a követelés érvényes fennállásának az érdemi elbírálása, az adós az általános eljárási szabályok szerint megindított, a követelés érvényes létre nem jöttére alapított perben kérheti a sérelmezett jogviszony anyagi jog szabályai szerinti rendezését. E perben a végrehajtás a törvény rendelkezései szerint felfüggeszthető, és amennyiben a per eredménye szerint a végrehajtásnak részben vagy egészben, de nincs alapja, úgy a végrehajtást foganatosító bíróság a jogerős határozatnak megfelelően a végrehajtást nemperes eljárásban megszünteti vagy korlátozza.

A törvény ezen felül a követelés, illetve a végrehajtási jog elévülése esetének szabályozásával, külön pontban jeleníti meg a végrehajtás megszüntetése és korlátozása iránti per - a bírói gyakorlat által egyébként a követelés megszűnésére alapított perbe beleértett - egyik fajtáját.

Az 529-537. §-hoz

A törvény a végrehajtási eljárás szabályaira építve erősíti a végrehajtás megszüntetése és korlátozása iránti nemperes eljárás perelterelő funkcióját. A törvény a szabály külön kiemelésével és szövegezésbeli pontosítással, valamint a keresetlevél visszautasítási oknak ezt lehetővé tevő megfogalmazásával ezért egyértelművé teszi, hogy pernek csak akkor van helye, ha a végrehajtás megszüntetésére és korlátozására nemperes eljárásban nincs lehetőség.

A törvény azt is egyértelmű szabállyal juttatja kifejezésre, hogy a felek személye nem érdemi kérdés. Ha a pert nem az adós indítja vagy nem a végrehajtást kérő ellen, úgy a keresetlevelet az általános szabályok szerint vissza kell utasítani.

A törvény a keresetlevél kötelező tartalmi elemei tekintetében a hatályoshoz képest többet vár el a perindítótól. Ennek megfelelően a törvény a végrehajtás megszüntetése vagy korlátozása iránti perben egyrészt előírja, hogy a felperes mind az elrendelés, mind a foganatosítás tekintetében egyértelműen beazonosítható módon jelölje meg a végrehajtást. Másrészt a bírói gyakorlatban jelentkező probléma megoldásaként úgy szabályoz, hogy a felperesnek a végrehajtás korlátozása iránti perben a keresetlevél kérelem részében nem elegendő csak a végrehajtás korlátozását kérnie, hanem pontosan meg kell határoznia a végrehajtani kívánt követelés azon részét, amely tekintetében álláspontja szerint a végrehajtási jog nem szűnt meg. Harmadrészt elvárja, hogy a perindító okirattal igazolja, hogy a végrehajtás megszüntetését vagy korlátozását a végrehajtási eljárás keretében eredménytelenül próbálta meg elérni.

A törvény az illetékesség, és a végrehajtás felfüggesztése tekintetében szabályozási szükséglet hiányában lényegében nem változtat a hatályos szabályokon.

A végrehajtási eljárás egyrészről a fennálló jog érvényre juttatását szolgálja, másrészről viszont a benne megjelenő állami kényszerítő erő miatt jelentős jogsérelmet okozhat akkor, ha teljesen vagy részben, de nincs alapja. Ezért mind az adósnak, mind a végrehajtást kérőnek kiemelten fontos érdeke az, hogy a végrehajtás megszüntetési vagy korlátozási per minél hamarább befejeződjön. A törvény ezt a hatályos szabályozáshoz hasonlóan a gyors eljárást lehetővé tevő és a per elhúzását gátló rendelkezésekkel biztosítja. Egyfelől továbbra is kimondja, hogy a bíróság soron kívül jár el, azaz a bíróságnak minden intézkedését haladéktalanul meg kell tennie. Másfelől az általános szabályok szerinti eljárás felépítését megtartva lerövidíti a felek részére a perfelvételhez kapcsolódóan egyébként előírt határidőket és kizárja a további írásbeli perfelvétel elrendelésének a lehetőségét. A törvény lecsökkenti a tárgyalási időköz az általános szabályok szerinti tartamát és a tárgyalás kitűzésére előírt határidőt is. Ez utóbbiak kapcsán a törvény az egy hónapos határidő meghatározásánál figyelemmel volt arra, hogy diszfunkciót okozott a hatályos perrend megfelelő szabálya. Az ott meghatározott határidő mellett ugyanis gyakran vagy nem volt lehetséges a felek szabályszerű idézése, vagy a szabályszerűség kérdése a tárgyalás napjáig nem dőlt el. Ez pedig kényszerűen a per befejezését késleltette.

A törvény továbbra sem teszi lehetővé a végrehajtás megszüntetése illetve korlátozása iránti perben az eljárás szünetelését a felek közös megegyezése alapján és az érdemi tárgyalás elmulasztása esetében. Ezen okoknál ugyanis a jogintézmény az eljárás akár a felek közös akaratából történő elhúzódását is eredményezhette. A szünetelés az általános szabályok szerinti egyéb indokai (pl.: hirdetményi idézésnek volna helye, és azt a fél nem kéri) a végrehajtás megszüntetése vagy korlátozása iránti perben is fennállhatnak, az eljárás gyorsítását ezen esetekben a törvény a szünetelés időtartamának négy hónapról egy hónapra történő lecsökkentésével biztosítja.

A végrehajtás megszüntetése és korlátozása iránti perben hozandó döntések nem hozhatóak meg a végrehajtási eljárás adatai nélkül, és a végrehajtás megszüntetése esetén nyilvánvalóan már csak a perben eljáró bíróság dönthet a végrehajtási eljárás költségeinek a megfizetéséről. A törvény ezért a hatályos szabályozásnak megfelelően már a per kezdetén előírja a bíróság számára a végrehajtó megnyilatkoztatását és ettől függően a végrehajtás megszüntetése esetén a költségekről való döntést.

Az 538-550. §-hoz

A törvény nem változtat a végrehajtási igényper keretében érvényesíthető jog tartalmán. A hatályos perrendben foglalt feltételekkel kérhető tehát a végrehajtási perben jogvédelem akkor, ha a lefoglalt vagyontárgy értékesítése a végrehajtási eljárásban kívülálló személy jogát sértené. A törvény a fennálló szabályok szerint határozza meg e harmadik személyek körét is. Egyértelműsíti viszont, hogy a végrehajtási igénypernek közigazgatási vagy adóvégrehajtás esetén is helye van.

Szabályozási igény hiányában a törvény a végrehajtási igényper további eljárási szabályain sem módosít lényegesen. A bírói gyakorlat ingatlanigényperben a foglalás helye szerint illetékes bíróságnak a végrehajtási jogot az ingatlan-nyilvántartásba bejegyző földhivatal székhelye szerinti bíróságot tekintette, ez pedig a bíróságok közötti aránytalan ügyelosztást eredményezett. A problémát a törvény egy új illetékességi szabállyal orvosolja.

A törvény nem tartja fenn a korábbi perrend azon szabályát, amely szerint az igénylő a perben nem élhet igazolással. A szabály célja a per minél előbb történő befejezése volt, azonban a hatásához képest aránytalanul korlátozta az igénylő fél jogait.

A törvény csak úgy, mint a végrehajtás megszüntetési vagy korlátozása iránti per esetében egyértelműsíti azt, hogy az alperes személye nem érdemi kérdés. Perakadálynak minősül tehát az, ha a felperes a pert nem a törvényben meghatározott személy ellen indítja meg. A törvény a gyakorlatban felmerülő jelentős problémát kezel akkor, amikor kimondja, hogy alperes lehet az a végrehajtást kérő is, akinek egyébként nincs perbeli jogképessége. A perrel összefüggő végrehajtás pontos beazonosíthatósága érdekében a törvény előírja, hogy a felperes már a keresetlevélben jelölje meg a sérelmezett foglalást elvégző végrehajtó személyét és a végrehajtási eljárás ügyszámát.

A törvény nem ír elő a teljes eljárásra soronkívüliséget, csupán a keresetlevél vizsgálata és a kereset közlése vonatkozásában követeli meg a haladéktalan bírói intézkedést.

A törvény a bírósági döntés szabályozásán sem változtat és a szövegezésbeli pontosítással átveszi a hatályos Pp. a házastársi vagyonközösségi igényper és ehhez kapcsolódóan a közös tulajdonban lévő vagyontárggyal kapcsolatos igényper rendelkezéseit is. Új illetékességi szabállyal biztosítja azon szabály tényleges érvényesülését, amely szerint a bíróság a házastársi vagyonközösség igényperben valamennyi lefoglalt vagyontárgy figyelembe vételével dönt.

A törvény elhagyja a hatályos Pp. 382. §-át. Az abban foglaltak továbbra is irányadóak, a rendelkezés azonban szükségtelen, mivel az az anyagi jogerőhatás szabályából egyértelműen következik.

A törvény az egységes szabályozás elve alapján a végrehajtási igényper rendelkezései között helyezi el a perújításra vonatkozó hatályos szabályt, nem változtatva annak tartalmán.

Az 551-561. §-hoz

A törvény fenntartja a hatályos szabályozás szerinti megoldást, amely szerint a foglalás tűrése iránti per, a követelés behajtása iránti per és a végrehajtási eljárásba történő bekapcsolódás engedélyezése iránti per tárgyát meghatározó rendelkezések a bírósági végrehajtásról szóló törvényben találhatóak. A törvény szabályozási igény hiányában átveszi és lényegesen nem is bővíti a hatályos Pp. vonatkozó rendelkezéseit. Az új szabályok a végrehajtás megszüntetése és korlátozása iránti perben alkalmazandó szabályokhoz hasonlóan a keresetlevéllel szemben fogalmaznak meg többletkövetelményeket, továbbá a gyors eljárás lehetőségét teremtik meg.

Az 562. §-hoz

A törvény a hatályos Pp.-hez hasonlóan különleges eljárásként szabályozza a jegyző birtokvédelmi ügyben hozott határozatának megváltoztatása iránti pert. E perben a törvény rendelkezéseit a XLI. Fejezetben foglalt eltérésekkel kell alkalmazni.

Az 563-564. §-hoz

A törvény a hatályos Pp.-vel egyezően meghatározza a bírák és a szakértők kizárására vonatkozó speciális szabályokat, mivel e pertípusnál is változatlanul elvárás, hogy a jegyző birtokvédelmi határozatának meghozatalában részt vevő, vagy az eljárással összefüggésben más módon érintett személy a megváltoztatás iránt előterjesztett kereseti kérelem elbírálásában ne vehessen részt.

Az 565. §-hoz

Az eljáró bíróság kizárólagos illetékességét változatlanul a határozatot hozó jegyző székhelyéhez telepíti a törvény.

Az 566. §-hoz

A törvény előírja, hogy a keresetlevélnek az általánosan meghatározott elemeken túl tartalmaznia kell a határozatot hozó jegyző által vezetett hivatal, valamint a birtokvédelmi határozat számának megjelölését, hogy a birtokvédelmi eljárás beazonosítható legyen mind a bíróság, mind a jegyző számára. Arra is utalni kell a keresetlevélben, hogy a birtokvédelmi határozat meghozatala iránti eljárásban eljáró jogi képviselő meghatalmazása a per vitelére is vonatkozik-e.

A törvény a hatályos szabályozásnak megfelelően rögzíti azt is, hogy a keresetlevelet a határozatot hozó jegyzőhöz kell benyújtani. Nem indokolt a hatályos rendelkezésektől való eltérés, hiszen a jegyzőnél történő benyújtás előírásának oka, hogy a bíróság a jegyző határozatának megalapozottságát vizsgálja, ezért a kérelem elbírálásához szüksége van a jegyző által lefolytatott eljárás iratanyagára is, amit a jegyző a keresetlevéllel együtt terjeszt fel a bírósághoz.

A törvény változatlanul rendelkezik arról, hogy a jegyző a hozzá elkésetten benyújtott keresetlevelet nem utasíthatja el, hanem azt a bírósághoz fel kell terjesztenie, és a bíróság dönt a keresetlevél visszautasításáról, illetve igazolási kérelem benyújtása esetén azt is a bíróság bírálja el.

A jegyző határozatát sérelmesnek tartó fél a kereseti kérelmét a bíróságon is előterjesztheti, ezt sem zárja ki a törvény. Erre az esetre a törvény ugyancsak a hatályos szabályokkal egyező rendelkezéseket tartalmaz. Ilyen esetben a bíróság keresi meg a jegyzőt az ügyirat beszerzése érdekében.

Az 567-569. §-hoz

A törvény a hatályos Pp.-ben foglaltakkal egyezően szabályozza a birtokvédelmi határozat végrehajtásának felfüggesztésére, valamint a bírósági meghagyás kibocsátásának tilalmára vonatkozó rendelkezést.

Ugyancsak a hatályos szabályozásnak megfelelően a törvény egyértelműen meghatározza, hogy amennyiben a jegyző birtokvédelmi határozata érdemben helyes, úgy a kereset elutasításának van helye, ellenkező esetben a bíróság a birtokvédelmi határozatot megváltoztatja. A jegyző birtokvédelmi határozatának megváltoztatása esetén a birtokvédelmi határozattal elbírált hasznok, károk és költségek tekintetében a bíróságnak akkor is határoznia kell, ha az érdekelt fél csak a birtoklás kérdésében terjesztett elő keresetet.

A törvény az ítélet elleni felülvizsgálat kizártságára vonatkozó előírást is megtartja, de annak elhelyezését megváltoztatja, és a hatályos Pp.-től eltérően ezt az előírást nem a felülvizsgálat szabályainál, hanem a jegyző birtokvédelmi ügyben hozott határozatának megváltoztatása iránt indított per szabályainál rögzíti.

Az 570. §-hoz

A törvény rögzíti azokat az elektronikus kapcsolattartásra vonatkozó speciális rendelkezéseket, amelyek a jegyző birtokvédelmi ügyben hozott határozatának megváltoztatása iránt indított perben a keresetlevél benyújtására vonatkozó speciális rendelkezések okán szükségesek.

Az 571-572. §-hoz

A jelenlegi közérdekű perindítási felhatalmazások sokrétűek, számos jogterületre kiterjedőek, jogalkotási szempontból egységes definíció adása a jelentős számú kivételes jellegű közérdekű perindításra való feljogosítás miatt nem célszerű.

Egyes közérdekű pereket az ügyész indít, másokat közigazgatási szervek, sőt bizonyos esetekben egyéb (pl. civil) szervezetek is jogosultak lehetnek perindításra. Egyes közérdekű perek megállapítási vagy jogalakítási típusú jogkövetkezményeket céloznak, ismét mások - törvényi felhatalmazás alapján - akár pénzügyi követelés érvényesítésére is alkalmasak.

A közérdekű perindítás fogalmának e sokrétűsége miatt nem lehet olyan összefoglaló perjogi tartalmi leírását adni, mely alapján egyértelműen eldönthető lenne, hogy a definíció alá esik az adott felhatalmazás vagy sem. Ezért a jogbiztonságot jobban szolgálja, ha a külön jogszabály - a perlési felhatalmazás megadásával egyidejűleg - rendeli alkalmazni e fejezet rendelkezéseit.

Az 573. §-hoz

A törvény az Alaptörvényben rögzített társasbíráskodás elvét elsőfokon bővítendő, lehetővé teszi, hogy, ha a közérdekű per különös bonyolultsága indokolja, az egyesbíró kivételesen az ügyet háromtagú tanács elé utalja. A tanácsra utalás lehetősége mindkét, a törvény által szabályozott kollektív igényérvényesítési forma esetén biztosított.

A közérdekű pert felperesként azok a személyek, illetve szervezetek indíthatják, akiket törvény, jellemzően az adott jogviszonyt tartalmazó anyagi jogi jogszabály (így pl. általános szerződési feltételek megtámadására jogosultak), vagy az adott szervezet státuszát körülíró szabály (így pl. az ügyészi perindítást lehetővé tévő szabály) a perindításra feljogosít. A közérdekű per ilyen jellege, vagyis a közérdek fokozott védelme a per útján, lehetővé teszi, hogy a jogalkotó elválassza az anyagi jogi jogosultak igényét a perindításra jogosult személy perindító döntésétől. Ezt a rendelkezési jogot érintő szabályt azonban csak olyan körben indokolt engedni, amikor a jogalkotó a közérdekű performa melletti döntéssel az anyagi jogosult érdekeit a közérdekű per egyéb garanciáin keresztül megfelelően védeni tudja. Ezzel függ szorosan össze, hogy a jogalkotó csak gondosan mérlegelt esetekben teszi elérhetővé a közérdekű per szabályait. Ha azonban lehetővé tette, mert pl. a magánérdek védelmére szolgáló perindítási dinamikát nem tartotta kielégítőnek, az össztársadalmi célok és szempontok szolgálatára kellően alkalmasnak (ld. így pl. az általános szerződési feltételek megtámadását), akkor a közérdekű perindítási forma fog az egyéni perindítás mint a jogérvényesítés garanciája mellé, esetlegesen helyébe lépni.

Figyelemmel arra, hogy az ilyen perekben több mint az egyéni igény érvényesítése történik, e perekben az állam, a társadalom, a közérdek védelme zajlik, az anyagi jogi igényjogosult perlési jogállása nem szükségszerű, s a rendelkezési jogot sem korlátozza. Az egyéni jogosult perbeli féli jogállását kizáró egyértelműsítő szabállyal számos eljárásjogi rendelkezés automatikusan alkalmazhatatlanná válik, így nincs szükség e célból külön kizáró szabályokra (pl. viszontkereset, beszámítás, keresethalmazat).

A törvény a kizárja továbbá a beavatkozást is a közérdekű perekben, mert ellenkező esetben nem zárható ki, hogy olyan nagyszámú beavatkozásra kerülne sor egyes közérdekű perekben, mely az eljárás lefolytatását lehetetlenítené el. Ez a megoldás az érintetteket nem zárja el a saját ügyüktől, mert az egyedi perindítás lehetősége fennáll.

Az 574. §-hoz

A közérdekű per kulcsfogalma a jogosultak érintettségének azonossága. Az azonos érintettség azonos jellegű érvényesített jogot feltételez, továbbá a jogot megalapozó tények lényegi azonosságát. Teljes tényazonosság azért nem szükséges, mert pl. valószínűleg nem azonos a szerződéskötés napja, ugyanakkor a szerződés tartalma egybeesik. Ugyanígy a teljes jogazonosság sem állhat fenn, de a közérdekű perben érvényesítendő jogi igénynek azonos jellegűnek, lényegét, forrását tekintve egyformának kell lennie (pl. mindegyiknek hasonló tényeken alapuló fogyasztói jogsértésből kell erednie). Az egyediség szintjén az azonosság fogalmilag kizárt, viszont a típus azonosság lehetséges.

A törvény ennek ellenére az „azonosság” szót használja, mert ennek valamilyen gyengítő, mérséklő jelzővel (pl. alapvető azonosság) való kiegészítése téves értelmezésekhez vezethetne, ugyanis az azonosság követelménye csak azokra az egyedi körülményekre nézve nem áll fenn, melyek szükségképpen csak különbözőek lehetnek.

A csoporthoz tartozás igazolásának módja fontos kérdés a közérdekű perekben. Ezen múlik ugyanis az, hogy az egyes jogosultak miként tudnak hozzájutni ahhoz, amit a bíróság ítélete megítélt számukra. Ez főképpen akkor releváns kérdés, ha a jogszabály az adott közérdekű perben marasztalási kereset előterjesztését is megengedi, de megállapítási keresetek esetében is kérdéses lehet, hogy kire tejed ki az ítélet (ami pl. attól függhet, hogy a vállalkozás melyik ÁSZF-je alapján szerződött a fogyasztó). Az igazolás módja nem mindig magától értetődő kérdés, bizonyos esetekben döntést, választást igényelhet. Valójában ez egy bizonyítási probléma: az igazolási mód teremti meg a kapcsolatot az egyedi jogosult személye és az érvényesített igény között. Egyedi perekben is bizonyítania kell a felperesnek, hogy az adott igény őt illeti (pl. ő a tulajdonos, ő a szerződő fél, stb.). Közérdekű perben viszont ezt a bizonyítási kérdést is egységesen célszerű eldönteni, mégpedig magában a perben, és nem utólagosan, egyedileg (pl. végrehajtási eljárásban). Különösen azokban az ügyekben jelentős ez a kérdés, amikor a szerződésen alapuló igény mögött nem áll írásbeli szerződés (pl. tömegcikk vásárlása üzletben). Az igazolási mód tekintetében a felperes állítási, bizonyítási szükséghelyzetbe kerülhet, mivel a releváns tényeket adott esetben csak alperes ismeri. E bizonyítási szükséghelyzet megoldása az általános szabályok alapján történhet.

Az igazolás kérdése mind marasztalási, mind megállapítási, jogalakítási kereseteknél releváns lehet. Egyfelől irányt mutat az önkéntesen teljesíteni szándékozó alpereseknek, másrészt segíti az egyedi jogosultak fellépését (végső esetben a végrehajtást) az önkéntes teljesítés elmaradása esetén.

Értelemszerűen a keresetlevélben előadottak nem kötik a bíróságot, vagyis mind az érintett jogosulti csoport, mind az igazolási mód meghatározása a jogvita részét képezheti, melyben, végeredményben a bíróságnak kell döntenie, de a közérdekű kereset korlátai között.

A törvény egy speciális esetét teremti meg a megállapítási pereknek, melynek létjogosultságát az adja, hogy a bizonyos esetekben a jogalap lényegileg azonos lehet a csoport tagjai vonatkozásában, de a marasztalás tényalapja és összege már nem teljes mértékben egységes valamennyi érintett vonatkozásában.

Ez a szabály a közérdekű perindítást lehetővé tevő külön jogszabályokban is elhelyezhető lenne, mivel a kereseti kérelem lehetséges tartalmát ezek a külön jogszabályok határozzák meg, azonban a Pp. a megállapítási perekre önálló, egységes szabályozást ad, ezért a közérdekű perek vonatkozásban is a Pp.-ben célszerű elhelyezni ezt a speciális, megállapítási perekre vonatkozó szabályt. Ez a szabály annak lehetőségét teremti meg, hogy közérdekű perként az ilyen igények jogalapját megállapítás útján a bíróság egységesen döntse el, amely megállapítás - a jogalap akár pozitív, akár negatív megállapításával - a később indítandó egyedi perekre kihathat.

Az 575. §-hoz

A törvény két speciális eljárás megszüntetési esetet teremt, melyekhez nem kapcsolódik keresetlevél visszautasítási szabály. Ennek oka az, hogy az azonos érintettség jellegét tekintve nem perelőfeltétel (annál is inkább, mert előfordulhat olyan közérdekű per is, amely mögött nem is áll tényleges jogosulti csoport, akik marasztalási igénnyel léphetnének fel), inkább érdemi vita tárgya, és bizonyítást kívánhat. Ugyanakkor ilyenkor az igények közérdekű keresetbe foglalása, aggregálása a célszerűtlen és sikertelen, nem pedig maga az igény alaptalan, ebből következően az érdemi, ítélettel való elutasítás nem indokolt. Az eljárás megszüntetésnek értelemszerűen akkor van helye, ha az általános szabályok által megengedett kereset-pontosítás vagy változtatás után sem teljesülnek az előírt feltételek. Az ilyen célú változtatás speciális esete a megállapítási keresetre való áttérés.

Ugyanez igaz a csoporthoz tartozás igazolási módjára is, mely egy olyan bizonyítási kérdés, melynek vonatkozásában kétféle sikertelenség fordulhat elő: a felperes által megjelölt igazolási mód alkalmatlan a bizonyításra, illetve alkalmas ugyan, de nem alkalmazható egységesen az érintett jogosultak vonatkozásában. Az egységesség követelményét nem sérti, ha a felperes nem egyetlen igazolási/bizonyítási módot jelöl meg, hanem pl. kettőt, melyek mindegyike az érintett jogosultak külön alcsoportjára alkalmazható. Másként megfogalmazva: az igazolási módnak határozottnak kell lennie, de a perben érintett jogosultak tekintetében tartalmazhat bizonyos eltéréseket, mindaddig, amíg a közérdekű keresetindítás törvényi felhatalmazáson túli alapvető feltétele: a lényegi ténybeli és jogi azonosság fennáll.

Az 576. §-hoz

Ügyazonosság esetén pergazdaságossági okból célszerű a közérdekű perek egyesítése. Ügyazonosság akkor áll fenn, ha az alperes, a jogosulti kör azonos és az érvényesített jog lényegileg azonos (melyhez a tényalap lényegi azonossága is szükséges). Ilyen esetben több közérdekű per azért indulhat, mert a törvényalkotó a közérdekű perek megindítására néhány esetben különböző szervezeteknek, jogosultaknak párhuzamosan adott felhatalmazást. Ezt a törvényalkotói döntést nem indokolt peres szabályokkal felülírni (pl. egy olyan szabállyal, hogy az elsőként megkeresett bíróság jár el ilyen ügyekben, a többi pert pedig meg kell szüntetni), hanem a perek egyesítésével mindegyik közérdekű felperesnek meg kell adni a jogot az eljárásra. Ilyen esetben valójában egy közös (perindítási) jogot érvényesítenek a felperesek, ezért egyesítés esetén egységes pertársaságot fognak képezni.

Az egyesítést a kizárólagosan illetékes, ennek hiányában az általános illetékességű bíróság rendelheti el. Hatáskör tekintetében nem lehetnek különbözőek ezek a perek, mert a főszabály szerint a törvényszék hatáskörébe tartoznak ezek az ügyek is.

Az 577-578. §-hoz

Marasztalási kereset esetén teljesítésre a jogosultak irányában kell kötelezni alperest, így válik lehetségessé a jogosultak javára történő végrehajtás alperes önkéntes teljesítése hiányában. A végrehajtással kapcsolatos kérdéseket egységesen célszerű szabályozni, a tisztességtelen piaci magatartás és a versenykorlátozás tilalmáról szóló 1996. évi LVII. törvény 92. § (7) bekezdésében meghatározott eljárás mintájára.

A perköltség tekintetében viszont felperest kell jogosítani, illetve kötelezni, mert a költségek nála merültek fel, illetve a kockázatot neki kell viselnie, mivel a jogosultak felhatalmazása nélkül indította a közérdekű pert.

A törvény külön szabályozza azt a kérdést, hogy a közérdekű perben hozott ítélet mikor képezi akadályát a jogosultak egyedi perindításának. A hatályos szabályozás jellemzően úgy rendezi ezt a problémát, hogy kimondja, a közérdekű keresetindítás az egyedi igényérvényesítés lehetőségét nem korlátozza. Ez a megoldás a jogosultak rendelkezési jogának tiszteletben tartásán alapszik. Ugyanakkor nem szolgálja kellőképpen a következő igényeket: egyfelől alperesnek méltánylandó érdeke az, hogy az adott jogvita véglegesen záruljon le, vagyis ugyanazon kérdésben ne lehessen ismételten jogvitát kezdeményezni; másrészt az igazságszolgáltatásnak is az az érdeke, hogy adott ügy a lehető legkevesebb erőforrást kössön le.

A törvény ezeket az igényeket igyekszik egyszerre kiszolgálni. Így megmarad az egyedi keresetindítás lehetősége, de ehhez a jogosultnak egy egyszerű nyilatkozatot kell tennie. Így a jogerőhatás alól csak azokat a jogosultakat vonja ki a törvény, akik ezt a kívánságukat kifejezték. Ahhoz viszont, hogy ezt a nyilatkozatukat megtehessék, értesíteni kell őket a jogerős ítéletről. Ennek az értesítésnek a terhét az alperesre indokolt telepíteni, mert egyrészt ő ismeri a jogosultakat (mert pl. regisztrálta a szerződő partnereit, vevőit), másrészt az ő érdeke megtudni azt, hogy számíthat-e még igényérvényesítésre. Mindazonáltal nem kötelező így eljárnia, csak ha ez érdekében áll. A jogosultat pedig nem indokolt rögtönös perindításra kötelezni, erre a rendes elévülési időben marad lehetősége, itt csak annyit kell tennie, hogy jogfenntartással él.

A törvény külön szabállyal rendezi a közérdekű perben hozott jogerős ítélet és az azonos tárgyú egyedi perek viszonyát.

Ilyen esetekben az alperes az egyedi per keretében hívja fel nyilatkozattételre a jogosultat, aki dönthet úgy, hogy folytatja az egyedi pert, illetve elfogadhatja magára nézve kötelezőnek a közérdekű perben hozott ítéletet. Utóbbi esetben vagy rögtön el is áll a keresetétől, vagy a bíróság szünteti meg a pert arra tekintettel, hogy a per tárgya ítélt dologgá vált. Külön költségviselési szabályt is ad erre az esetre a törvény, ha a közérdekű perrel érdemben pernyertessé vált a jogosult, ugyanis ilyen szabály hiányában felperes elállás/permegszüntetés esetén költségviselő lenne, ha viszont ezt elkerülendő folytatná a pert, az az igazságszolgáltatást terhelné feleslegesen.

A törvény e szabályok körében az anyagi jogerő fogalmát használja, melynek definíciója szerint az a lényege, hogy egy adott per elbírálása milyen jellemzőkkel bíró másik per megindítását zárja ki. Vagyis ha a fenti szabályok szerint anyagi jogerőhatás nem keletkezik, az csak annyit jelent, hogy az érintett jogosult egyedi pert is indíthat, viszont az anyagi jogerőhatás hiánya nem akadálya annak, hogy a közérdekű perben hozott ítélet kedvezményeiből részesüljön, ha az ítélet hatály rá kiterjed. A társult perlés esetében ugyanezek a szabályok érvényesülnek.

A törvény nem tiltja meg a közérdekű perben az egyezségkötést. Ennek oka az, hogy az egyezségkötés sem érinti jobban a jogosultak rendelkezési jogát, mint maga a közérdekű perindítás (s esetlegesen ennek a közérdekű pernek az elvesztése). Mindegyik esetre az adja a kellő védelmet a jogosultak számára, hogy utólag, az eredmény ismeretében egy egyszerű nyilatkozattal kivonhatják magukat a közérdekű perben hozott ítélet anyagi jogerőhatása alól. Ebből következik viszont, hogy az egyezséget jóváhagyó végzés közlésére és az arra való nyilatkozattételre e § szabályai megfelelően irányadók, mivel a jóváhagyott egyezség ítélet hatályú.

Az 579. §-hoz

A törvény azért mondja ki az elévülés megszakadását, mert nem érdeke az igazságszolgáltatásnak, hogy az elévüléstől félve tömegesen megindítsák az egyedi pereket a jogosultak. A Ptk. megfogalmazása a „követelés érvényesítése” fordulatot használja, nem írja elő, hogy a jogosult tegye meg ezt, mégis indokolt lehet az egyértelműsítés. Továbbá, külön elévülési (nyugvási) szabály célszerű arra az esetre, ha a jogosultak élni kívánnak rendelkezési jogukkal, azaz egyedi pert kívánnak indítani annak ellenére, hogy a közérdekű pert a felperes elveszítette.

Az 580-582. §-hoz

A társult perről szóló fejezet csak az általános szabályoktól való szükségképpeni eltéréseket tartalmazza. Számos esetben az általános szabályok alkalmazása ebben a pertípusban is megfelelő eredményre vezet. Így pl. nincs speciális szabály a hatáskörre, miként a pertárgyérték számításra sem (ugyanis a követelések összeadása levezethető az általános szabályokból is).

Kimondja viszont a törvény a kötelező jogi képviseletet, azért, mert ez ebben a speciális pertípusban a járásbíróság előtt is indokolt.

A közérdekű perhez hasonlóan itt is lehetőség van tanács elé utalásra akkor, ha a társult per különös bonyolultsága, vagy kiemelt társadalmi jelentősége ezt indokolja. Hangsúlyozandó, hogy a tanács elé utalásra csak akkor van lehetőség, ha a társult per a törvényszék hatáskörébe tartozik.

A törvény szerinti társult per a kollektív igényérvényesítés olyan formája, melyben a jogosultak döntése és kifejezett nyilatkozata képezi annak alapját, hogy az igények együttesen, egyetlen perben legyenek elbírálhatók. A társult per így az ún. opt-in modellt valósítja meg. A társult per törvény szerinti modellje a következő meghatározó jegyekkel rendelkezik.

Ebben a modellben a felperesek személyükben ismertek, azonosítottak. Ennek ellenére a társult per lényege, hogy nem a felperesek egyedi igényeinek összességét (mindegyikét), hanem egyetlen, tipikus igényt, azaz egy érvényesített jogot és egy hozzá tartozó tényalapot bírál el a bíróság. Csak így lehet a társult performának hatékonysági előnye az egyedi igények aggregált elbírálásához képest. Ezért a társult per alapvető előkérdése ennek az egyetlen igénynek a megkonstruálása, leírása, másfelől annak igazolása, hogy a felperesek egyedi körülményei alapján az így megkonstruált tipikus igény illik rájuk, azzal valóban rendelkeznek.

A társult per másik hatékonysági előnye abból származik, hogy a jogosultak ugyan mindannyian felperesek a perben, de perbeli jogokat egyedileg, külön-külön nem gyakorolhatnak. Ebből következően viszont a társult per másik fontos szabályozási tárgya annak meghatározása, hogy a csoport nevében ki jár el, illetve a csoport befolyásolhatja-e a pervitelt. A pervitel ellenőrzéséhez kapcsolódó külön kérdés az, hogy a csoport mellett/helyett a bíróság gyakorolhat-e kontrollt a pervitel felett.

A társult per formájának bevezetése azért indokolt a közérdekű perek mellett, mert a jogalkotó a közérdekű perindítást csak bizonyos esetcsoportokban teszi lehetővé. Amíg a közérdekű perben a valódi anyagi jogosult ilyen irányú döntése nélkül indul meg a per (amit jelentős részben az igazol, hogy a per megindítása elsősorban társadalmilag jelentős érdek), addig a társult per a rendelkezési jog teljes fenntartásával valósítja meg a perökonómiai célt. A társult per szabályai akkor is megkönnyítik az egyedi igények összevont, kollektív érvényesítését, amikor a közérdek nem indokolja a közhatalom (pl. ügyész, hatóságok) beavatkozását, viszont az igények nagy száma és hasonlósága miatt a kollektív elbírálás hatékonysági előnyöket nyújt.

Az 583-585. §-hoz

A törvény nem teszi lehetővé bármely érvényesített jog tekintetében a társult perlést, csak a fogyasztói szerződésekkel kapcsolatos jogvitákban, illetve a munkaügyi perekben. E szűkítés indoka az, hogy jellemzően a fogyasztói, munkaügyi jogviták és emberi tevékenységend vagy mulasztáson alapuló, előre nem látható környezetterhelés által közvetlenül okozott egészségkárosodásból fakadó igények vagy vagyoni kárigények azok, melyekben a kollektív jogérvényesítés által biztosított hatékonysági előnyök nélkül a jogvédelem meghiúsulhatna, mivel egyéni perindításra valószínűleg nem kerülne sor. További korlát, hogy legalább tíz felperes szükséges a társult per megindításához.

A társult per alapfeltétele az elbírálandó igények azonossága (jog- és tényazonosság). Az azonosság jelentése tekintetében a közérdekű perekre vonatkozó indokolás itt is irányadó. Az azonosság egy olyan előkérdés, melyet a bíróságnak a perelőkészítés során külön meg kell vizsgálnia, illetve el kell döntenie. Ha az igények nem azonosak lényegüket tekintve (hiszen a teljes identitás a személyi, illetve szükségképpen ténybeli teljes azonosság hiánya miatt eleve lehetetlen volna, így azt előírni sem lehet), a társult performa nem alkalmazható, az ilyenként indított pert meg kell szüntetni. Ez nem akadályozza viszont azt, hogy a felperesek egyénileg érvényesítsék az igényeiket. A törvény az azonos érvényesített jogot reprezentatív jognak nevezi, míg az ezt megalapozó tényeket reprezentatív tényeknek.

A per tárgyát a bíróság által külön végzésben definiált reprezentatív jog fennállása képezi, a reprezentatív tényekre figyelemmel. Ugyanakkor a felperesek egyedileg azonosítottak a keresetlevélben, a bíróság ügydöntő határozata majd őket jogosítja vagy kötelezi. Ezért meg kell teremteni a kapcsolatot az egyedi felperesek és az érvényesített reprezentatív jog között. Ezt a törvény összekapcsolásnak nevezi. Az engedély iránti kérelemben a reprezentatív felperesnek elő kell adnia azt, hogy milyen módon képzeli el a reprezentatív jog és az egyedi felperesek összekapcsolását, azaz annak bizonyítását, hogy a megítélt reprezentatív jog az adott egyedi felperest megilleti. Az összekapcsolást (a bizonyítás módját) a bíróságnak vizsgálnia kell, illetve e kérdésben döntést kell hoznia, hogy az ítélete bizonyosságot, egyértelműséget teremtsen a tekintetben, hogy az ítélet alapján kik lesznek teljesítésre jogosultak. Példával élve: az érvényesített reprezentatív jog egy árleszállítási igény az alperesi vállalkozás által 2015-ben kötött szolgáltatási szerződések vonatkozásban, hibás teljesítésre tekintettel. A társult felperesek mindazok a fogyasztók, akik ebben az időszakban az adott szolgáltatásra szerződést kötöttek alperessel. A reprezentatív felperes engedély iránti kérelmében az összekapcsolás igazolásaként (bizonyításaként) ebben az esetben az alperes adott szerződéstípusával 2015-ben szerződő fogyasztók írásbeli szerződésének bemutatását határozhatja meg.

Az összekapcsolás tényleges igazolásának a per során kell megtörténnie. Erre a bíróság határidőt tűz ki. A keresetlevelet a felperesek által kijelölt reprezentatív felperesnek kell előterjesztenie.

A társult per formájában való perléshez a bíróság engedélye szükséges. Az engedély megadásának feltétele az érvényesített jog és az azt megalapozó tények reprezentativitásának igazolása. Ezen túlmenően a törvény a bíróságnak jogot ad arra is, hogy célszerűségi alapon mérlegelje a társult per engedélyezését. A mérlegelés során azt kell a bíróságnak vizsgálnia, hogy a társult per az adott formában lebonyolítható-e, azaz nem ütközik-e a per lefolytatása olyan adminisztratív nehézségbe, mely a társult pernek az egyedi perek összességéhez mért hatékonysági előnyét megszüntetné. Az engedély iránti kérelem tárgyában hozott, akár helytadó, akár elutasító végzés ellen a törvény külön fellebbezést enged, egyúttal gyorsított döntéshozatalt ír elő a másodfokú bíróság számára. E szabályozás indoka, hogy a per elején dőljön el - később fellebbezéssel már nem támadható módon - jogerősen, hogy a társult perlés törvényi feltételei fennállnak-e.

Az 586. §-hoz

A törvény rendhagyó módon szerződési szabályokat iktat a Pp.-be. Ennek oka az, hogy a társult per alappillére a jogosultak (majdani felperesek) konszenzusa, szerződése.

Ez a szerződés atipikus, és szorosan kapcsolódik a Pp. közjogi természetű eljárási szabályaihoz. E szerződés megkötése befolyásolja mind a peres eljárás lefolytatásának módját, mind a perbeli jogok és kötelezettségek gyakorlásának mikéntjét, továbbá tartalmában eljárási típusú rendelkezéseket tartalmaz abban az értelemben, hogy az eljárási jogoknak és kötelezettségeknek a reprezentatív felperes általi gyakorlása hátterét, felhatalmazás-rendszerét teremti meg. Minderre tekintettel nem rendszeridegen és indokolt e szerződési szabályok törvényben történő elhelyezése.

A törvény írásbeliséghez köti a szerződés létrejöttét és felsorolja azokat a kérdésköröket, melyeket okvetlenül szabályozniuk kell a feleknek ahhoz, hogy a társulás működőképes és méltányos legyen. A három legfontosabb szabályozandó kérdéskör a következő:

a felek hozzájárulása a társult per előkészítésének, továbbá magának a pernek a költségeihez, mind az előzetes finanszírozásra (előlegezésre), mind az utólagos viselésre kiterjedően,

a reprezentatív felperes pervitele korlátainak és ellenőrzésének szabályai,

pernyertesség vagy egyezségkötés esetén a „bevétel”, vagyis a marasztalási összeg felosztása.

Mindhárom téma (költségek, bevételek, eljárás-kontroll) egyaránt a társult per lényegéhez kötődik, mivel az e kérdésekben a felek által kialakított szerződéses szabályok az érintettek magánjogi autonómiájának, illetve perbeli rendelkezési jogának a társult perlési formából következő szükségszerű korlátozásának terjedelmét és módját határozzák meg, illetve e jogok védelmének biztosítékait adhatják.

A törvény a felek belső jogviszonyának rendezése tekintetében a felek szerződési szabadságát tiszteletben tartja, és diszpozitív szabályokat sem tartalmaz, annak érdekében, hogy a felek kifejezett megegyezéssel rendezzenek minden lényeges kérdést, azaz maguk alakítsák ki a szerződés kikötéseit. Egyetlen kógens rendelkezést tartalmaz a törvény: pernyertesség (egyezségkötés) esetére előírja, hogy a „nyereséget” nem lehet átcsoportosítani a felek között, azt az eredeti követelésük arányában teljesíti számukra alperes.

Nem kógens szabály, mégis a szabályozási kötelezettség előírásával bizonyos védelmet nyújt a törvény a feleknek azzal a szabállyal, hogy a szerződésben rendelkezni kell arról, hogy a reprezentatív felperes milyen módon tájékoztatja perviteléről a feleket, illetve hogyan biztosítja a felek tájékozódási lehetőségét, a pervitel ellenőrzését.

A társult per eljárásának egyes szabályai értelemszerű korlátokat képeznek a társult perlési szerződés tartalma tekintetében is, anélkül is, hogy ezt a törvény kifejezetten előírná. Így például a társult perbe való belépésnek, illetve onnan való kilépésnek korlátai lesznek, amire a szerződésben is célszerű tekintettel kell lenni.

A per bírósága a társult perlési szerződés tartalmát ellenőrzi, a törvényi követelmények teljesítését azzal kényszeríti ki, hogy ha a szerződés nem tartalmazza a törvényben előírt kötelező elemeket, illetve az egyetlen kógens szabállyal ellentétes rendelkezést tartalmaz, akkor a keresetlevelet visszautasítja. E tekintetben hiánypótlásnak nincs helye, mert a társult perlési szerződés újbóli megkötése (minden érintett részéről való aláírása) valószínűleg nem lenne lehetséges rövid határidőn belül.

Ugyanakkor a szerződés feltételeinek betartását a per bírósága már nem ellenőrzi, vagyis nem kíséri figyelemmel azt, hogy a reprezentatív felperes betartja-e a szerződést. Ez a feladat idegen lenne a per bíróságának szokásos szerepétől, vitás helyzetekben pedig a társult per kereteit szétfeszítené a felperesek és reprezentatív felperes közötti szerződéses jogvita eldöntése. Az sem elhanyagolható szempont, hogy a reprezentatív felperes pervitele helyessége feletti őrködés az alperesben a bíróság elfogultságának látszatát is kelthetné, illetve a bíróságot esetleg arra kényszerítené, hogy a per érdemét illetően álláspontját idő előtt feltárja. A per bírósága ezért nem gyakorolhat kontrollt a reprezentatív felperes pervitele felett, sem a társult perlési szerződés betartatása céljából, sem célszerűségi vagy egyéb szakmai szempontból. Természetesen a jogi képviselő szakmai kamarai kontrollja, ebben az irányban fennálló felelőssége közvetett biztosítékot jelent az érintettek számára a megfelelő pervitelre. (A kamara pl. speciális felelősségbiztosítási szabályokkal erősítheti a társult perek felpereseinek védelmét.) Ez a megközelítés megfelel az általános szabályainknak, melyek alkalmazhatóságán nem változtat az sem, hogy társult perekben esetleg nagyobb számú felperes érdekeinek védelme a tét. A társult perlés egy bizalmi jogviszony, melyben a feleknek kellő gondossággal kell szerződniük.

A felperesek a szerződéses jogaikat tehát az általános szabályok szerint, külön perben érvényesíthetik a reprezentatív felperessel szemben. Ha egy ilyen per a társult per folyamatban léte alatt megindulna, a társult per bírósága erre tekintettel belátása szerint felfüggeszthetné a társult pert, az általános szabályok megfelelő alkalmazásával.

A társult perlési szerződés módosítására csak valamennyi társult tag teljes konszenzusa esetén van mód, melyre - a gyakorlati nehézségek miatt - vélhetően ritkán fog sor kerülni. Emiatt a szerződés megkötése, a rendelkezések kialakítása tekintetében a reprezentatív felperest és jogi képviselőjét igen nagy felelősség terheli.

Az 587-589. §-hoz

Az utólagos belépésre célszerű lehetőséget adni, mivel előfordulhat, hogy a csoport szervezése még nem zárul le a keresetlevél benyújtása előtt. Ugyanakkor a csoport tagjainak kiléte, jogosultságaik sajátosságai befolyásolják a reprezentatív jogok és tények meghatározását, amely a perelőkészítés első lépése, ezért azt nem lehet időkorlát nélkül lehetővé tenni. Ez semmilyen szempontból nem sérti a társult per lehetséges felpereseinek rendelkezési jogát, mivel egyéni perindítási joguk mindenkor fennmarad, a határidő elmulasztásával mindössze attól a kedvezménytől esnek el, hogy társult formában érvényesítsék igényüket.

Belépni a perfelvételi szakban a bíróság engedélyével lehet, az engedélyt akkor adja meg, ha a belépések és a kilépések hatására nem áll be olyan változás, amelynek következtében korábbi perfelvételi cselekmények megismétlése vagy tartalmuk módosítása válna szükségessé.

A kilépések korlátozása szintén nem jár a rendelkezési jog sérelmével, mivel a társult perlési szerződéshez annak a törvényi feltételnek az ismeretében csatlakozik a felperes, hogy kilépési lehetősége egy alkalommal, szűk időhatárban lesz nyitva. A társult perlésben résztvevő személyek pontos körének meghatározása igen jelentős az alperes érdekeinek védelme szempontjából is: az alperes számára mellőzhetetlen, hogy a perbeli kitettségét, a társult perrel járó kockázatokat a per viszonylag korai szakaszában kétséget kizáróan megismerje, és magatartását (így pl. egyezségkötési ajánlatát) ahhoz igazítsa.

Értelemszerűen a belépéshez és kilépéshez szükséges az is, hogy a társult perlési szerződéshez az új felperesek csatlakozzanak, illetve a kilépők azt felmondják. A csatlakozások és kiválások a szerződés eredeti rendelkezéseit - a személyi résztől eltekintve - nem érintik.

A perbelépésről és kilépésről külön végzést hozni nem kell. Megjegyzendő, hogy a kilépést és a belépést nem kötelező lehetővé tenni a társult perlési szerződésben.

Ha a kilépés szabályszerűsége tekintetében vita van a kilépő felperes és a reprezentatív felperes között, e vita csak külön perben bírálható el, a társult per bírósága a reprezentatív felperes nyilatkozatát köteles figyelembe venni. Ha nagyobb számban fordul elő kilépéssel kapcsolatos vita, ez megalapozhatja a társult per felfüggesztését.

Ha a kilépések következtében a felperesek száma 10 alá csökken, az engedély iránti kérelmet el kell utasítani.

A kilépés és belépés speciális szabályai nem érintik a jogutódlás általános szabályainak érvényesülését, így a peres felek személyében bekövetkező változás általános szabályai szerint - de csak eszerint - az eredeti társult felperesek személye kicserélődhet.

A helyettes reprezentatív felperes intézménye azt a célt szolgálja, hogy ha a reprezentatív felperes kiesik (pl. meghal), legyen olyan, a felperesek által előre kiválasztott személy, aki a pert továbbviszi. Ezért a helyettest már a társult perlési szerződésben ki kell jelölni, és a keresetlevélben is fel kell tüntetni. Ha a reprezentatív felperes jogi személy, jogutódlással való megszűnése esetén nem a jogutódja jár el, hanem a helyettes, mivel ő az, akiben a felperesek előre megegyeztek.

A társult perlési szerződés tartalmának ismerete az alperes perviteléhez nem szükséges, viszont olyan információkat tartalmazhat (pl. egyezségkötés összeghatára), melynek alperes általi megismerése felperesek érdekeit sértené.

A társult per csak úgy működőképes, ha kizárólag egy felperes gyakorolja a felpereseket megillető eljárási jogokat. Ennek érdekében indokolt, hogy a harmadik személyek irányában tett cselekmények hatálya ne legyen megkérdőjelezhető. A társult perlési szerződésben tett bármilyen megkötés nem írhatja felül azt az eljárási szabályt, amely szerint a társult per reprezentatív felperesének cselekményei - önmagában e pozíciójánál fogva - teljes hatályúak. E hatályt nem rontja le a társult perlési szerződés szabályainak sérelme sem, csakúgy, mint a jogi képviselőnek a megbízója érdekeit sértő perbeli cselekménye sem lesz ezen anyagi jogi jogsértés miatt a perben hatálytalan. Ez a per dinamikájának fenntartása miatt elengedhetetlenül szükséges, úgy az általános szabályban, mint jelen pertípus szabályai körében is.

Továbbá azt is ki kell mondani, hogy a felperesi perbeli jogok egységesek, és csak egységesen gyakorolhatók, tehát pl. a reprezentatív felperes nem módosíthatja a keresetét csak egyes felperesek vonatkozásában, vagy nem fellebbezhet csak egyes felperesek nevében.

Az 590. §-hoz

Ahogy a társult perlési forma kötelező előfeltétele, hogy a felperesek reprezentatív jogot érvényesítsenek reprezentatív tények alapján, vagyis hogy lényegileg azonos igényüket uniformizálják, úgy a bíróságnak is erről a reprezentatív jogról kell döntenie. Ez viszont nem zárja ki, hogy a per központi kérdése szempontjából nem létfontosságú kérdésekben az azonosság ne legyen teljes, másképpen, a társult per felpereseinek igénye tekintetében apróbb, az ügy lényegét nem érintő kivételek, mint pl. összegszerű eltérések a marasztalásban, fennmaradhatnak. Önmagában tehát nem zárja ki a társult per formájában való igényérvényesítést pl. az, ha az érvényesített jog vételár visszakövetelése, de a vételár nem teljesen azonos minden felperes esetében, pl. tartozékok különbözősége miatt, vagy mert az alperes időközben egyszer árat emelt. Ilyen esetekben azonban a reprezentativitás, az érintettség és az összekapcsolás (igazolási mód) előadása vonatkozásában a reprezentatív felperesnek alcsoportokat kell képeznie. Ennek a feldarabolásnak korlátját képezi azonban az, hogy végeredményben nem válhat egyedi bizonyítási eljárásokká az összekapcsolás tényleges igazolásának lefolytatása az egyes felperesek vonatkozásban.

A törvény a perköltséget kiemeli az (1) bekezdés főszabálya alól és a reprezentatív felperest kötelezi, illetve jogosítja a perköltség tekintetében, mivel ő végzi a perbeli cselekményeket és viseli az ezzel járó kockázatokat. A szabály az alperes érdekét is szolgálja, mivel világossá teszi a reprezentatív felperes felelősségét a pervesztesség esetére.

A társult perben marasztalás esetén nincs lehetőség arra, hogy alperes egy közös számlára teljesítsen, amelyet a reprezentatív felperes oszt el a perbeli érdekeltség arányában. Ellenkező megoldás egyszerűsítené a bíróság és alperes dolgát, továbbá segítené a reprezentatív felperes megítélt perköltségben meg nem térülő költségeinek és díjának behajtását, de a visszaélést is könnyítené. Ezért, ti. a visszaélési lehetőségek kizárása érdekében a jogalkotó azt a megoldást választotta, hogy a bíróság a társult perben is megszemélyesíti a jogosultakat a pervesztes alperes marasztalása esetén és a határozottság követelményének megfelelően a marasztalási összeget is személyekre lebontva határozza meg. Ennek természetesen előfeltétele, hogy a keresetlevél is kellően határozott legyen - így a társult perben a bíróságnak nem szabad a társult perlés feltételei vizsgálatának rovására a keresetlevél általános kellékeinek vizsgálatát, így különösen a határozottsági követelmény meglétének vizsgálatát elmulasztania. Egyebekben ez a megoldás teszi azt is lehetővé, hogy a társult per felperesei az alperes marasztalása esetén közvetlenül kezdeményezzenek végrehajtást.

Ha a bíróság valamely felperes keresetét az összekapcsolás igazolásának eredménytelensége miatt utasítja el, akkor a reprezentatív felperes csak az érintettre kiterjedő hatállyal is megfellebbezheti a döntést.

Az 591. §-hoz

Mivel nincs olyan szabály, hogy egy ügyben (azaz azonos alperes ellen, ugyanazon típusú jog érvényesítése iránt) csak egy társult pert lehetne indítani, előfordulhat, hogy a felperesek különböző csoportokba szerveződve lényegében azonos tárgyú pert indítanak ugyanazon alperes ellen, mely perek alapvetően a felperesek személyében különbözőek (illetve kereset tartalma is lehet más), de az elbírálandó jog- és ténykérdések alapvetően azonosak. Ennek ellenére nem indokolt az ilyen pereket egymásra tekintettel felfüggeszteni, illetve egyesíteni, mivel a külön pert indító (és eltérő reprezentatív felperest és ügyvédet választó) felperesi csoportok felpereseinek rendelkezési jogát így lehet tiszteletben tartani. E társult perek anyagi jogerőhatást sem gyakorolhatnak egymásra. Ez a jogerő általános szabályaiból is következik (nincs félazonosság), mégis felmerülhetne ezzel ellentétes megoldás is, tekintve a társult pernek a konkrét felperesektől elszakított, elvonatkoztatott jellegére. Ezért a törvény az egyértelműség kedvéért ezt a szabályt megerősíti. Ugyanez a helyzet a társult per és az egyedi perek viszonyában.

Speciálisabb a helyzet a közérdekű perek vonatkozásában. A közérdekű perek ugyanis „anonim” perek abban az értelemben, hogy az egyedi jogosultak személye nem ismert, ők nem felperesei az adott közérdekű pernek. Így ezek a közérdekű perek az absztrakt jog- és ténykérdésekre lecsupaszítottak, melyből következhetne, hogy ezeknek a jog- és ténykérdéseknek az eldöntése irányadó lehetne más perekre is, vagyis elsőbbséget (és akár felsőbbséget) lehetne biztosítani a közérdekű pereknek. Ennek azonban ismét a rendelkezési jog tiszteletben tartása képezi az akadályát: ha a felperesek az egyedi vagy társult per megindítása mellett döntöttek, vagyis aktívan felléptek a jogaik érvényesítése érdekében, nem lehet kötelezővé tenni rájuk nézve annak a pernek az eredményét, melyet jóváhagyásuk nélkül mások indítottak. Ugyanakkor a reprezentatív felperes kérelmére a társult per felfüggeszthető egy azonos tárgyú közérdekű perre tekintettel. Továbbá, a közérdekű perek szabályai rendezik azt, hogy azonos tárgy esetén a társult per felperesei (a reprezentatív felperes útján) miként fogadhatják el magukra nézve kötelezőnek a közérdekű perben hozott ítéletet.

Az 592. §-hoz

A törvény tartalmazza a polgári per egyes, nemzetközi vonatkozású kapcsolódásait szabályozó rendelkezéseket.

A törvény ugyanakkor csak azokat az ún. nemzetközi polgári eljárásjogi szabályokat rögzíti, amelyek a polgári perben alkalmazandóak. Emellett számos olyan szabály létezik, ideértve a nemzetközi polgári jogsegélyt is, amelynek címzettjei nem kizárólag a polgári perben eljáró bíróságok lehetnek, hanem más polgári ügyekben eljáró hatóságok, pl. gyámhatóság. További indok, hogy e hatóságok tipikusan nemperes eljárások keretében járnak el. Indokolt ezért, hogy a kiterjedtebb nemzetközi polgári eljárásjogi szabályokat a nemzetközi magánjogról szóló törvény szabályozza, amelynek hatálya nemcsak a bíróságokra terjed ki.

A törvény Kilencedik része a nemzetközi polgári eljárásjog forrásainak - az európai uniós aktusoknak és a nemzetközi szerződéseknek - a belső joghoz való illeszkedését kívánja biztosítani a fent jelzett keretek között.

Jelen szakasz kiemeli, hogy a rész rendelkezései szubszidiárius hatályúak: azok csak akkor alkalmazandóak, amennyiben nemzetközi szerződés vagy az Európai Unió kötelező jogi aktusa eltérően nem rendelkezik. A nemzetközi szerződések illetve uniós aktusok normái ennek megfelelően elsőbbséget élveznek a belső jog nemzetközi vonatkozású eljárási szabályaival szemben.

Az igazságügyi együttműködés körében elfogadott uniós aktusok többnyire tartalmaznak rendelkezést a tagállamok között hatályban lévő, ugyanolyan kérdéskört szabályozó nemzetközi szerződésekhez fűződő kapcsolatukról, és jó néhány többoldalú nemzetközi szerződés is tartalmaz ilyen rendelkezéseket.

Az 593-594. §-hoz

Ahhoz, hogy a külföldi közokirat bizonyító erejét a kiállítás helye szerinti ország jogával összhangban (és a hazai közrendbe nem ütközően) megőrizze, a nemzetközi okiratforgalomban rendszerint szükség van bizonyos garanciális követelményekre. Ilyen követelmény a diplomáciai felülhitelesítés, amellyel a kiállítás helye szerinti illetékes magyar külképviseleti hatóság a magyarországi felhasználásra szánt közokiraton állam a magyar bíróságok és más hatóságok felé záradék formájában lényegében azt tanúsítja, hogy a közokirat kiállítója, hivatali ügykörében eljárva, állította azt ki. A magyar külképviseleti hatóság általi felülhitelesítésre rendszerint nem közvetlenül, hanem egy a kiállítás helye szerinti állam belső joga által szabályozott ún. hitelesítési láncolat eredményeként kerül sor, amelynek végén a kiállítás helye szerinti állam külügyminisztériuma áll; a magyar külképviseleti hatóság általi felülhitelesítés rendszerint e szerv bélyegzőlenyomatának és a részéről aláírásra jogosult tisztviselő aláírásának valódiságát tanúsítja.

A törvény a jelenlegi szabályozással [Pp. 195. § (8) bekezdés] tartalmilag megegyezően fenntartja a külföldön kiállított közokirat vonatkozásában a felülhitelesítési kötelezettséget.

Számos külföldi állam vonatkozásában van hatályban olyan nemzetközi szerződés, amely szükségtelenné teszi a közokiratok határokon átnyúló felhasználása esetén a külképviseleti hatóság általi diplomáciai felülhitelesítést. Erre utal a törvény a nemzetközi szerződések eltérő rendelkezéseire. Szemben azonban a Pp. 195. § (8) bekezdése második mondatával a megfogalmazás egyértelművé teszi, hogy nemzetközi szerződés léte még nem feltétlenül azt jelenti, hogy a külföldi közokirattal kapcsolatban semmiféle további hitelesítési követelményre ne lenne szükség. Léteznek ui. nemzetközi szerződések, amelyek a közokiratok határokon átnyúló felülhitelesítésének rendjére a diplomáciai felülhitelesítésnél egyszerűbb szabályokat írnak elő, ám megkívánnak a más szerződő államban felhasználni kívánt közokiratra bizonyos hitelesítési követelményt. Ennek legismertebb példája a nemzetközi okiratforgalomban ma is széles körben alkalmazott 1961. évi Hágai Egyezmény, amelynek 3. cikke szerint a más szerződő államban felhasználni kívánt közokiratot a kiállító állam megfelelő hatóságának az Egyezmény mellékletében meghatározott, „Apostille” megnevezésű egységes mintájú nemzetközi hitelesítési tanúsítvánnyal kell ellátni.

A törvény a külföldön kiállított magánokiratok belföldi eljárásban történő felhasználásával kapcsolatos rendelkezést tartalmaz. A törvény annyiban tér el a jelenleg hatályos szabályozástól, hogy - a külföldi közokiratokhoz hasonlóan - hivatkozik nemzetközi szerződések eltérő rendelkezéseire. A nemzetközi szerződésekre történő utalás hiánya jelenleg is fogyatékossága a Pp 198. § b) pontjának, hiszen léteznek nemzetközi szerződések, amelyek nemcsak a közokiratok, hanem a bíróság, hatóság vagy közhitelességgel felruházott személy által ügykörében hitelesített magánokiratok esetében is mentességet adnak a diplomáciai felülhitelesítés alól (pl. a kétoldalú jogsegélyszerződéseink nagy része), sőt a Hágai Egyezmény 1. cikk d) pontja is a saját hatálya alá vonja a hitelesített magánokiratokat.

Az 595-596. §-hoz

A Plósz-féle Pp.-ben már szereplő szabály megalkotásának az indoka a mai viszonyok között is fennáll. A perbe kényszerített alperes, a per miatt bekövetkezett vagyoncsökkenése megtérítéséhez fűződő jogát sajátosan kell védeni akkor, ha feltételezhető, hogy a perköltség behajtása a felperes személyében rejlő objektív körülmények miatt nehézségekbe ütközhet.

A törvény alapvetően átveszi a hatályos Pp. vonatkozó szabályait. Az újraszabályozásánál azonban a perköltség-biztosíték jellegénél fogva tekintetbe veszi az Európai Unió Bíróságának a gyakorlatát is. Ennek megfelelően a perköltség-biztosítékadás feltételeinél nem az állampolgárságnak, hanem az állandó lakóhelynek (székhelynek) illetve a tartózkodási helynek tulajdonít döntő jelentőséget. A biztosítékadásra nem köteles felperes lakóhelyét nem Magyarországhoz köti, hanem az Európai Unió tagállamaihoz és a könnyített végrehajtás szempontjából velük egy tekintet alá eső országokhoz. A törvény ezzel a perköltség-biztosíték szabályai között helyezi el a hatályos Pp. 85. § (5) bekezdését.

A törvény két új kivételszabályt is rögzít. Nem állnak fenn ugyanis a biztosítékadás indokai akkor, ha a felperesnek elegendő, ellenőrizhető és könnyen végrehajtás alá vonható vagyona van és az alperes esetében akkor sem, ha a perben maga is keresetet indít a felperessel szemben.

A törvény ezeken túl rendelkezik a kérelem előterjesztésének a határidejéről és a hatályos szabályokkal ellentétben csak a biztosíték teljes vagy részbeni visszafizetését elrendelő határozat ellen enged fellebbezési jogot, ugyanis a biztosíték adásra kötelező végzés a biztosítékadás elmulasztása következményeként meghozott permegszüntető végzés elleni fellebbezésben sérelmezhető.

Az 597. §-hoz

A törvény lényegében fenntartja a hatályos Pp. 2004. május 1. napjával módosított szabályait. A külföldi felek között a költségkedvezmények igénybevétele szempontjából a határon átnyúló vonatkozású jogviták esetén az igazságszolgáltatáshoz való hozzáférés megkönnyítése érdekében az ilyen ügyekben alkalmazandó költségmentességre vonatkozó közös minimumszabályok megállapításáról szóló 2003/8/EK tanácsi irányelvnek való megfelelés miatt tesz különbséget. Az irányelvvel érintett személyi kör a magyar állampolgárságú felekkel egyenlő elbánásban részesül, míg az egyéb külföldi fél részére személyes költségmentesség vagy személyes költségfeljegyzési jog csak nemzetközi szerződés alapján engedélyezhető.

Az 598-602. §-hoz

Több tényező is alátámasztja a törvényben rögzített, az eljárások koncentrációját szolgáló hatásköri, illetékességi szabály megfogalmazását.

Ezen jogviták száma a tagállamok eddigi tapasztalatai alapján rendkívül alacsony, ezért célszerű, hogy az a kisszámú ügy ne szétszóródva jelenjen meg az egyes járásbíróságokon, hanem koncentrálódjon. A bírónak ebben az eljárásban együtt kell alkalmaznia a 861/2007/EK rendeletet és a magyar jogszabályokat (ld. rendelet 19. cikke), ami szintén sajátos ügykezelést és ügymenetet igényel, és az ügyek kevesebb számú bíróságra történő koncentrálását indokolja.

A törvény rögzíti, hogy amennyiben a fél olyan követelést érvényesít kis értékű követelésként, amely kizárt a rendelet 2. cikk (1)-(2) bekezdései alapján, pl. közigazgatási jogkörben okozott kár megtérítése iránti, vagy személyiségi jog megsértése miatt sérelemdíj iránti igényt érvényesít; a keresetet az általános szabályok szerint kell elbírálni.

Ebben az eljárásban, a koncentrált hatásköri szabályok egyben kizárólagos illetékességet hoznak létre, ezt rögzíti a törvény.

Az eljárás megindításával összefüggésben a rendelet tartalmazza, hogy a felperes a kis értékű követelések európai eljárását a rendelet I. sz. mellékletben meghatározott egységesített „A” keresetlevél kitöltésével, és annak a hatáskörrel és illetékességgel rendelkező bírósághoz történő közvetlen - postai úton, illetve bármilyen egyéb, az eljárás megindításának helye szerinti tagállam által elfogadott kommunikációs eszközzel, például faxon, e-mailben, vagy más elektronikus technológia alkalmazásának igénybevételével indítja meg.

A rendelet szabályaiból következik, hogy a keresetet csak írásban lehet előterjeszteni, de a járásbírósági hatáskörbe tartozó ügyekben a törvény általános jelleggel lehetővé teszi, hogy a jogi képviselő nélkül eljáró fél a keresetlevelet a lakóhelye, munkahelye szerint illetékes, vagy a perre illetékes járásbíróságnál szóban is előterjessze, amit a bíróság az erre rendszeresített formanyomtatványon rögzít. Ezt a törvény oly módon biztosítja a felperes számára, hogy a rendelet 11. cikke szerint keresetét a perre illetékes járásbíróságon szóban is előadhatja, ahol azt az „A” jelű formanyomtatványon rögzítik. Ez a szabályozás összhangban van a rendelet 11. cikkével, mely előírja a kitöltéshez nyújtandó tagállami segítséget.

Ha a viszontkereset meghaladja a rendelet 2. cikkében foglalt összeghatárt, a bíróság azon tagállam eljárási jogának megfelelően tárgyalja az ügyet, amely tagállamban az eljárást lefolytatják. Ez az összeghatár a rendeletnek az Európai Parlament és a Tanács (EU) 2015/2421 rendeletével (2015. december 16.) történt módosítását követően, a rendelet 2. cikk (1) bekezdése alapján 5000 Euró.

A rendelet felülvizsgálata során az egyik kritikus pont a fordítások magas költsége volt. Ezért írja elő a törvény - összhangban a rendelet 6. cikk (2) bekezdésével -, hogy a bíróság a féltől csak akkor kérheti az okirat hiteles fordítását, ha enélkül a tényállás nem lenne felderíthető. A törvény ezzel a megoldással főszabály szerint elegendőnek tekinti az okiratok egyszerű fordítását, ami összhangban van a törvény általános szabályaival.

A rendelet lehetővé tesz egy speciális jogorvoslatot előterjesztését felülvizsgálat elnevezéssel, amelyet azonban el kell határolni a törvény VI. részében szabályozott rendkívüli jogorvoslati eljárástól, a felülvizsgálattól. A törvény ugyanakkor nem változtathat a rendelet szerinti jogintézmény elnevezésén, mert annak hivatalos magyar fordítása ezt a terminológiát használja az perorvoslati eljárásra. A perorvoslat célja a tisztességes eljárás egyik legfontosabb elemének, a védekezéshez való jog gyakorlásának hiánya miatt az eljárás felülvizsgálatának biztosítása.

Több megoldás is elképzelhető arra vonatkozóan, hogy melyik bíróság, milyen eljárási szabályok szerint folytassa le a rendelet szerinti felülvizsgálati eljárást. Az okok közül az első esetkör a keresetlevél kézbesítését, illetve a tárgyalásra szóló idézést támadja, míg a második esetkör előre nem látható, elháríthatatlan körülményekre hivatkozik. Csak az alperes élhet ezzel a jogorvoslattal, és az eredménye minden esetben az ítélet semmissége lesz, ha a felülvizsgálati ok fennállása megállapítást nyer.

Ennek következménye, hogy az eljárást újból le kell folytatni, és új ítéletet kell hozni. A törvény hasonlóan az Fmhtv. 59. § (7) bekezdésében szabályozott megoldáshoz a törvénynek a mulasztás igazolására vonatkozó szabályait rendeli megfelelően alkalmazni.

A 603. §-hoz

A törvény a hatályos Pp. 323. §-ával lényegében azonos tartalommal rendezi az európai fizetési meghagyásos eljárást követő per (tehát az ellentmondás folytán perré alakult eljárás és az elutasítást követően indított per) kapcsolódó szabályait, melyek a nemzeti fizetési meghagyásos eljárást követő per szabályaira utalnak vissza a szükséges terminológiai pontosításokkal.

A 604. §-hoz

A törvény az elektronikus kapcsolattartás szabályairól külön részben - „Az elektronikus technológiák és eszközök alkalmazása” című Kilencedik Részben, ezen belül pedig „Az elektronikus kapcsolattartás” című fejezetben - rendelkezik.

A törvény az egyes jogintézmények tekintetében nem kíván külön eljárásrendet bevezetni attól függően, hogy a kapcsolattartás papír alapon avagy elektronikus úton történik-e egy adott eljárásban. Erre figyelemmel az elektronikus kapcsolattartás szabályait is tartalmazó külön fejezetben kizárólag azok az előírások jelennek meg, amelyek az elektronikus kapcsolattartás sajátossága folytán az általános szabályoktól eltérő rendezést igényelnek. Ezt a célt juttatja kifejezésre a törvény azon előírása, mely szerint elektronikus kapcsolattartás esetén a törvény rendelkezéseit a fejezetben foglalt eltérésekkel kell alkalmazni.

A 605. §-hoz

A törvény átveszi a hatályos Pp. szabályozását - amely megfelel az elektronikus ügyintézés és a bizalmi szolgáltatások általános szabályairól 2015. évi CCXXII. törvénynek (a továbbiakban: E-ügyintézési tv.) is -, mely szerint nem minden fél számára kötelező az elektronikus kapcsolattartás. Az a fél vagy képviselője, aki nem köteles az elektronikus kapcsolattartásra, bármely perben, a per bármely szakaszában választhatja a kapcsolattartás elektronikus formáját. Abban az esetben, ha az elektronikus kapcsolattartást vállalta a fél, illetve a képviselője, a továbbiakban már köteles elektronikus úton kapcsolatot tartani a bírósággal. Tekintettel arra, hogy lesznek olyan felek, akik nem vállalják az elektronikus kapcsolattartást, a törvény a bíróság kötelezettségévé teszi azon iratok digitalizálását, amelyeket az elektronikus kapcsolattartásra nem köteles, illetve az elektronikus kapcsolattartást nem választó fél nyújt be a bírósághoz. A törvény arra az esetre is rögzít előírást, ha a fél az elektronikus kapcsolattartásra nem köteles vagy azt nem vállalta, és az eljárásban ugyan jogi képviselővel vagy elektronikus kapcsolattartást vállaló egyéb képviselővel jár el, de a bírósági iratot az elektronikus kapcsolattartást nem vállaló fél számára kell kézbesíteni. Ekkor papír alapú a kézbesítés, de a bíróság a felet tájékoztatja arról, hogy a bírósággal a kapcsolatot elektronikus úton is tarthatja.

A 606-607. §-hoz

A fél az elektronikus kommunikáció választása esetén a továbbiakban már köteles az elektronikus kapcsolattartásra, tekintettel arra, hogy a papír alapú és az elektronikus kommunikáció váltogatása a pervitelt elnehezítené, és követhetetlenné válna, hogy a bíróság a per adott szakaszában éppen melyik kapcsolattartási módon kézbesíthet joghatályosan a fél számára. Ugyanakkor az elektronikus kapcsolattartás választása esetén a törvény, a hatályos Pp. szabályozásával megegyezően, lehetőséget biztosít arra, hogy a fél indokolt esetben - ha a körülményeiben olyan változás következett be, amely miatt az elektronikus úton történő kapcsolattartás a továbbiakban számára aránytalan megterhelést jelentene - visszatérhessen a papír alapú kapcsolattartásra.

Az elektronikus kapcsolattartásra nem köteles fél esetében az elektronikus kapcsolattartás vállalása csak a saját személyére vonatkozik és a jogutódjára nem, figyelemmel arra, hogy a jogutódnak a körülményei, amelyek az elektronikus kapcsolattartás vállalhatóságát befolyásolják, eltérőek lehetnek a jogelőd körülményeitől. A törvény szerint a jogutódra az sem lesz kihatással, ha a jogelőd kérelme alapján már sor került a papír alapú kézbesítésre való visszatérésre. Ha a jogutód vállalja az elektronikus kapcsolattartást, majd a papír alapú kézbesítésre való áttérés iránti kérelmet terjeszt elő, a jogelőd korábbi ilyen kérelmét az elbírálás során nem kell figyelembe venni. Ennek az előírásnak az ad jelentőséget, hogy egyébként a törvény szerint a papír alapú kapcsolattartásra való áttérés iránti kérelem elutasítása esetén azonos okból ismételten áttérés iránti kérelmet nem lehet benyújtani, az ennek ellenére benyújtott áttérés iránti kérelmet a bíróság visszautasítja.

A 608. §-hoz

A törvény rögzíti, hogy annak a számára kötelező az elektronikus kapcsolattartás, akinek esetében ezt az E-ügyintézési tv. előírja, indokolt ugyanis, hogy a polgári peres eljárás tekintetében is azok a személyek legyenek kötelesek az elektronikus kapcsolattartásra, akik az egyéb eljárásokban is kötelesek erre. Az elektronikus kapcsolattartásra köteles személy számára minden peres eljárásban, az eljárás minden szakaszában kötelező az elektronikus út alkalmazása.

Tekintettel arra, hogy a jogi képviselő köteles az elektronikus kapcsolattartásra, a törvény rögzíti, hogy a kötelező elektronikus kapcsolattartás tekintetében az minősül jogi képviselőnek, akit a törvény a kötelező jogi képviseletre vonatkozó szabályozás körében jogi képviselőnek tekint, valamint az ügyvédjelöltet és a jogi előadót, ha e törvény szerint a perben eljárhat.

A 609-610. §-hoz

A törvény szerint - összhangban az E-ügyintézési tv.-vel - azok az igazságügyi szakértők (az igazságügyi szakértői névjegyzékben szereplő igazságügyi szakértők, valamint az igazságügyi szakértői névjegyzékben nem szereplő, szakértői tevékenységre külön jogszabályban feljogosított állami szervek, intézmények, szervezetek), akik az E-ügyintézési tv. szerint kötelesek az elektronikus kapcsolattartásra, a bírósággal is elektronikusan kell, hogy érintkezzenek. Azon igazságügyi szakértők esetében, akik az E-ügyintézési tv. alapján az elektronikus kapcsolattartásra nem kötelesek, választható elektronikus kapcsolattartást szabályoz a törvény.

A bíróságok egymással, továbbá a közigazgatási szervekkel és más hatóságokkal ugyanakkor kizárólag elektronikus úton tarthatják a kapcsolatot.

Mind az elektronikus kapcsolattartásra köteles szakértők esetében, mind a bíróságok egymás közötti, illetve egyéb szervekkel történő kapcsolattartása esetében csak kivételesen, a törvényben meghatározott ok alapján kerülhet sor az iratok papír alapú benyújtására.

A 611. §-hoz

Az elektronikus kapcsolattartás a képviselet tekintetében igényel néhány kiegészítő rendelkezést a képviseletre vonatkozó általános előírások mellett. Az Általános rendelkezések szerint a meghatalmazott köteles eredeti meghatalmazását vagy annak hitelesített másolatát első beadványához mellékelni, vagy ha erre előbb kerül sor, az első bírósági jelentkezése alkalmával az iratokhoz csatolni. Figyelemmel arra, hogy elektronikus kapcsolattartás esetén a meghatalmazást is elektronikus úton kell előterjeszteni, a törvény rendelkezik arról, hogy a meghatalmazást, ha papír alapon jött létre, akkor digitalizált formában kell csatolni. Ha a bíróságnak alapos kétsége merül fel a digitalizált meghatalmazással kapcsolatosan, úgy - a papír alapú meghatalmazással való egyezőség megállapításának érdekében - az eredeti, papír alapú meghatalmazás csatolására hívja fel a képviselőt.

A törvény az Általános rendelkezések között rögzíti az E-ügyintézési tv.-vel összhangban, hogy nem kérhető a féltől a képviselő meghatalmazása, ha az az E-ügyintézési tv. szerinti rendelkezési nyilvántartásban - az elfogadására vonatkozó nyilatkozattal együtt - szerepel. Az elektronikus kapcsolattartás esetén is érvényesül továbbá az az általános előírás is, hogy ha a meghatalmazás rendelkezési nyilvántartásba vételére vagy a rendelkezési nyilvántartásba vett meghatalmazás módosítására a per folyamatban léte alatt kerül sor, e jognyilatkozatok a bírósággal szemben a bíróságnak való bejelentéstől, az ellenféllel szemben pedig a vele való közléstől hatályosak.

A törvény biztosítja, hogy a saját személyében elektronikus útra nem köteles fél a jogi képviselet visszavonására vonatkozó nyilatkozatát papír alapon nyújtsa be. Ezzel egyidejűleg a félnek nyilatkoznia kell arról is, hogy a továbbiakban jogi képviselő igénybevételével vagy jogi képviselő nélkül jár-e el. Ha jogi képviselővel jár el a továbbiakban a fél, úgy csatolnia kell az új jogi képviselő meghatalmazását is.

A 612. §-hoz

A törvény rögzíti, hogy ha a perben a kapcsolattartás elektronikus úton történik, a határidő elmulasztásának következményeit nem lehet alkalmazni, ha a bírósághoz intézett beadványt legkésőbb a határidő utolsó napján elektronikus úton az informatikai követelményeknek megfelelően előterjesztik. E rendelkezés indoka a következő. A törvény az Általános rendelkezések között előírja, hogy a határidő az utolsó nap végével jár le, a bírósághoz intézett beadvány előterjesztésére és a bíróság előtt teljesítendő cselekményre meghatározott határidő azonban már a hivatali idő végével lejár. A törvény - szintén az Általános rendelkezések között - ugyanakkor előírja, hogy a határidő elmulasztásának következményeit nem lehet alkalmazni, ha a bírósághoz intézett beadványt legkésőbb a határidő utolsó napján ajánlott küldeményként postára adták. Az e szabálynak megfelelő rendelkezést az elektronikus kapcsolattartás esetén is indokolt rögzíteni, hiszen az elektronikus kapcsolattartás eszközei nemcsak a bírósági hivatali időben állnak rendelkezésre. Egyebekben az külön jogszabályban kerül rögzítésre, hogy az elektronikus úton előterjesztett beadványok benyújtásáról a felek milyen igazolásokat kapnak és mely igazolásban rögzített időpontban tekintendő a beadvány benyújtottnak.

A 613. §-hoz

Az állampolgárok, szervezetek a szerződéses jogviszonyaikban jelenleg még többségében papír alapon járnak el. Ebből következően a bíróság elé kerülő jogvitákban is többségében a felek papír alapú okiratokat tudnak megjelölni bizonyítási eszközként. Erre az esetre rögzíti a törvény egyértelműen, hogy kinek a feladata az okirat digitalizálása, illetve a papír alapú okirat megőrzése.

Azt is rögzíti a törvény, hogy abban az esetben, ha a bírósághoz papír alapon kerül benyújtásra az okirat - mert pl. a fél nem köteles az elektronikus kapcsolattartásra -, azt a bíróság digitalizálja, amire legfeljebb öt munkanap áll rendelkezésére.

A törvény meghatározza azokat az eseteket is, amikor a kötelező elektronikus kapcsolattartás ellenére, kivételesen benyújtható az okirat papír alapon.

A 614. §hoz

Elektronikus kapcsolattartás esetén az illeték lerovásáról a bíróság nem értesül a keresetlevél átvételével egyidejűleg, ellentétben azzal az esettel, amikor az illetéket a fél illetékbélyeg formájában rója le. Erre tekintettel a törvény rögzíti, hogy az illetékhiány esetére előírt jogkövetkezmények alkalmazása - a keresetlevél visszautasítása, illetve az egyéb beadvány visszautasítása - legkorábban csak a beadvány érkeztetését követő három munkanap letelte után lehetséges.

Ha az elektronikus úton kapcsolatot tartó a kézbesítési rendszer azon szolgáltatása tekintetében nem kötött szolgáltatási szerződést vagy azt megszüntette, melyen keresztül részére a bírósági iratokat kézbesíthetik, ezzel nem tesz eleget annak a törvényi kötelezettségének, mely szerint a bírósággal elektronikus úton kell a kapcsolatot tartania. A fenti mulasztás következménye, hogy a bíróság nem tudja a fél számára az iratokat elektronikus úton megküldeni. E mulasztás szankciójaként a törvény pénzbírság kiszabását írja elő.

A törvény néhány esetben lehetővé teszi, hogy a bíróság a fél elektronikus levélcímére továbbítson iratot. Ezek az irattovábbítások kizárólag plusz tájékoztatásul szolgálnak a fél számára, azonban azokhoz jogkövetkezmények nem fűződnek, ezért fogadható el az elektronikus levélcímre továbbítás. Az elektronikus levélcímre továbbítás azonban nem minősül elektronikus úton történő kézbesítésnek a bíróság részéről, továbbá a fél részéről sem minősül elektronikus kapcsolattartási módnak az elektronikus levélcímről történő beadvány-benyújtás.

A 615-616. §-hoz

Az OBH működteti azt az informatikai rendszert, amely a bíróságok kézbesítési szolgáltatását folyamatosan biztosítja.

A törvény a bíróságok és az OBH számára adatkezelési jogosultságot ad, figyelemmel arra, hogy az elektronikus kapcsolattartás biztosítása esetén szükségessé válhat, hogy az OBH, illetve a bíróságok olyan személyes adatokat is kezeljenek, amelyeket az elektronikus úton kapcsolatot tartók kizárólag e célból, az elektronikus azonosíthatóságuk érdekében adnak meg.

A törvény meghatározza a bíróság által elektronikusan megküldött bírósági iratra vonatkozó plusz alaki követelményként, hogy azt a belső piacon történő elektronikus tranzakciókhoz kapcsolódó elektronikus azonosításról és bizalmi szolgáltatásokról, valamint az 1999/93/EK irányelv hatályon kívül helyezéséről szóló 2014. július 23-i 910/2014/EU rendelet szerinti, törvényben vagy kormányrendeletben meghatározott feltételeknek megfelelő elektronikus bélyegzővel látja el a bíróság.

A 617. §-hoz

Az üzemzavar, illetve üzemszünet bekövetkezése nem eshet a fél terhére, ezért a törvény rögzíti, hogy a határidőbe nem számít bele az a nap, amely során legalább négy órán át jogszabályban meghatározottak szerinti üzemzavar vagy üzemszünet állt fenn. A hónapokban és években megadott határidő esetén ez csak a lejárat napja lehet. Ha az órákban megállapított határidő üzemzavar vagy üzemszünet idejére esik, akkor az a következő munkanapon az első hivatali óra végén jár le.

A 618. §-hoz

Az elektronikus kapcsolattartás kötelezettségét a fél nem csak azzal szegheti meg, hogy nem teszi lehetővé, hogy a bíróság számára elektronikus úton kézbesítsen, hanem azzal is, hogy a fél a beadványait nem elektronikus úton továbbítja a bíróság számára. Ennek az általános jogkövetkezménye az, hogy a beadvány hatálytalan, azonban egyes beadványok papír alapú előterjesztése esetére speciális jogkövetkezményt ír elő a törvény. A keresetlevél, a fellebbezés és a felülvizsgálati kérelem papír alapú benyújtásának jogkövetkezménye a visszautasítás, míg ha a fizetési meghagyásos eljárás jogosultja papír alapon terjeszti elő a keresetet tartalmazó iratot, a bíróság a pert megszünteti.

A 619-620. §-hoz

A hatályos Pp. is tartalmazza az iratok megtekintésének azt a sajátos formáját, amikor a felek és a perben részt vevő egyéb személyek, illetve képviselőik kérhetik a részükre kiadható - elektronikus formában, elektronikus okiratként vagy elektronikus másolatként rendelkezésre álló - iratot elektronikus formában az elektronikus levélcímükre megküldeni. Ezt a lehetőséget a törvény is fenntartja.

A törvény az elektronikus kapcsolattartáshoz kapcsolódóan rögzíti - az iratok elektronikus formában való rendelkezésre állása esetére - az iratok megtekintésének jogosultságát elektronikus hozzáféréssel. Az erre vonatkozó részletes technikai szabályokat külön jogszabályban szükséges elhelyezni.

A 621. §-hoz

Az E-ügyintézési tv. rögzíti, hogy a hangkapcsolatot biztosító elektronikus úton megtett nyilatkozat joghatása megegyezik a szóban tett nyilatkozat joghatásával, azonban jogszabály ettől eltérően rendelkezhet. A törvény a kizárólag hangkapcsolatot biztosító elektronikus úton tett nyilatkozatot nem fogadja el a következőkre tekintettel. A polgári peres eljárásban a szóbeli meghallgatásnak, a szóban megtett nyilatkozatnak a közvetlenség és szóbeliség, továbbá a kétoldalú meghallgatás elvének érvényesülése érdekében különös jelentősége van. A polgári peres eljárás kontradiktórius jellegéből következik, hogy a bíróságnak mindkét felet meg kell hallgatnia, illetve a meghallgatás lehetőségét biztosítania kell. A kétoldalú meghallgatás elvéből következik az is, hogy a bíróságnak annak lehetőségét is biztosítani kell, hogy az eljárás során a fél által előterjesztett kérelmeket, nyilatkozatokat az ellenfél is megismerhesse, arra nyilatkozhasson. Erre figyelemmel írja elő a polgári perrendtartás, hogy a szóbeli nyilatkozatokat tárgyaláson teheti meg a fél, ahol a másik fél jelenlétének lehetősége is biztosítva van. A fenti elvek érvényesülése a kizárólag hangkapcsolatot biztosító elektronikus úton tett nyilatkozat esetében nem biztosított, ezért a törvény a kizárólag hangkapcsolatot biztosító elektronikus úton tett nyilatkozatot nem fogadja el, de a hang- és képkapcsolatot is biztosító távközlő hálózat útján történő meghallgatást lehetővé teszi. A hang- és képkapcsolatot is biztosító elektronikus hírközlő hálózat útján történő meghallgatás a felek számára egy kedvező megoldás, ugyanakkor a közvetlenség, szóbeliség, kétoldalú meghallgatás elveinek való megfelelőséget is biztosítja.

A 622. §-hoz

A törvény megőrzi a hatályos Pp.-ben kialakított, az elektronikus hírközlő hálózat útján történő meghallgatás és bizonyítás-felvétel szabályait azzal, hogy tovább bővíti az elektronikus hírközlő hálózat útján történő bizonyítás-felvétel lehetőségeit, mivel azt kiterjeszti a szemlére is. A törvény a hatályos jogszabályi környezettel összhangban módosítja a terminológiát, és a zártcélú távközlő hálózat megnevezés helyett az elektronikus hírközlő hálózat megnevezést alkalmazza.

A törvény szerint a felek és más perbeli személyek, így a tanúk, illetve a szakértők is meghallgatásra kerülhetnek távmeghallgatás útján, illetve a szemle is lefolytatható e módon, ha a szemletárgy birtokosa ez ellen nem tiltakozik. E lehetőség biztosítása jelentősen megkönnyítheti azon személyek meghallgatását, akiknek a megjelenése a tárgyalás kitűzött helyén csak jelentős nehézséggel vagy aránytalanul nagy költségtöbblettel lenne megoldható. Emellett ezen jogintézmény alkalmazása az eljárások lefolytatását is gyorsíthatja. Mindezeken túl - ha ez válik szükségessé - e meghallgatási mód a tanú személyes védelmét is biztosíthatja.

A 623. §-hoz

Az elektronikus hírközlő hálózat útján történő meghallgatásra vagy egy másik bíróságon vagy egy egyéb - az elektronikus hírközlő hálózat működésének biztosításához szükséges feltételekkel rendelkező - szervnél rendelkezésre bocsátott helyiségben kerülhet sor. Az elektronikus hírközlő hálózat útján történő meghallgatás során a tárgyalás, illetve a személyes meghallgatás helyszíne és a meghallgatott személy tartózkodási helye (a másik bíróság vagy az egyéb szerv) között az összeköttetés közvetlenségét a mozgóképet és a hangot egyidejűleg továbbító eszköz biztosítja.

A 624. §-hoz

Tekintettel arra, hogy az elektronikus hírközlő hálózat útján történő meghallgatás esetén maga a tárgyalás más helyiségben kerül megtartásra, mint ahol a meghallgatásra kerülő tartózkodik, a törvény rögzíti azt, hogy a tárgyalás nyilvánosságára vonatkozó rendelkezéseknek a tárgyalás kitűzött helyszínén kell érvényesülniük. Ennek okán azt is előírja a törvény, hogy kik tartózkodhatnak az elektronikus hírközlő hálózat útján történő meghallgatás helyszínén. Ezek a személyek a következők: az elektronikus hírközlő hálózat útján meghallgatásra kerülő személy; az, akinek a jelenlétét az elektronikus hírközlő hálózat útján meghallgatásra kerülő személyéhez kapcsolódóan a tárgyaláson vagy a személyes meghallgatáson, illetve a szemlén törvény lehetővé, illetve kötelezővé teszi; az elektronikus hírközlő hálózat útján történő meghallgatáshoz szükséges technikai eszközök működését biztosító, kezelő személy. Azt, hogy ki lehet az a személy, akinek a jelenléte az elektronikus hírközlő hálózat útján meghallgatásra kerülő személyéhez kapcsolódóan törvény alapján lehetséges vagy kötelező, minden esetben az ügy egyedi sajátosságai alapján kell megítélni; ilyen személy lehet pl. a tolmács, a támogató, kiskorú tanú esetén a törvényes képviselő.

Mivel a távmeghallgatás helyszínén nem tartózkodik bírósági alkalmazott, az azonosítás jogszabályban meghatározott technikai eszközök közvetítésével történik, és emellett sor kerül a személyazonosító adatoknak a személyiadat- és lakcímnyilvántartást végző hatóság nyilvántartásában szereplő adatokkal való összevetésére elektronikus úton vagy az adatbázisok közvetlen elérésével.

A törvény az elektronikus hírközlő hálózat útján történő meghallgatás esetén is biztosítja azon tanú adatainak védelmét, aki kérte az adatainak a zártan kezelését. A törvény erre az esetre rögzíti, hogy a tanú okmányainak jogszabályban meghatározott technikai eszközök közvetítésével történő bemutatása során biztosítani kell, hogy azt csak a bíró, illetve a bírósági titkár tekinthesse meg.

A 625-627. §-hoz

A távmeghallgatás során biztosítani kell, hogy a tárgyalás, a személyes meghallgatás, illetve a szemle kitűzött helyszínén jelen lévő résztvevők láthassák az elektronikus hírközlő hálózat útján történő meghallgatásra kialakított helyiségben a meghallgatott személyt, valamint a meghallgatott személlyel egyidejűleg ott-tartózkodó valamennyi személyt. Az elektronikus hírközlő hálózat útján történő meghallgatáson olyan technikai feltételeket kell teremteni, hogy az biztosítani tudja, hogy a távmeghallgatás helyszínéül szolgáló helyiségnek minden pontja látható legyen a tárgyalást vezető elnök, illetve a személyes meghallgatást lefolytató elnök, illetve bírósági titkár számára, aki nem a meghallgatás helyszínén, hanem a tárgyalás, illetve a személyes meghallgatás kitűzött helyszínén van jelen. Ugyanakkor az elektronikus hírközlő hálózat útján történő meghallgatásra kialakított helyiségben tartózkodó meghallgatott személy részére is biztosítani kell, hogy követhesse a tárgyalás menetét. Az elektronikus hírközlő hálózat útján történő meghallgatás részletes technikai szabályait külön jogszabály tartalmazza.

A törvény a tanú veszélyeztetettsége esetére lehetővé teszi a tanú titkos meghallgatását is, amelynek elrendelése esetén az elektronikus hírközlő hálózat útján történő meghallgatás olyan módon kerül lefolytatásra, hogy a tanú személye, tartózkodási helye ne legyen megállapítható.

Az elektronikus hírközlő hálózat útján történő meghallgatás esetén a jegyzőkönyvnek az Általános rendelkezések között meghatározott tartalmi elemeken túl ki kell terjednie az elektronikus hírközlő hálózat útján történő meghallgatás lefolytatása körülményeinek, valamint az elektronikus hírközlő hálózat útján történő meghallgatásra kialakított helyiségben jelen lévők személyének rögzítésére is.

-----STARTING---POINT---VEGE---

A 628-629. §-hoz

Tartalmazza a törvény végrehajtására szolgáló kormányrendelet és miniszteri rendeletek megalkotásához szükséges felhatalmazó rendelkezéseket. Emellett rögzíti a törvény hatálybalépéséről szóló előírást.

A 630. §-hoz

A törvény a hatálybalépést követően indult perekben alkalmazható, figyelemmel arra, hogy a per szerkezetét alapvetően megváltoztatja, illetve az egyes jogintézményeket jelentősen módosítja.

A törvény külön rendelkezést tartalmaz az okiratok tekintetében, mivel az okiratokra vonatkozó szabályok nemcsak a polgári peres eljárások során kerülnek alkalmazásra. A törvény szerint a 2018. január 1-jét megelőzően keletkezett okiratra a keletkezésekor hatályos rendelkezéseket kell alkalmazni.

További átmeneti szabályként tartalmazza a törvény egy, a hatályos Pp. 99/B. § (3) bekezdése okán szükséges rendelkezést. A hatályos Pp. 99/B. § (3) bekezdése szerint, ha a címzett ellen a jogerős határozat alapján a bírósági végrehajtást megelőzően pénzforgalmi úton történő behajtást kezdeményeztek és arról tudomást szerzett, a kézbesítési vélelem megdöntése iránti, e § szerinti kérelmet a pénzforgalmi úton történő behajtásról való tudomásszerzésétől számított 15 napon belül terjeszthet elő. Tekintettel arra, hogy a pénzforgalmi szolgáltatás nyújtásáról szóló 2009. évi LXXXV. törvény 66. §-ában foglalt átmeneti rendelkezés szerint pénzforgalmi úton történő behajtás kezdeményezésére már csak kivételesen, abban az esetben kerülhet sor, ha a bírósági végrehajtás feltételei a törvény hatálybalépését (2009. november 1.) megelőzően már fennálltak, nem indokolt a hatályos Pp. hivatkozott szabályát a kézbesítésre vonatkozó szabályozás keretei között megjeleníteni. A tárgykörben elegendő az átmeneti rendelkezés fenntartása.

Az írásbeli jegyzőkönyvezés alkalmazásának azonnali és átmenet nélküli helyettesítése a jegyzőkönyv anyagának kizárólag képet és hangot egyidejűleg rögzítő folyamatos felvétellel történő rögzítésével, a polgári peres eljárás valamennyi szereplője tekintetében kiemelt jelentőségű változást eredményez. Az alternatív jegyzőkönyvezési szabályok megfelelő időtartamú átmeneti szabályozást tesznek szükségessé ahhoz, hogy elégséges felkészülési idő álljon rendelkezésre a bíróságoknak az új szabályok szerinti jegyzőkönyvezés gördülékeny megvalósítására, a polgári eljárások jellegéhez megfelelően igazodó technikai feltételek szélesebb körű kiépítésére. A tárgyalásokon alkalmazandó, papír alapú jegyzőkönyvet kiváltó kép- és hangfelvétel technikai, informatikai és tárgyi feltételeinek megteremtését indokolt összekötni annak vizsgálatával, hogy a gyakorlatban milyen feltételek, eljárási technikák biztosítása képes a leghatékonyabban megvalósítani az elérni kívánt célt. Mindezekre tekintettel indokoltabb e jegyzőkönyvezési mód korlátozottabb bevezetése, illetve valós körülmények közötti tesztelése. A választhatóság lehetőségének felekre történő kiterjesztését ezért csak az előbb is említett fejlesztések és tesztüzemek elvégzését követően indokolt fokozatosan bevezetni.

A 631-633. §-hoz

A törvény az európai uniós követelményekre utaló, a diplomáciai és egyéb mentesség érvényesüléséhez szükséges, továbbá hatályon kívül helyező rendelkezéseket tartalmaz.