1996. évi XVII. törvény indokolása

a Büntető Törvénykönyvről szóló 1978. évi IV. törvény módosításáról

-----STARTING---POINT---ALTALANOS--- 

A Polgári és Politikai Jogok Nemzetközi Egyezségokmányának (továbbiakban Egyezségokmány) 2. Cikke és az emberi jogok és alapvető szabadságok védelméről szóló európai egyezmény (a továbbiakban Európai Emberi Jogi Egyezmény) 14. Cikke egyaránt kimondja, hogy e nemzetközi szerződésekben meghatározott jogokat minden megkülönböztetés nélkül kell biztosítani.

Magyarország ezeken túlmenően több olyan nemzetközi egyezményhez is csatlakozott, amely kifejezetten a nemzeti, népi, faji, vallási csoportok elleni erőszakos cselekményeket, az ilyen csoportok elleni izgatást, gyűlöletkeltést és a csoportok tagjainak mindennemű megkülönböztetését tiltja. Ezek a nemzetközi egyezmények a büntetőjog igénybevételét is kötelezővé teszik az államok részére a nemzeti, népi, faji, vallási csoportok elleni cselekmények elkövetésekor.

Ilyen a népirtás bűntettének megelőzése és megbüntetése tárgyában 1948. december 9. napján kelt nemzetközi egyezmény (továbbiakban Genocídium Egyezmény), a faji megkülönböztetés valamennyi formájának kiküszöböléséről New Yorkban, 1965. december 21-én elfogadott Nemzetközi Egyezmény (továbbiakban Antidiszkriminációs Egyezmény), valamint az apartheid bűncselekmények leküzdéséről és megbüntetéséről szóló, New Yorkban, az Egyesült Nemzetek Szervezete Közgyűlésén, 1973. november 30-án elfogadott Nemzetközi Egyezmény (továbbiakban Apartheid-elleni Egyezmény).

A Btk. rendelkezései alapvetően megfelelnek az egyezményekben foglalt követelményeknek. Vannak ugyanakkor olyan területek, ahol az egyezményeknek megfelelő joggyakorlat csak törvényhozás útján, a hatályos jogszabályok módosításával, illetve kiegészítésével alakítható ki.

Az Európa Tanács tagállamai állam- és kormányfőinek 1993. október 7-i bécsi csúcstalálkozóján elfogadott Nyilatkozat többek között előirányozza a tagországok belső jogrendjének haladéktalan felülvizsgálatát a fajgyűlölet, az idegengyűlölet, az antiszemitizmus és az intolerancia elleni harc érdekében.

Emellett az utóbbi időben hazánkban is többször előfordultak olyan erőszakos, a testi épséget, az emberi méltóságot, valamint a közrendet sértő bűncselekmények, amelyeknek indítéka a sértettek más nemzeti, faji vagy vallási csoporthoz tartozása volt. A gyakorlatban több problémát vetett fel az ilyen tárgyú jogszabályok alkalmazása, így különösen a Btk. 156. §-ában szabályozott nemzeti, népi, faji vagy vallási csoport elleni bűncselekmény megállapíthatósága.

E körülmények arra késztették a köztársasági elnököt, hogy a törvényelőkészítő munka gyorsítása és segítése érdekében kezdeményezze az ilyen tárgyú bűncselekmények felülvizsgálatát, kiegészítését a Btk-ban.

 A törvényjavaslat - a köztársasági elnök úr hivatala által készített tervezet alapulvételével - a nemzeti, népi, faji, vallási csoporthoz tartozás miatt elkövetett bűncselekmények elleni hatékony fellépés és az egyezményekkel való összhang megteremtése érdekében meghozandó módosításokat és kiegészítéseket tartalmazza.

-----STARTING---POINT---RESZLETES---

Az 1. §-hoz

A Btk. hatályos 155. §-a Magyarországnak a Genocídium Egyezményben vállalt kötelezettségének kívánt eleget tenni, amikor a népirtás bűntettét büntetőjogilag üldözendővé nyilvánította. A hatályos szabályozás azonban nem tartalmaz minden, a Genocídium Egyezmény II. cikkében foglalt elkövetési magatartást. A II. Cikk b) pontjában írt, a csoport tagjainak súlyos testi vagy lelki sérelem okozása a Btk. 156. §-ában szerepel, a nemzeti, népi, faji vagy vallási csoport teljes vagy részleges kiirtásának célzata nélkül.

A javaslat 1. §-a a fenti elkövetési magatartásokat is a 155. § (1) bekezdésében szabályozott népirtás bűntettének tényállásában helyezi el, megkívánva az Egyezményben írt célzatot. Egyben a 155. § (1) bekezdése a)-b) pontjában - szintén az Egyezmény II. cikke a)-b) pontjának megfelelően - a csoport tagjainak megölését, illetve súlyos testi vagy lelki sérelem okozását kívánja meg. A törvényjavaslat módosítása alapján a csoport egy tagjának megölésével, illetve a csoport egy tagjának súlyos testi vagy lelki sérelem okozásával a népirtás bűncselekményének befejezett alakzata nem valósítható meg.

A 2. §-hoz

A Btk. hatályos 157. §-a szerint a faji megkülönböztetés bűncselekményét az követi el, aki azért, hogy valamely faji csoport egy másik faji csoport felett az uralmat megszerezze vagy fenntartsa, illetőleg a másik faji csoportot rendszeresen elnyomja, a nemzetközi jog által tiltott cselekményt követ el. A bűncselekmény megállapításának feltétele, hogy súlyosabb bűncselekmény nem valósul meg.

E tényállás a nemzetközi jog által tiltott cselekmény meghatározásának hiánya miatt nehezen alkalmazható. Csak a miniszteri indokolásból tűnik ki, hogy az Apartheid-elleni Egyezményben meghatározott magatartások büntetőjogi üldözhetőségét teremti meg, mintegy kisegítő tényállásként a Btk. jelenlegi 155-156. §-ai mellett. Ugyanakkor az eltérő célzat miatt a Btk. 155. §-a nem alkalmas az Apartheid-elleni Egyezmény II. cikkében meghatározott bűncselekmények üldözésére.

A javaslat az Apartheid-elleni Egyezmény II. cikkében meghatározott valamennyi apartheid bűncselekmény üldözhetőségét a 157. § keretein belül kívánja megoldani. A büntetéseket súlyosítja és azokat differenciáltan állapítja meg. Ennek oka, hogy egyes cselekmények kiemelkedő veszélyt jelentenek, ugyanakkor az egyes cselekmények között számottevő a súlybeli eltérés.

A javaslat csak a legsúlyosabb elkövetési maga tartásokat nevesíti a Btk-ban, a további cselekményeknél utal az Apartheid-elleni Egyezmény II. cikkének a/ii, a/iii, c)-f) pontjaira.

A 3. §-hoz

A javaslat 3. §-a új bűncselekményként vezeti be a Btk.-ba a nemzeti, népi, faji vagy vallási csoport tagja elleni erőszak bűntettét. A Btk. új 174/B. §-a a hatályos 156. §-nál szélesebb körben vonja meg a büntetendő magatartások körét: nemcsak a csoporthoz tartozás, hanem a csoporthoz való vélt tartozás miatt történő elkövetést is bünteti, elkövetési magatartásként pedig a bántalmazást, illetve az erőszakkal vagy fenyegetéssel történő kényszerítést határozza meg.

Súlyosabb büntetést helyez kilátásba, ha a bűncselekményt fegyveresen, felfegyverkezve, jelentős érdeksérelmet okozva, a sértett sanyargatásával, csoportosan vagy bűnszövetségben követik el.

E bűncselekmény elsősorban a személy testi épsége, szabadsága ellen irányul, ezért a javaslat a Btk. XII. fejezetének I. Címében helyezi el.

A 4. §-hoz

A javaslat 4. §-a a Btk. 212. §-ában szabályozott egyesülési joggal visszaélés bűntettét módosítja.

1. Az (1) bekezdésben új tényállást vezet be, amikor büntetni rendeli az olyan társadalmi szervezet szervezőjét vagy vezetőjét, amelynek célja bűncselekmény elkövetésére irányul, illetve amelynek tevékenysége bűncselekményt valósít meg.

2. A (2) bekezdés sui generis bűncselekmény miatt rendeli büntetni azt az elkövetőt, aki az (1) bekezdésben meghatározott bűncselekményhez anyagi eszközöket szolgáltat.

Az egyesülési jogot az Alkotmány biztosítja. Az egyesülési jog részletes szabályait az egyesülési jogról szóló 1989. évi II. törvény, valamint a pártok működéséről és gazdálkodásáról szóló 1989. évi XXXIII. törvény határozza meg. Az egyesülési jogról szóló törvény 2. §-ának (2) bekezdése kimondja, hogy az egyesülési jog gyakorlása nem valósíthat meg bűncselekményt és bűncselekmény elkövetésére való felhívást. Az ilyen társadalmi szervezet nyilvántartásba vételét meg kell tagadni, ha pedig a működése ütközik a törvény 2. §-ának (2) bekezdésébe, a bíróság feloszlatja a szervezetet. Előfordulhat azonban, hogy mivel nyilvántartásba vételét nem kérik, formálisan nem jön létre a szervezet, a gyakorlatban azonban mégis működik és célja, tevékenysége bűncselekmény megvalósítására, illetve bűncselekmény elkövetésére való felhívásra irányul.

Ezekben az esetekben indokolt a szervezőt és a vezetőt büntetőjogi szankcióval fenyegetni, függetlenül attól, hogy a szervezetet nyilvántartásba vették-e, illetve feloszlatták-e.

3. Előfordulhat, hogy a bíróság nem az alkotmányos rend erőszakos megváltoztatása (Btk. 139. §) , illetve a Btk. új 212. § (1) bekezdésben meghatározottak miatt oszlatja fel a szervezetet, hanem pl. azért, mert mások jogait sérti a működése. A vezetésben résztvevő személyek magatartását ebben az esetben is indokolt - ha enyhébb szankcióval fenyegetve is - büntetőjogilag üldözni. Erről rendelkezik a Btk. új 212/A. §-a.

Az 5. §-hoz

A javaslat a Btk. 269. §-ában írt közösség elleni izgatás bűntettét módosítja. A hatályos szabályokhoz képest büntetni rendeli a gyűlölet vagy riadalom keltésére alkalmas egyéb cselekmény elkövetését is. A nemzetiség kifejezést az (1) bekezdés a) pontjából a javaslat kiiktatja, és a nemzeti és etnikai kisebbségek jogairól szóló 1993. évi LXXVII. törvénnyel összhangban a b) pontban a nemzeti csoport kifejezést használja.

A 6. §-hoz

A javaslat 7. §-a a Rendőrségről szóló törvény 69. §-ának (4) bekezdését a javaslat egyéb rendelkezéseivel összhangban módosítja.

A 7. §-hoz

Az új, illetve módosított tényállásokhoz igazodóan a nemzetbiztonsági szolgálatokról szóló törvény módosítása vált indokolttá, a Nemzetbiztonsági Hivatal és a Katonai Biztonsági Hivatal hatáskörének pontosítása érdekében.

-----STARTING---POINT---VEGE---

A 8. §-hoz

A javaslat 1. §-ában írt, a Btk. 155. §-át érintő módosítás, valamint a javaslat egyéb rendelkezései szükségtelenné teszik a Btk. 156. §-ának hatályban tartását, ezért a javaslat szerint a Btk. 156. §-a a törvény hatálybalépésével egyidejűleg hatályát veszti.