2012. évi CXCIX. törvény indokolása

a mozgóképről szóló 2004. évi II. törvény módosításáról

-----STARTING---POINT---ALTALANOS--- 

A törvény a mozgóképről szóló 2004. évi II. törvény (a továbbiakban Mktv.) módosítását tartalmazza.

A módosítás célja, hogy a 2004 óta működő filmszakmai adókedvezmény rendszer működésével kapcsolatos tapasztalatokból kiindulva a rendszert módosítsa oly módon, hogy a filmgyártási támogatás után járó társasági adókedvezmény változatlanul megmarad, de a társasági támogatók nemcsak a filmgyártó vállalkozások részére nyújtott támogatások után, hanem egy erre a célra létrehozott letéti számlára való befizetéssel is jogosultak lesznek az adókedvezményre. Az ily módon gyűjtött támogatás a közvetett támogatásra vonatkozó szabályok szerint, automatikusan megilleti a filmgyártót. A törvény szerint továbbra is nyitva áll a filmgyártók számára, hogy direkt módon a piacról szerezzenek támogatót, azonban számítani lehet arra, hogy az új rendszerben a filmelőállítók többsége a letéti számláról kívánja majd igénybe venni a 20%-os támogatást.

Költségvetési szempontok alapján indokolt a letéti számlán gyűjthető támogatások éves keretösszegét meghatározni, megelőzve azt, hogy a letéti számlán túlzott mértékű tartalék keletkezzen, ezért a törvény szerint a letéti számlán a törvényben meghatározott keretösszegig lehetne társasági támogatásokat gyűjteni. Tekintettel arra, hogy az elmúlt évek adatai alapján kijelenthető, hogy a filmszakmai közvetett támogatás éves mértéke 7 milliárd forint körül stabilizálódott, ezért a módosítás a letéti számlán gyűjthető társasági támogatást évi 7 milliárd forintban állapítja meg oly módon, hogy 2012. évben a letéti számlán gyűjthető támogatási összeg nem haladhatja meg a 3 milliárd forintot.

A fentieken túl a törvény a mozgóképszakmai hatóság eljárását érintően olyan módosításokat tartalmaz, amelyek a hatóság jogalkalmazó tevékenysége során a törvény egyértelműbb jogértelmezését szolgálják.

-----STARTING---POINT---RESZLETES---

Az 1. §-hoz

A törvény az Mktv. 2. §-ában található értelmező rendelkezéseket egyrészt kiegészíti az egyéb nemzetközi koprodukciós filmalkotás fogalommal, másrészt több fogalmat pontosít.

A filmgyártás definíciójának pontosítása értelmében a film gyártása nem a forgatás megkezdésétől indul, hanem a gyártás-előkészítés megkezdésétől. A filmgyártás-előkészítés ennek megfelelően a filmgyártás fogalmának részhalmazát képezi; a törvény következetesen mindenhol a gyártás fogalmát használja a teljes filmelőállítási folyamatra. Ez a definíció képezi le megfelelően azt a hazai és európai gyakorlatot, miszerint az előkészítés során felmerülő költségek is részei a filmgyártás teljes költségvetésének.

A 2-3. §-hoz

A törvény meghatározza a nemzeti filmvagyon körét, ezáltal pontosítja annak törvényi védelmét meghatározó szabályok hatókörét.

A törvény kiegészül a nemzeti filmvagyon terjesztésével kapcsolatos szabályokkal. Indokolt, hogy az eddig kormányrendeleti szintű szabályozás egyszerűsödjön - tekintettel arra, hogy a terjesztést immár nem a MaNDA pályáztatja, hanem azt az MNF végzi - és a szabályok bekerüljenek a filmtörvénybe. Ennek megfelelően az Mktv. új 5/C-5/E. §-ai tartalmazzák az eddig részben rendeletben szabályozott filmterjesztést a nemzeti filmvagyonra vonatkozóan.

A törvény a terjesztési jogoknak Magyarország területén harmadik személyeknek való átengedése, illetve harmadik személlyel való együttes gyakorlása esetére köti ki a nemzeti filmvagyon, illetve az egyéb mozgóképes művek vagyonkezelőjének előzetes egyetértését. A nemzetközi filmterjesztési gyakorlat szerint indokolt kikötni, hogy az MNF korlátlan területi és a MaNDÁ-val való előzetes egyeztetést követően a kedvező szerződési feltételekből adódó kivételes esetektől eltekintve, hét év időtartamot meghaladó felhasználásról szóló, valamint a filmvagyon egészére vonatkozó terjesztési megállapodást nem köthet.

A szabályok kiterjednek a nemzeti filmvagyonba nem tartozó, de a MaNDA állományában őrzött, szerzői jogi védelem alatt nem álló egyéb mozgóképes művekre is.

A közvetett és közvetlen támogatás fogalmát a törvény összhangba hozza az Áht. rendelkezéseivel és a 7. §-ban helyezi el.

A 4. §-hoz

A törvény a korábban a rendelkező részben található táblázat helyett a mellékletek között helyezi el a filmalkotások besorolásával kapcsolatos pontszámokat tartalmazó táblázatokat, amelyek alapján a filmalkotásokat kulturális követelmények szerint sorolják be.

Az 5. §-hoz

Szövegpontosító módosítást tartalmaz és a „koprodukciós filmalkotás” fogalmat a „nemzetközi koprodukciós filmalkotás” fogalomra cseréli le.

A 6. §-hoz

A törvény értelmében az Mktv. úgy módosul, hogy a köteles példány szolgáltatási kötelezettség elmulasztása és a rendezett munkaügyi kapcsolatok külön jogszabályban meghatározott feltételeinek meg nem felelésének a kizáró feltétele alól különös méltánylást érdemlő esetben a Hivatal felmentést adhat. Emellett a törvény kodifikációs pontosításokat is tartalmaz (így a „filmterjesztő” helyett a „filmterjesztő és a filmelőállító” fogalmat használja).

A 7. §-hoz

A törvény ezen rendelkezése az Mktv. kiegészítését rendeli el a jogosított ügyfél polgári jogi jogutódlásával kapcsolatosan állapít meg részletszabályokat, külön szabályozza a jogszabályon és szerződésen alapuló jogutódlás eseteit.

A 8. §-hoz

A törvény Mktv. 19/D. §-ában található ügyintézési határidőt érintően az eljárás felfüggesztésének módosítását az indokolja, hogy a Ket.-ben meghatározott 6 hónapos maximuma az eljárás kérelemre történő felfüggesztésének a támogatási eljárásokban túl rövid; az ügyfelek kötelesek a támogatásra jogosultság igazolására irányuló eljárást meghatározott határidőn belül megindítani, de a filmgyártás menetének sajátosságára tekintettel gyakori, hogy az ügyfelek az eljárásban nem tudnak minden, a törvény által előírt kötelezettségüknek eleget tenni, ezért kérik az eljárás felfüggesztését.

A 9. §-hoz

A módosító rendelkezés a magyar részvétel szerinti filmbesorolás szabályait a „Mozgóképszakmai hatóság eljárásai” fejezetben helyezi el.

A 10-13. §-hoz

A korhatár-besorolás körében a módosítás indoka, hogy az a nagyon alacsony költségvetésű művészfilmek adminisztrációs terheit csökkenti; a jelenlegi rendszer a mozielőzetes önálló korhatár besorolásával azt hozza kedvező helyzetbe, aki késik a filmalkotással, mert a különböző besorolású előzetesekkel kevesebb korlátozásba ütközik a hirdetések tekintetében. Jelen módosítás kifejezetten a filmterjesztők hirdetési szabadságát elősegítő változtatás, ami a hatóságra sem telepít igazán nagy terhet, mert az előzetest besorolni viszonylag egyszerű. A filmterjesztőnek tehát lehetősége lesz arra, hogy egy 16 éven aluliak számára nem ajánlott filmet „12 éven aluliak számára nem ajánlott”-ra vágott előzetesét „12 éven aluliak számára nem ajánlott” filmek előtt is reklámozzon, de magán az előzetesen a „16 éven aluliak számára nem ajánlott” jelölésnek kell fent lenni.

A 14. §-hoz

A rendelkezés Nemzeti Média- és Hírközlési Hatóság megjelölését pontosítja.

A 15. §-hoz

Pontosítja az „art” besorolási kérelemmel együtt benyújtandó mellékleteket, valamint a „hatóság hallgatása” elvének megfelelően rendelkezik a szakhatóság állásfoglalásának elmulasztása esetén követendő eljárásról, lehetővé téve e Filmiroda önálló intézkedését az „art” besorolás érdekében.

A 16. §-hoz

A törvény az Mktv. 26/B. §-ában szabályozott magyar részvételi arány szerinti besorolásra irányuló kérelem - a korábban hatályos jogszabályok alapján - a kulturális követelményeknek való megfelelés igazolására, illetve a támogatásra jogosultság igazolására irányuló kérelemmel együtt is benyújtható volt. A törvény hatályos szövege ilyen rendelkezést nem tartalmaz, ugyanakkor indokolt az eljárások gyorsítása, egyszerűsítése érdekében a kérelmek együttes benyújtásának szabályozása a törvényben foglaltak szerint.

A támogatási eljárások felépítéséből, egymáshoz való viszonyából következik, hogy a támogatási igazolás kiállítását meg kell előzze a Hivatalnak a támogatásra jogosultság tárgyában hozott, jogerős döntése. A joggyakorlatban alkalmazott elvet szükséges a törvényben is egyértelműen rögzíteni.

A módosítás célja továbbá az, hogy magas költségvetésű bérmunkáknál gördíteni lehessen az ellenőrzött időszakokat az arányok megállapítása érdekében.

A 17. §-hoz

Kodifikációs pontosításokat tartalmaz.

A 18-21. §-hoz

A törvény a támogatásra jogosultság megállapítására irányuló eljárásra vonatkozó eddigi szétaprózott szabályokat egységesen kezeli. A módosítás alapján a társadalompolitika összehangolásáért felelős miniszter állapítja meg és kap felhatalmazást arra, hogy rendeletben szabályozza a filmalkotás végefőcímében az állam támogatóként való feltüntetésének módját.

A módosítás a letéti számlára megnyitása vonatkozásában kimondja, hogy a letéti számla az államháztartásért felelős miniszter engedélyével nyitható meg, valamint, hogy a letéti számlát az MNF nyitja meg és rendelkezik felette.

A 22. §-hoz

A törvény ezen szakasza kodifikációs pontosításokat tartalmaz és a gyártáshoz kapcsolódó reklámköltség fogalmával egészíti ki a Mktv. 31/E. § (6) bekezdését.

A 23. §-hoz

A törvény ezen rendelkezése lehetővé teszi, hogy a Hivatal a mozgóképszakmai statisztikai adatbázisból kérelemre adatot szolgáltasson.

A 24-25. §-hoz

A megyei jogú városi, a városi, a fővárosi és fővárosi kerületi önkormányzatok tekintetében az ilyen célú közterület-használat országosan egységes követelmények szerint történik. A törvény egyablakos rendszerben szabályozza a kormányhivatalok bevonásával az önkormányzati közterületek filmforgatási célú felhasználására vonatkozó szabályokat, és az ezzel kapcsolatos engedélyezési (ill. hatósági szerződés megkötésére irányuló) eljárás határidejét egységesen 5 munkanapban határozza meg.

A 26. §-hoz

A törvény hatályba léptető rendelkezéseinek a módosítással összhangban történő megváltoztatására irányul.

A törvény felhatalmazást ad az államháztartásért felelős miniszternek a letéti számla kezelésére vonatkozó szabályok jogszabályban történő megalkotására, valamint az állam támogatóként való feltüntetés módjára.

A NMHH elnökének a részére állapít meg felhatalmazó rendelkezéseket.

A rendelkezés az Alaptörvény sarkalatosságra vonatkozó követelményének való megfelelést tartalmaz.

A 27. §-hoz

A törvény mellékleteinek módosítására vonatkozó rendelkezést tartalmaz.

A 28-29. §-hoz

Szövegcserés módosításokat és hatályon kívül helyező rendelkezéseket tartalmaz.

-----STARTING---POINT---VEGE---

A 30. §-hoz

A törvény hatályba léptető rendelkezéseit tartalmazza.

A 31. §-hoz

Az Alaptörvény sarkalatosságra vonatkozó követelményének való megfelelést tartalmaz.