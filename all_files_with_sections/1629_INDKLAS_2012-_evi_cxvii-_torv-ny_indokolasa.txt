2012. évi CXVII. törvény indokolása

az igazságügyi és közigazgatási tárgyú törvények módosításáról

-----STARTING---POINT---ALTALANOS--- 

Az igazságügyi és közigazgatási tárgyú törvények módosításáról szóló 2012. évi CXVII. törvény több jogszabályi rendelkezést módosít, e módosítások a következő jelentősebb részekből állnak.

A törvény módosítja a Kúria előtti felülvizsgálati eljárás szabályait. A Polgári perrendtartásról szóló 1952. évi III. törvény (a továbbiakban: Pp.) alapján ugyanis igen széles körben nyújthatóak be felülvizsgálati eljárás iránti kérelmek, s ez azt eredményezi, hogy noha perjogi szempontból a felülvizsgálat rendkívüli jogorvoslat, azaz a jogerős ítélet ellen nyújtható be, valójában - gyakorisága szerint - rendes jogorvoslati jogként funkcionál.

Az Alkotmánybíróság a felülvizsgálat szabályozásával kapcsolatosan az alábbi feltételek érvényesülését tartotta szükségesének; így a jogalkotás mércéjéül is e megállapítások szolgáltak.

A felülvizsgálat, mint rendkívüli jogorvoslat biztosításának lehetősége és ennek feltételei a jogalkotó mérlegelésén múlik. Ebben a körben a jogalkotó dönthet úgy, hogy egyáltalán nem biztosít rendkívüli jogorvoslatot, amennyiben azonban erre lehetőséget ad, akkor az előírások nem sérthetik az egyéb alkotmányos követelményeket, így például azt, hogy igénybevételét megelőzően a rendes jogorvoslat feltételeinek teljesülniük kell. [42/2004. (XI. 9.) AB h.]

A jogalkotó nagyfokú szabadsággal rendelkezik, hogy az egyes jogviszonyok belső sajátosságainak figyelembevételével az alanyi jogok bíróság előtti érvényesíthetőségének lehetőségét milyen időkorlátokkal biztosítja. A felülvizsgálati kérelem benyújtásának határidejére vonatkozó előírást tehát az egyes jogviszonyok belső sajátosságára figyelemmel kell megállapítani, a határidőnek pedig a jogorvoslati kérelem benyújtására megfelelőnek kell lennie. [70/2006. (XII. 13.) AB h.]

Az Alkotmánybíróság eddigi gyakorlata alapján az értékhatár korlátozást nem tartja alkotmányellenesnek [sem a kétszázezer forintos, sem az ötszázezer forintos értékhatárt nem találta annak pl.: 286/B/1998. AB határozat (ABH 1999, 671.), 787/D/1999. AB határozat (ABH 2001, 1090.), 663/D/2000. AB határozat (ABH 2003, 1223.)].

A felülvizsgálati kérelem hiánypótlás nélküli, hivatalból történő elutasítása eseteinek a jogbiztonság érdekében egyértelműnek, előreláthatónak, kiszámíthatónak kell lenniük.

A törvény a Pp. módosításával felemeli azt az értékhatárt, amely alatt vagyonjogi perekben nem terjeszthető elő felülvizsgálati eljárás iránti kérelem. Az értékhatár emelésének célja az (amely az értékhatár bevezetésének is célja volt), hogy a Kúria elé csak a jelentősebb értékű perek kerüljenek. Mind a nemzetközi gyakorlatban, mind a magyar polgári eljárásjog történetében ismert intézmény a felülvizsgálat értékhatárhoz kötése. A felülvizsgálati értékhatár megállapításánál a kiindulópont a korábbi szabályozás volt, amely szerint nem volt helye felülvizsgálatnak olyan vagyonjogi ügyben, amelyben a felülvizsgálati kérelemben vitatott érték (illetve annak a Pp. 24. § alapján megállapított értéke) az egymillió forintot nem haladta meg. A mai ár- és értékviszonyoknak megfelelően az összeget hárommillió forintban állapítja meg a törvény. Ugyancsak értékhatár szabályozás kerül bevezetésre (Pp. 340/A. §) a közigazgatási ügyek esetében is; az adóhatóságnál fennálló fizetési kötelezettséget megállapító, a bírságot kiszabó és a kisajátítási ügyekben. Ezekben az ügyekben nem lesz helye felülvizsgálatnak, ha a közigazgatási hatósági ügyben vagy a bírságot kiszabó határozatban megállapított fizetési kötelezettség, illetőleg kártalanítási összeg az egymillió forintot nem haladja meg. A szabályozás célja ugyancsak az, hogy a Kúria elé a közigazgatási határozatok bírósági felülvizsgálata keretében se érkezzenek egy meghatározott értékhatár alatt ügyek, összhangban a vagyonjogi ügyekre irányadó szabályozással. A törvény továbbá (a Pp. 358. §-ának módosításával) értékhatár-szabályozást vezet be a munkaügyi perek esetében is, e körben nem lesz helye felülvizsgálatnak, ha a vitatott érték a teljes munkaidőre megállapított kötelező legkisebb havi munkabér (minimálbér) ötszörösét nem haladja meg. Tekintettel azonban arra, hogy a munkaügyi perek olyan jogvitákat döntenek el, melyek a munkavállalók életére lényeges kihatással vannak, a törvény az értékhatár korlátozást igen szűk területre korlátozza. Azaz amennyiben a jogviszony keletkezésének, módosulásának, megszüntetésének jogszerűsége vitás vagy a munkaviszonyból származó kötelezettségeknek a munkavállaló által történt vétkes megszegése miatt alkalmazott jogkövetkezmény vitás vagy a fegyelmi vétség miatt vagy a méltatlansági eljárásban alkalmazott jogkövetkezmény vitás, a pertárgy értékétől függetlenül helye van felülvizsgálatnak.

A Pp. felülvizsgálati szabályait továbbá azért is módosítani kellett, mert az volt megfigyelhető, hogy a kérelmeket számos esetben úgy nyújtják be, hogy nem fordítanak kellő figyelmet a kérelem előterjesztésére, hátráltatva ezzel a Kúria gyors és hatékony eljárását, a jogvita végleges lezárását késleltetve.

A törvény a felülvizsgálati eljárás szabályainak módosításán túlmenően foglalkozik az elektronikus kommunikáció kérdéskörével is. Ennek indoka az, hogy a polgári peres és nemperes eljárásokban, a büntetőeljárásokban számos jogszabály rendel elektronikus kommunikációt az igazságszolgáltatási szervek és a felek között. A papír alapú kommunikációról, az elektronikus kommunikációra való áttérés célja az, hogy az informatikai fejlesztések eredményeképpen mind a bíróságok, mind a felek oldalán az eljárások intézése költséghatékonyabbá váljon. Az elektronikus kommunikáció továbbá hozzájárulhat az eljárások időszerűségének javulásához, az igazságszolgáltatás ügyfélbarát jellegének erősítéséhez is. A közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) és végrehajtási rendeletei 2012. április 1. napjától új szabályozást vezettek be az elektronikus kommunikáció terén, s ez lehetőséget biztosít arra, hogy az igazságszolgáltatás területén is igénybe vehetőek legyenek az új informatikai szolgáltatások; a törvény ennek törvényi hátterét teremti meg.

A törvény fentiekkel is összefüggésben módosítja a Ket. és egyéb kapcsolódó törvények szabályait. A módosítás indoka, hogy szükségesnek mutatkozott - egyebek mellett - az, hogy egyes adatvédelmi kérdések törvényi szinten kerüljenek rögzítésre az ügyfél-regisztrációs eljárással kapcsolatban, továbbá, hogy a szabályozott elektronikus ügyintézési szolgáltatások és az állam által kötelezően nyújtandó szolgáltatások listája törvényi szinten kerüljön rögzítésre. A szabályozás kiegészül továbbá a szabályozott elektronikus ügyintézési szolgáltatásokat hatóságoktól igénybe vevő ügyfél ügyfél-regisztrációs eljárásának szabályaival. Ehhez is kapcsolódóan a törvény felhatalmazást ad a Kormány részére, hogy más ügyfélkapu-regisztrációs szervet is kijelölhessen a jövőben.

A törvény továbbá módosítja a civil szervezetek bírósági nyilvántartásáról és az ezzel összefüggő eljárási szabályokról szóló 2011. évi CLXXXI. törvény (a továbbiakban: Cnytv.) rendelkezéseit is, reagálva a gyakorlat során felmerült egyes értelmezési nehézségekre, illetve kérdésekre. Ennek keretében sor kerül az adózás rendjéről szóló törvény és a statisztikáról szóló törvény Cnytv.-vel megállapított rendelkezéseinek módosítására is, annak érdekében, hogy valamennyi, a civil és egyéb cégnek nem minősülő szervezetek nyilvántartásában szereplő szervezet a bíróságon keresztül kérhesse adószámának és statisztikai számjelének megállapítását, illetve beszerzését 2013. január 1. napjától.

A törvény továbbá módosítja azon törvények ügyészségre vonatkozó szabályait, melyekben a törvényességi felügyelet kifejezés szerepel, s helyette - az ügyészségi jogállási törvénnyel összhangban - a törvényességi ellenőrzés kerül átvezetésre.

A szabálysértésekről, a szabálysértési eljárásról és a szabálysértési nyilvántartási rendszerről szóló 2012. évi II. törvény és az azzal összefüggő egyes törvények módosításáról, valamint a katasztrófavédelemmel kapcsolatos egyes törvényi rendelkezések módosításáról szóló 2012. évi XXXI. törvény módosította - egyebek mellett - a Ket. szabályait. A módosítás eredményeként a Ket. 131. §-a kiegészült az új (1a)-(1d) bekezdésekkel, valamint a 141. § (1) bekezdése egy új i) ponttal. A pénzfizetési kötelezettség közérdekű munkával történő megváltásának lehetővé tételét az indokolja, hogy a szabálysértési jog újra-kodifikálásával megszűnt mintegy száz szabálysértési tényállás szankcionálása, azok a jövőben közigazgatási bírsággal lesznek sújthatóak. Azonban ezen esetekben is indokolt a hatóságok számára - melyek jelen esetben önkormányzatok - biztosítani mindazon lehetőségeket, melyek eddig is adottak voltak számukra a jogellenes magatartást megvalósítókkal szemben. A szabályok gyakorlati alkalmazhatósága azonban jelen formájukban nem biztosított, mivel hiányoznak az eljárási kódexből a közérdekű munka végrehajtását lehetővé tevő nyilvántartási és adatszolgáltatási rendelkezések, továbbá a közérdekű munkára vonatkozó garanciális, törvényi szintet igénylő szabályok. A törvény ezt a hiányosságot pótolja, a szabálysértésekről, a szabálysértési eljárásról és a szabálysértési nyilvántartási rendszerről szóló 2012. évi II. törvényhez (a továbbiakban: Szabs. tv.) hasonló logikával.

-----STARTING---POINT---RESZLETES---

Az 1. §-hoz

A hatásköri vagy illetékességi összeütközést megállapító és kijelölést kezdeményező határozat esetében rögzíti, hogy azzal szemben nincs helye fellebbezésnek.

Ezekben az ügyekben rendszerint már volt olyan rendelkezés az áttételről, amellyel szemben a felek fellebbezéssel élhettek vagy a döntést másodfokon is helybenhagyták, az újabb hatásköri, illetékességi összeütközést megállapító és kijelölést kezdeményező határozattal szemben ezért nem indokolt fellebbezést engedni. Az ilyen végzések nyomán a felsőbb bíróság (adott esetben a Kúria) a kijelölő végzésben mindenképp meghatározza az illetékes bíróságot, a fellebbezési jog biztosítása csak indokolatlanul növeli az eljárás időtartamát.

A 2. §-hoz

A Pp. hirdetményi kézbesítésének szabályai magának a kézbesítendő iratnak a kifüggesztését és digitalizált közzétételét írják elő, függetlenül attól, hogy a kézbesítendő iratok számtalan esetben tartalmaznak olyan szenzitív adatokat, amelyek nyilvánosságra hozatala az érintetteknek súlyos joghátrányt okozhat. Indokolt ezért, hogy a kézbesítendő irat helyett egy hirdetményi felhívás kerüljön közzétételre azzal a felhívással, hogy az érintett személy a kézbesítendő iratot a bíróság kezelőirodáján átveheti. A büntetőügyekben már ekként alkalmazott hirdetményi kézbesítési szabály maradéktalanul biztosítja a megismerhetőséget, emellett szem előtt tartja a személyes adatok védelmét is. Ugyancsak a gyakorlat indokolja a központi honlap mellett a bírósági honlapokra történő hivatkozás mellőzését, egyes törvényszékek nem rendelkeznek saját honlappal, az Országos Bírósági Hivatal által üzemeltetett központi honlap ugyanakkor elegendő nyilvánosságot biztosít az érintettek részére.

A 3. §-hoz

A módosított Pp. 119. § (5) bekezdése meghatározza az elektronikus formában rendelkezésre álló irat fogalmát: olyan elektronikus dokumentum, amely úgy keletkezett, hogy a bíróság a papír alapú iratot informatikai eszköz alkalmazásával szerkesztette meg. Amennyiben a bíróság az arra jogosult részére (fél, ügyész, perben részt vevő egyéb személy, képviselő) az iratot (akár az elektronikus formában rendelkezésre álló iratot, akár az elektronikus okiratot, akár a papíralapú okirat elektronikus másolatát) továbbítja, akkor ezért nem kell illetéket fizetni. Rögzítésre kerül az is, hogy az ilyen módon továbbított irat nem hiteles kiadmány, és bizonyítékként nem használható fel.

A 4-5. §-hoz

A Pp. 126. § (3) és (4) bekezdésének pontosítása az eljárások ésszerű időn belül történő befejezését segíti elő. A 132. § (1) bekezdésének módosítása pedig egyértelművé teszi, hogy a keresetlevél ismételt benyújtása nemcsak a hiányok egyszerű pótlását jelenti, hanem a már hiányoktól mentes teljes keresetlevél szabályszerű benyújtását.

A 6. §-hoz

A törvény módosítja a Pp. 271. § (1) bekezdését és új rendelkezésként előírja, hogy nincs helye felülvizsgálatnak a jogerős határozatnak csupán a kamatfizetésre, illetve a perköltségre vonatkozó rendelkezései ellen, a jogerős határozatnak csupán az indokolása ellen, valamint a birtokvédelmi eljárást követő birtokvédelmi perben hozott ítélet ellen. A tekintetben, hogy nincs helye felülvizsgálatnak a hagyaték átadása tárgyában hozott végzés ellen, nincs változás, e szabály azonban a hagyatéki eljárásról szóló 2010. évi XXXVIII. törvényben (Hetv.) kerül elhelyezésre [a 78. § ennek érdekében kiegészíti a Hetv. 113. §-át egy (3) bekezdéssel].

A 7. §-hoz

A Pp. 271. § (2) bekezdésének módosításával a törvény hárommillió forintban állapítja meg azt az értékhatárt, amely alatt vagyonjogi ügyekben nincs helye felülvizsgálatnak. Változás továbbá az is, hogy az értékhatár korlátozás az értékpapírból származó jogviszonnyal kapcsolatos perek tekintetében is érvényesülni fog. Értékhatár szabályozás kerül továbbá kialakításra a munkaügyi perek tekintetében is, e szabályozás a munkaügyi perek szabályai között kerül elhelyezésre; s a szabályozás figyelemmel van a munkaügyi perek sajátosságaira, így számos kivétel kerül megfogalmazásra e tekintetben.

A 8. §-hoz

A törvény kiegészíti a Pp. 271. §-át egy (4) bekezdéssel, amely alapján nincs helye felülvizsgálatnak abban az esetben, ha az elsőfokú bíróság ítéletét a másodfokú bíróság azonos jogszabályi rendelkezésre utalással hagyta helyben, a cég szervei határozatának bírósági felülvizsgálata iránt indított perekben és a társasház tulajdonostársai közösségének szervei által hozott határozatok tárgyában indult perekben. E szabály indoka az, hogy ezekben a perekben az figyelhető meg, hogy amennyiben a másodfokú bíróság azonos jogszabályi rendelkezésre utalással hagyta helyben az elsőfokú bíróság ítéletét, úgy azokban nem merül fel olyan jogkérdés, amely indokolná a felülvizsgálati eljárás lefolytatását. Abban az esetben azonban, ha a másodfokú döntésben eltérő a jogi indokolás, fennállhat annak lehetősége, hogy olyan összetett jogkérdések merültek fel, melyek indokolják a rendkívüli jogorvoslati eljárás igénybevétele lehetőségének biztosítását; így e körben továbbra is helye lesz felülvizsgálatnak.

A 9. §-hoz

A törvénnyel módosított Pp. 272. §-a a jogvitás helyzetek mihamarabbi végleges lezárhatósága érdekében továbbá annak érdekében, hogy a felek felülvizsgálati eljárás iránti kérelmüket megfelelően terjesszék elő, pontosan rögzíti, hogy milyen adatokat kell a kérelemnek tartalmaznia. A felülvizsgálati kérelemben meg kell jelölni azt a határozatot, amely ellen a felülvizsgálati kérelem irányul, azt, hogy a fél milyen tartalmú határozat meghozatalát kívánja, továbbá elő kell adni - a jogszabálysértés és a megsértett jogszabályhely megjelölése mellett -, hogy a fél a határozat megváltoztatását milyen okból kívánja. Abban az esetben azonban, ha a felülvizsgálati kérelemben tartalmilag helyesen történik hivatkozás a jogszabálysértés tényére, de a megsértett jogszabályhely megjelölése téves, ezen okból a felülvizsgálati kérelmet nem lehet elutasítani. Az új, szigorúbb szabályozás alkalmas lehet arra, hogy a felülvizsgálat iránti kérelmet előterjesztők kérelmüket pontosan, s úgy fogalmazzák meg, hogy az alkalmas legyen a Kúria eljárására, s a hiánytalan kérelmek a felülvizsgálati ügyek intézésének időszerűségét segíthetik elő, amely valamennyi fél érdeke.

A 10. §-hoz

A törvény módosítja a Pp. 275. §-ának (4) bekezdését; a módosítás egyértelművé teszi, hogy amennyiben a határozat jogszabályt sért - az olyan eljárási szabálysértés kivételével, amelynek az ügy érdemi elbírálására lényeges kihatása nem volt - a Kúria a jogerős határozatot egészben vagy részben hatályon kívül helyezi, és ha a döntéshez szükséges tények megállapíthatók, helyette, illetve az első fokú határozat helyett a jogszabályoknak megfelelő új határozatot hoz, egyébként az ügyben eljárt első- vagy másodfokú bíróságot új eljárásra és új határozat hozatalára utasítja.

A 11. §-hoz

A Pp. a Fővárosi Ítélőtáblát jelöli ki kizárólagos eljárásra a közigazgatási perekben hozott határozatok másodfokú elbírálására, valamint hatásköri összeütközések esetén az eljáró bíróság kijelölésére. A közigazgatási perek ésszerű időn belül való befejezésének elősegítése érdekében a Fővárosi Ítélőtábla kizárólagos illetékességét azon perekben hozott határozatokra vonatkozó fellebbezés esetére tartja fenn, amelyekben az ítélet ellen fellebbezésnek van helye, az egyéb közigazgatási perekben hozott határozatokkal szemben előterjesztett fellebbezések tekintetében az eljáró törvényszék szerint illetékes ítélőtábla jár el.

A hatásköri vagy illetékességi összeütközés esetében az eljáró bíróság kijelölése tekintetében is megszűnteti a Fővárosi Ítélőtábla kizárólagos illetékességét.

Azok a vagyonjogi perek tartoznak a jövőben a törvényszék hatáskörébe, amelyek tárgyának értéke a harmincmillió forintot meghaladja. A pertárgyérték felemelése nyomán a törvényszéki szinten felszabaduló erőforrások átcsoportosíthatóak a másodfokú ítélkezésre, míg az ítélőtáblákon felszabaduló erőforrások a regionálisan szükséges szakmai tevékenység erősítésére fordíthatók. A bíróságok adatai szerint a hatáskörváltozás rövid időn belül kb. 15-30%-kal csökkentené az első fokú törvényszéki szint munkaterhét, ugyanakkor a helyi bírósági szinten a jóval több bíró között megoszló ügyek csupán néhány százalékos érkezés-emelkedést jelentenének.

A 12. §-hoz

A törvénnyel módosított Pp. 340/A. §-a alapján a közigazgatási ügyek esetében is értékhatár korlátozás kerül bevezetésre. Ez a szabályozás értelemszerűen csak azon ügyekben fog érvényesülni, melyek esetében az értékhatár szabályozása értelmezhető. Az érintett ügyek a következők: az adóhatóságnál fennálló fizetési kötelezettséget megállapító, a bírságot kiszabó és a kisajátítási ügyek. Ezekben az ügyekben nem lesz helye felülvizsgálatnak, ha a közigazgatási hatósági ügyben vagy a bírságot kiszabó határozatban megállapított fizetési kötelezettség, illetőleg kártalanítási összeg az egymillió forintot nem haladja meg. A szabályozás célja ugyancsak az, hogy a Kúria elé a közigazgatási határozatok bírósági felülvizsgálata keretében se érkezzenek egy meghatározott értékhatár alatt ügyek, összhangban a vagyonjogi ügyekre irányadó szabályozással.

A 13. §-hoz

A törvény a Pp. 358. §-ának módosításával értékhatár-szabályozást vezet be a munkaügyi perek esetében is, e körben nem lesz helye felülvizsgálatnak, ha a vitatott érték a teljes munkaidőre megállapított kötelező legkisebb havi munkabér (minimálbér) ötszörösét nem haladja meg. Amennyiben azonban a munkaviszony megszüntetésének jogszerűsége vitás, továbbra is értékhatártól függetlenül helye lesz a felülvizsgálat iránti kérelem előterjesztésének. Tekintettel azonban arra, hogy a munkaügyi perek olyan jogvitákat döntenek el, melyek a munkavállalók életére lényeges kihatással vannak, a törvény az értékhatár korlátozást igen szűk területre korlátozza. Azaz amennyiben a jogviszony keletkezésének, módosulásának, megszüntetésének jogszerűsége vitás vagy a munkaviszonyból származó kötelezettségeknek a munkavállaló által történt vétkes megszegése miatt alkalmazott jogkövetkezmény vitás vagy a fegyelmi vétség miatt vagy a méltatlansági eljárásban alkalmazott jogkövetkezmény vitás, a pertárgy értékétől függetlenül helye van felülvizsgálatnak.

A 14. §-hoz

A törvény a Pp.-t 358/A-358/C. §-al egészíti ki, valamint módosítja a Pp. 359/A. §-át. A szabályozás célja a következő: a közszolgálati tisztviselőkről szóló 2011. évi CXCIX. törvény (a továbbiakban: Kttv.) rendelkezik a Kormánytisztviselői Döntőbizottság (a továbbiakban: Döntőbizottság) létrehozásáról. A Kttv. szerint a kormánytisztviselő meghatározott ügyek (pl.: jogviszony megszüntetés, teljesítményértékelés) esetében köteles a Döntőbizottsághoz fordulni közszolgálati panasszal, csak ezt követően peresítheti bíróság előtt a jogviszonyból származó igényét. A Kttv. értelmében 2012. július 1-jén lépnek hatályba a Döntőbizottságra vonatkozó szabályok. Ehhez kapcsolódóan rendezni szükséges a Döntőbizottság határozataival szembeni bírósági jogorvoslati eljárást. A módosítás a Pp. munkaügyi perekre vonatkozó részében helyezi el a Döntőbizottság határozatával szembeni jogorvoslatot. A szabályozás a munkaügyi perek szabályozását rendeli alkalmazni, csupán egyes sajátosságokra tekintettel határoz meg eltérő, illetve kiegészítő rendelkezést, pl.: bírói összeférhetetlenség.

A 15. §-hoz

A Pp. e törvénnyel megállapított 394/F. §-a szabályozza az elektronikus kommunikáció szabályait. A közigazgatási hatósági eljárások területén a közigazgatási hatósági eljárás és szolgáltatás általános szabályairól szóló 2004. évi CXL. törvény és egyes kapcsolódó törvények, valamint a miniszteri hatósági hatáskörök felülvizsgálatával összefüggő egyes törvények módosításáról szóló 2011. évi CLXXIV. törvény mind a hatóságok, mind az ügyfelek számára egy korszerű, a hatékonyságot jelentősen javító elektronikus ügyintézési lehetőség alkalmazásához teremtette meg a törvényi hátteret. A bíróságok munkájának könnyítése érdekében éppúgy szükséges az új lehetőségek alkalmazásának biztosítása, mint ami a közigazgatási hatóságok esetében a hivatkozott törvénnyel megtörtént. Emellett az igazságszolgáltatási és a közigazgatási szervezetek közötti információcsere is feltételezi a kapcsolattartásra vonatkozó közös szabályrendszer alkalmazását. E paragrafussal a közigazgatási hatóságoknál alkalmazhatóvá vált, az elektronikus kapcsolattartás szempontjából releváns elektronikus ügyintézési szolgáltatások válnak alkalmazhatóvá a Pp. hatálya alá tartozó eljárásokban.

A 16. §-hoz

A 16. § pontosítja a Pp. egyes rendelkezéseit, valamint módosítja az elektronikus kommunikációt előíró rendelkezésekben a határidőket, annak érdekében, hogy a bíróságokon fokozatosan induljon meg az elektronikus ügyintézés és kommunikáció, biztosítva az informatikai rendszerek alkalmazására történő ütemezett átállás lehetőségét.

A 17. §-hoz

A polgári perrendtartásról szóló 1952. évi III. törvény hatálybaléptetéséről, végrehajtásáról szóló 1952. évi 22. törvényerejű rendelet módosítása átmeneti szabály alkalmazásával biztosítja azt, hogy a felülvizsgálat új szabályaira történő áttérés a folyamatban lévő ügyekben ne okozzon zavart. A szabályozás értelmében az új szabályokat a hatályba lépést követő 60. nap után jogerőre emelkedett határozatok tekintetében kell alkalmazni.

A 18-19. §-hoz

A törvény módosítja a Polgári Törvénykönyvről szóló 1959. évi IV. törvény 74/F. §-ának (1) bekezdését és a közúti közlekedésről szóló 1988. évi I. törvény 21/H. §-át, melyekben a törvényességi felügyelet kifejezés szerepel, s a rendelkezezés helyébe - az ügyészségi jogállási törvénnyel összhangban - a törvényességi ellenőrzés kifejezés kerül.

A 20. §-hoz

A bírósági közvetítés bevezetéséhez kapcsolódóan az illetékekről szóló 1990. évi XCIII. törvényt egészíti ki azzal a rendelkezéssel, amely szerint a bírósági közvetítés illetékmentes. E rendelkezés a bírósági közvetítői tevékenység nagyobb számban való igénybevételét segíti elő, aminek következtében csökkenhet a perek száma.

A 21. §-hoz

A jelenleg hatályos szabályozás már biztosítja annak a lehetőségét, hogy a bíróság hatáskörébe tartozó peres és nemperes eljárásokban a hivatásos és nem hivatásos bírák mellett jogszabályban meghatározott körben bírósági titkárok is eljárhassanak. Az Alaptörvény 27. cikkének (3) bekezdése szerint törvény által meghatározott ügyekben egyesbíró hatáskörében bírósági titkár is eljárhat, akire e tevékenysége során alkalmazni kell a 26. cikk (1) bekezdését. Hasonló rendelkezést tartalmaz a bíróságok szervezetéről és igazgatásáról szóló 2011. évi CLXI. törvény 15. § (2) bekezdése.

A polgári perrendtartásról szóló 1952. évi III. törvény 12/A. § (1) bekezdése szerint „az elsőfokú bíróság hatáskörébe tartozó ügyekben az egyesbíró, illetve a tanács elnöke helyett tárgyaláson kívül bírósági titkár is eljárhat; a bírósági titkár jogosult továbbá a 202. § (2) bekezdésében meghatározottak szerinti bizonyítási eljárás lefolytatására. A bíróság eljárására irányadó, e törvényben meghatározott rendelkezéseket ilyen esetben a bírósági titkár eljárására kell alkalmazni.” A 12/A. § (2) bekezdése pedig akként rendelkezik, hogy „az (1) bekezdésben meghatározott esetben a bírósági titkárnak - ha törvény ettől eltérően nem rendelkezik - önálló aláírási joga van, és megteheti mindazokat az intézkedéseket, illetve az ítélet kivételével, meghozhatja mindazokat a határozatokat, amelyeket a törvény a bíróság, vagy a tanács elnöke hatáskörébe utal.” A 12/A. § (3) bekezdése szerint a bírósági titkár ideiglenes intézkedésről nem hozhat határozatot.

Az igazságszolgáltatás hatékony működése, a bírói munkateher csökkentése szempontjából kívánatos, hogy a bírósági hatáskörbe tartozó ügyekben bírósági titkár a korábbi szabályozáshoz képest szélesebb jogkörrel járhasson el, megtehessen minden olyan intézkedést és meghozhasson minden olyan mérlegelést nem igénylő határozatot, amely alkotmányossági megfontolásból, garanciális okokból, vagy az adott tevékenység magasabb szakképzettséget és felkészülést igénylő jellegére tekintettel kizárólagos bírói jogkört nem igényel.

Minderre tekintettel a módosítás egyes nemperes eljárásokban bővíti a bírósági titkárok által ellátható feladatok körét. Rögzíti, hogy az adott törvényben szabályozott nemperes eljárásokban - a törvényben meghatározott kivétellel - első fokon önálló aláírási joggal, az érdemi határozatok meghozatalára is kiterjedően bírósági titkár is eljárhat, majd meghatározza az egyes törvényekben, hogy melyek azok a határozatok, amelyeket kizárólag bíró hozhat meg, illetve melyek azok az eljárási cselekmények, amelyeket kizárólag bíró folytathat le.

A 22-25. §-hoz

A személyazonosító jel helyébe lépő azonosítási módokról és az azonosító kódok használatáról szóló 1996. évi XX. törvény (a továbbiakban: Szatv.) 2011. évi módosításával bevezetett összerendelési nyilvántartás olyan új lehetőséget biztosít az ezzel a szolgáltatással élni kívánó ügyfelek számára, hogy bármely hivatalosan személyazonosításra elfogadott okmánnyal (személyi igazolvány, gépjárművezetői engedély, útlevél) igazolva magát a hatósági eljárásokban alkalmazandó azonosító kódjait (például TAJ szám, adóazonosító jel) az ügyintézést végző szervezet az igazolvány szám alapján le tudja kérdezni. Mivel e folyamat személyes adatok kezelését igényli, így az egyes nyilvántartásokra vonatkozó adatszolgáltatási lehetőség törvényi szintű szabályozása szükséges, ehhez szükségesek a Szatv. és a polgárok személyi adatainak és lakcímének nyilvántartásáról szóló törvény vonatkozásában a 22-25. §-ával megállapított rendelkezések kialakítása.

A 26. §-hoz

Lásd a 21. § indokolását.

A 27. §-hoz

Az öregségi nyugdíjkorhatár betöltése miatt megszűnt bírói szolgálati jogviszonyt követően bírósági titkári szolgálati jogviszony létesíthető.

A 28. §-hoz

A törvény módosítja a magánnyugdíjról és a magánnyugdíjpénztárakról szóló 1997. évi LXXXII. törvény 101. §-át.

A 29. §-hoz

Az okmány-nyilvántartás vezetésére vonatkozó szabályokat is kiegészíteni szükséges a megfelelő adatkezelési előírással.

A 30. §-hoz

A büntetőeljárásról szóló 1998. évi XIX. törvény (a továbbiakban: Be.) 69/A. §-a meghatározza, hogy az elektronikus kapcsolattartás az eljárás mely résztvevői között kötelező, így a bíróság, az ügyész, a nyomozó hatóság és a büntetés-végrehajtási szervezet egymás közötti, valamint a bíróság, az ügyészség, a nyomozó hatóság és a védő, az eljárás egyéb résztvevőinek jogi képviselője, továbbá a tanú érdekében eljáró ügyvéd közötti írásbeli kapcsolattartás esetén. Az írásbeli kapcsolattartás szabályaira a közigazgatási hatósági eljárásra és szolgáltatásra vonatkozó jogszabályi rendelkezéseknek az elektronikus kapcsolattartásra vonatkozó szabályait rendeli alkalmazni, meghagyva annak a lehetőségét, hogy attól a Be. szükség szerint eltérjen.

Az írásbeli kapcsolattartás tartalmát a rendelkezés nem határozza meg, de ez alá értendő az eljárás során keletkezett iratok, a másik szervhez címzett megkeresések, előterjesztések, indítványok hatóságok általi egymás részére történő továbbítása. Az iratok közül értelemszerűen kivételt képeznek azok, amelyek az eredetiségük, bizonyító erejük igazolása végett papír alapon továbbítandók, illetve csatolandók. A védő, a jogi képviselő és a tanú érdekében eljáró ügyvéd a bíróság, az ügyészség és a nyomozó hatóság felé szintén valamennyi beadványát elektronikus úton küldi meg. Ez a kötelezettség a védőt és a jogi képviselőt a kirendelést, vagy a meghatalmazás benyújtását követően terheli. A védő és a jogi képviselő az elektronikus kapcsolattartás érdekében köteles az elektronikus elérhetőségét azonosítható módon megadni.

A rendelkezés meghatározza továbbá azoknak a szabályozott elektronikus ügyintézési szolgáltatásoknak a körét, amelyeket a bíróság, az ügyész, a nyomozó hatóság és a büntetés-végrehajtási szervezet igénybe vehet.

A törvény értelmező rendelkezést is meghatároz az ügyfél fogalmának Be. szerinti megfeleltetésére. Meghatározza az elektronikus formában rendelkezésre álló irat fogalmát, s előírja, hogy a bíróságnak az elektronikus formában rendelkezésre álló iratot is meg kell küldenie, ha azt az arra jogosult olyan módon kéri, hogy e-mail-címét azonosítható módon megadja a bíróság részére (pl. a tárgyaláson közli). Rögzítésre kerül az is, hogy az elektronikus formában rendelkezésre álló irat nem hiteles kiadmány, az bizonyítékként nem használható fel.

A 31. §-hoz

Az elektronikus közszolgáltatásról szóló 2009. évi LX. törvényt és a hivatalos iratok elektronikus kézbesítéséről és az elektronikus tértivevényről szóló 2009. évi LII. törvényt 2012. április 1. napjával hatályon kívül helyezte a 2011. évi CLXXIV. törvény. Ezzel a Be. 70. § (1) bekezdés f) pontja szerinti „külön jogszabályok szerint” fordulat kiüresedett.

A Be. 70. § (1) bekezdés f) pontja megjelöli az elektronikus kézbesítés formáját, miszerint az a Ket. és végrehajtási jogszabályai, jelesül a szabályozott elektronikus ügyintézési szolgáltatásokról és az állam által kötelezően nyújtandó szolgáltatásokról szóló 83/2012. (IV. 21.) Korm. rendelet szerinti biztonságos kézbesítési szolgáltatás útján történhet.

A 32. §-hoz

A törvény a Be. 70/B. § (10) bekezdéséből elhagyja az elektronikus másolat kiadásra vonatkozó rendelkezést a (11) bekezdésben történő szabályozásra tekintettel.

A Be. 70/B. § (11) bekezdése a másolat elektronikus formában történő kiadásáról rendelkezik, amelynek kérelemre van helye és az elektronikus úton vagy elektronikus adathordozón történhet. A törvény kimondja azt is, hogy ha a bíróságnál, az ügyészségnél vagy a nyomozó hatóságnál a kiadni kért irat elektronikus formában rendelkezésre áll, akkor a másolat kiadását ilyen formában kell teljesíteni.

Az irat akkor áll rendelkezésre elektronikus formában, ha az elektronikus okirat, vagy azt a bíróság, az ügyész vagy a nyomozó hatóság informatikai eszköz alkalmazásával állította elő vagy elektronikus formában kapta. A rendelkezés nem teremt kötelezettséget arra, hogy a bíróság, az ügyész vagy a nyomozó hatóság a papír alapú iratot elektronikus formára átalakítsa. A törvény rögzíti azt is, hogy az így kiadott másolat nem hiteles.

A 33. §-hoz

A Be. 219. § (1) bekezdését kiegészíti azzal, hogy a vádemeléskor az ügyész a vádiratot és a vádemelés alapjául szolgáló iratokat, ha azok elektronikus formában rendelkezésre állnak, a bíróságnak elektronikus úton is megküldi, vagy ha ez azok terjedelme vagy más műszaki okok miatt nem lehetséges, elektronikus adathordozón is átadja. A bizonyítás érdeke továbbra is megköveteli, hogy az iratok alapvetően papír alapon, illetve eredetben rendelkezésre álljanak az ügy elbírálásakor, ezért a papír alapú ügyirat átadására vonatkozó rendelkezés fenntartása továbbra is indokolt.

A 34. §-hoz

Lásd a 21. § indokolását.

A 35. §-hoz

Elnapolás vagy a bíró személyében történt változás esetén három hónapon belül van mód az eljárás folytatására.

Hatályon kívül helyezi a Be. 67/A. §-át, mivel a rendelkezés végrehajtási feltételei még nem állnak fenn.

A 36. §-hoz

Az okmány-nyilvántartás vezetésére vonatkozó szabályokat is kiegészíteni szükséges a megfelelő adatkezelési előírással.

A 37-38. §-hoz

A törvény módosítja gazdasági kamarákról szóló 1999. évi CXXI. törvény 28. §-át.

A 39. §-hoz

Lásd a 21. § indokolását.

A 40. §-hoz

A pártfogó ügyvédi díj megállapításának alapja a bíróság perköltség viseléséről hozott döntése, vagyis a pártfogó ügyvédi díjat megállapító közigazgatási határozat jogalapját minden esetben a bíróság jogerős döntése adja. Amennyiben az ügy érdeméhez kapcsolódóan - akár rendkívüli perorvoslat folytán - megváltozik a bíróság jogerős döntése a perköltség viseléséről, ez automatikusan kihat a közigazgatási határozat tartalmára, így azt a közigazgatási döntés jogalapját jelentő bírósági határozat módosulásának megfelelően módosítani szükséges. A közigazgatási jogkörben hozott díjmegállapító határozatnak a bírósági felülvizsgálati eljárásban módosított perköltség-viselési rendelkezése okán szükségessé váló módosítására, illetve a visszatérítésre kötelező határozat ugyanezen okból történő visszavonására azonban megfelelő jogszabályi alapot sem a jogi segítségnyújtásról szóló 2003. évi LXXX. törvény (a továbbiakban: Jst.), sem Ket. nem tartalmaz. A jogerős határozatoknak az eljáró hatóság által történő módosítására, illetve visszavonására ugyanis a Ket. kizárólag az újrafelvételi eljárás keretében (112. §), illetve az elsőfokú vagy a felügyeleti szerv által végzett döntés-felülvizsgálat során ad lehetőséget (114-115. §). Újrafelvételi eljárás keretében való módosításra ezen határozatok esetében azért nincs lehetőség, mivel a bíróság perköltség viselésére vonatkozó rendelkezésének módosítása olyan új tény, amely a díjmegállapító határozat jogerőre emelkedését követően következett be, a Ket. 114-115. §-ai alapján pedig az elsőfokon eljáró hatóság vagy a felügyeleti szerv csak akkor élhet a jogerős határozat hivatalból történő módosításának, visszavonásának, megváltoztatásának vagy megsemmisítésének lehetőségével, ha a döntés jogszabályt sért. A pártfogó ügyvédi díjmegállapítás jogalapjának módosulása ugyanakkor nem csak a bírósági felülvizsgálati eljárás eredményeként, hanem más módon, így például a jogerős bírói döntés döntéshozó bíróság általi utólagos kijavítása, kiegészítése folytán is előállhat. A Ket. és a Jst. fent hivatkozott rendelkezései az eljáró bíróság által kijavított, kiegészített díjviselési döntés kezelésére sem alkalmasak.

Mindezekre tekintettel a törvény egy új szakasszal bővíti ki a Jst.-t. Ha a bírósági felülvizsgálati eljárás alapján, vagy a döntéshozó bíróság általi utólagos kijavítás, kiegészítés folytán megváltozik a bíróság jogerős döntése a perköltség viseléséről, az eredeti díjmegállapító és a visszatérítésre kötelező határozat jogalapja az új bírói döntéssel megszűnik. Ez esetben a jogalap megszűnésére való hivatkozással az új bírói döntésben foglaltak figyelembevételével a jogi segítségnyújtó szolgálat a korábban meghozott jogerős díjmegállapító határozatát módosíthatja, visszatérítésre kötelező határozatát visszavonhatja és új visszatérítésre kötelező határozatot hozhat. Fentieken túl szükséges a Ket. módosítása is [46. § a) pont] annak érdekében, hogy az ügyfelek jóhiszeműen szerzett és gyakorolt jogait érintő korlátozás a Ket.-en kívül más törvényben is szabályozásra kerülhessen.

A 41. §-hoz

A Jst. 73. §-ának törvénnyel megállapított (4) bekezdése átmeneti szabályt tartalmaz a Jst. 58/A. §-ának alkalmazásához, mely szerint az új szabályt a hatályba lépésekor folyamatban lévő eljárásokban is alkalmazni kell.

A 42. §-hoz

A törvény módosítja a sportról szóló 2004. évi I. törvény 27. § (1) bekezdését.

A 43. §-hoz

Az igazságügyi szakértői tevékenységről szóló 2005. évi XLVII. törvény (a továbbiakban: Szaktv.) előírja, hogy az igazságügyért felelős miniszter a névjegyzékbe a törvény hatálybalépését megelőzően felvett szakértők felvételi feltételeinek fennállását felülvizsgálja. A felülvizsgálati eljárások alapos, mindenre kiterjedő és eredményes lefolytatásához - arra is tekintettel, hogy egyes eljárások csak társhatósági eljárások lefolytatása mellett fejezhetőek be - szükséges az erre adott határidő meghosszabbítása. A törvény ezért módosítja a Szaktv. 32. § (1) bekezdését.

A 44. §-hoz

A törvény módosítja a felsőoktatásról szóló 2005. évi CXXXIX. törvény 79. § (2) bekezdését.

A 45. §-hoz

A Ket. hivatalos feljegyzés készítésére vonatkozó szabályait az egyértelműség biztosítása érdekében pontosítani szükséges, a gépi aláírás alkalmazhatóságának, illetve az írásbelinek nem minősülő elektronikus kapcsolattartásnál alkalmazható eljárásra vonatkozó szabály pontosabb elhatárolásával.

A 46. §-hoz

A Ket. 131. § (1a) bekezdés szerinti közérdekű munka specialitására figyelemmel indokolt már a pénzfizetési kötelezettséget megállapító határozatban erre a lehetséges jogkövetkezményre felhívni az ügyfél figyelmét, ezért a módosítás kiegészíti a Ket. 72. § (1) bekezdés d) pont df) alpontját.

A 47. §-hoz

2012. április 15-től a Ket. alapján lehetőség van a meg nem fizetett közigazgatási bírság közérdekű munkával történő megváltására, ha a pénzfizetési kötelezettség olyan közigazgatási bírság, melyet a helyi önkormányzat képviselő-testülete által önkormányzati rendeletben meghatározott tiltott, közösségellenes magatartás természetes személy elkövetőjével szemben szabtak ki és a behajtás Ket. szerinti első lépései nem vezettek eredményre. A meg nem fizetett közigazgatási bírság helyébe ötezer forintonként hat óra közérdekű munkát kell meghatározni. A meg nem fizetett közigazgatási bírságnak ötezerrel nem osztható részét nem kell figyelembe venni.

Szükségesnek mutatkozik a szabályozás kiegészítése további végrehajtási szabályokkal. A módosítás elsősorban a Szabs. tv. hasonló, a közérdekű munkával való megváltás végrehajtásának szabályaira épít: a két jogintézmény jellegében, a végrehajtás módjában, az állami foglalkoztatási szerv központi szerepében ugyanis nagymértékben hasonlónak tekinthető. Erre tekintettel indokolt - a jogrendszer egységének biztosítása érdekében - kizárólag a szükséges eltéréseket rendezni, amelyek az alábbiakban foglalhatóak össze: hatósági eljárásban a 18. év betöltése a közérdekű munka vállalásának alsó korhatára, közérdekű munka csak a kötelezett hozzájárulása esetén állapítható meg, elzárás nem alkalmazható, ehelyett a Ket. általános szabályai szerint kell tovább folytatni a végrehajtást, ha a kötelezett nem tesz eleget a közérdekű munka végzésére irányuló kötelezettségének.

A módosítás egyebekben egyértelművé teszi, hogy az állami foglalkoztatási szervnek a Szabs. tv. szerinti foglalkoztatói nyilvántartást kell alkalmaznia a Ket. szerinti közérdekű munka végrehajtása során is, így nem duplázódnak a nyilvántartások, egyszerűbb és átláthatóbb lesz az adminisztráció ezekben az ügyekben.

A 48. §-hoz

Az egyértelműség biztosításához szükséges pontosításokat tartalmaz, részben az új átalakítási szolgáltatások által létrejött dokumentumok bizonyító erejét rögzíti, részben az összerendelési nyilvántartásnál a Szatv.-ben nem említett azonosítók (például okmányazonosítók, diákok részére kiadott azonosító) nyilvántartásainak új rendszerbe történő bevonhatóságához szükséges a pontosítás.

A 49. §-hoz

Az új szabályozással szemben megfogalmazódott igények miatt szükséges az ügyintézési rendelkezés megadási lehetőségének szélesítése. Emellett az ügyintézési rendelkezés nyilvántartási módjával kapcsolatos szabályozást indokolt törvényi szinten megtenni, ezért e paragrafus ezt a kérdést is rendezi.

Az 50. §-hoz

Technikai jellegű pontosítás; a rendeleti szinten is megjelenő új szabályozott elektronikus ügyintézési szolgáltatások listáját tartalmazza a rendelkezés.

Az 51. §-hoz

A természetes személyek regisztrációjával kapcsolatos eljárást ugyancsak részletesen szabályozza a törvény azzal, hogy a Ket.-et kiegészíti az „Elektronikus tájékoztatás” alcímmel és a 168/A. §-sal.

Az 52. §-hoz

A papír alapú irat átalakítása elektronikus irattá szolgáltatás és a kihelyezett ügyintézési ponton irat elektronikus formára alakítása és átvétele eljárás szabályainak pontosítása szükséges. A szabályozás rögzíti, hogy egyrészt az átalakítást követően a kihelyezett ügyintézési pont közvetlen a hatóság informatikai rendszerébe helyezheti el az elektronikus iratot (azaz nem szükséges kézbesítési szolgáltatás alkalmazása), másrészt az átvétel az elektronikus iratra vonatkozik (azaz a papír alapú irat ebben az esetben nem kerül a közigazgatás felé benyújtásra).

Az 53. §-hoz

Az átmeneti rendelkezések pontosítása az ügyfélkapuval rendelkezők meglévő rendelkezésének további felhasználhatóságához szükséges.

Az 54. §-hoz

A § technikai jellegű pontosítást tartalmaz.

Az 55. §-hoz

A Ket. 174. §-ában szereplő felhatalmazó rendelkezések kiegészítésének indoka az, hogy a törvényi szintet nem igénylő kérdésekben szükséges a miniszter felhatalmazása a részletszabályok kidolgozása érdekében. Ezen miniszteri rendeletben lehet olyan kérdéseket rendezni, mint például a közérdekű munka végrehajtására vonatkozó részletes rendelkezések, vagy az adatszolgáltatás módjára és formájára vonatkozó szabályok.

Figyelemmel arra, hogy a Ket. alapján kiszabott igazgatási bírság helyébe lépő közérdekű munka nyilvántartását a Szabs. tv. szerinti közérdekű munka foglalkoztatói nyilvántartás tartalmazza, a szabálysértés és az igazgatási bírság alkalmazhatósága érdekében pontosan szükséges meghatározni, hogy az abban foglalt adatok mennyi ideig kezelhetők. Erre és a foglalkoztatói nyilvántartás adattartalmának pontosítására irányul a Szabs. tv. pontosítása.

Az 56. §-hoz

A § technikai jellegű pontosítást tartalmaz.

Az 57. §-hoz

A Ket. 1. § (4) bekezdése módosításának indoka az, hogy az ügyfelek jóhiszeműen szerzett és gyakorolt jogait érintő korlátozás a Ket.-en kívül más törvényben is szabályozásra kerülhessen A Ket. 131. § (1c) bekezdés a) pontjának módosítását az indokolja, hogy a közérdekű munkára történő átváltoztatásról - mint a végrehajtási eljárás részét képező kérdésről - nem határozati formában, hanem végzésben szükséges rendelkezni.

Az 58. §-hoz

A Ket. 141. § (1) bekezdés i) pontjának hatályon kívül helyezését az indokolja, hogy a végrehajtásra vonatkozó szabályozásból egyébként is következik, hogy a kötelezettség teljesítésével - azaz jelen esetben a közigazgatási bírság közérdekű munkával történő megváltásával - a végrehajtás megszűnik.

Az 59-61. §-hoz

Lásd a 21. § indokolását.

A 62. §-hoz

A szövetkezetekről szóló 2006. évi X. törvény 59. § (3) bekezdés első mondata, amely arról rendelkezett, hogy a szociális szövetkezet a megalakításától számított 2 éven belül nem oszthatja fel eredményét, nem megfelelő a szociális szövetkezetek esetében, tekintettel arra, hogy a kötelező non-profit működés betartása az új, de különféle pályázatokon részt venni nem kívánó szociális szövetkezetek esetében megakadályozza a piacra jutást.

A 63. §-hoz

A nemzetgazdasági szempontból kiemelt jelentőségű beruházások megvalósításának gyorsításáról és egyszerűsítéséről szóló 2006. évi LIII. törvény (a továbbiakban: Ntv.) módosítása szükséges annak érdekében, hogy a kiemelt ügy előrehaladását egyetlen felelős személy, a kijelölt kormánymegbízott folyamatosan figyelje, majd külön kormányrendeletben meghatározott hatásköröket (egyeztetés vagy munkacsoport összehívása, javaslattételi jog) gyakorolhasson az ügy előmozdítása, a felmerült akadályok elhárítása érdekében.

A 8. § (2)-(3a) bekezdése 2013. január 1. napjától szabályozza, hogy a törvényben meghatározott ügyekben a keresetlevelet elektronikus úton kell benyújtani, rögzíti azt is, hogy a beadványok benyújtása és a hivatalos iratok kézbesítése a Pp.-ben meghatározottak szerint, kizárólag elektronikus úton történik. Az ingatlanügyi hatóság eljárásával kapcsolatban e törvény elektronikus kommunikációra vonatkozó szabályait nem kell alkalmazni. Az elektronikus kommunikáció szabályait a Pp. e törvénnyel megállapított 394/F. §-a tartalmazza.

Felhatalmazó rendelkezésekkel is kiegészíti a törvényt, amelyek alapján kormányrendelet határozhatja meg a kormányhivatalt vezető felelős kormánymegbízottat, és ennek a kormánymegbízottnak az adott ügy kapcsán gyakorolható feladat- és hatáskörét, valamint a koordináció körébe tartozó szerveket.

A 64. §-hoz

A törvény a törvény kihirdetését követő nappal hatályon kívül helyezi az Ntv. 8. § (2) és (3) bekezdését, arra figyelemmel, hogy az elektronikus kommunikáció, e törvény 63. §-ával megállapított szabályrendszere 2013. január 1. napjától indokolt, hogy megvalósuljon.

A 65-68. és 104. §-hoz

Az Alkotmánybíróság III/1458/2012. AB határozatára tekintettel szükséges az államháztartásról szóló 1992. évi XXXVIII. törvény és egyes kapcsolódó törvények módosításáról szóló 2006. évi LXV. törvény módosítása az állami alapító által alapított alapítvány és közalapítvány megszüntetésére irányuló sajátos nemperes eljárás megfelelő szabályozása érdekében. Ugyanezen okból szükséges a civil szervezetek bírósági nyilvántartásáról és az ezzel összefüggő eljárási szabályokról szóló 2011. évi CLXXXI. törvény 62. §-ának módosítása is.

A 69. §-hoz

A törvény pontosítja a fizetési meghagyásos eljárásról szóló 2009. évi L. törvény (a továbbiakban: Fmhtv.) 11. § (2) bekezdését.

A 70. §-hoz

Az Fmhtv. 16. § (5) bekezdésének módosítása rögzíti, hogy a fizetési meghagyás kibocsátása iránti kérelmét elektronikusan előterjesztő jogosult részére az iratokat a törvényben meghatározott módon elektronikus úton kell kézbesíteni, illetve megküldeni; a részletszabályokat az Fmhtv. 16/A. §-a tartalmazza (71. §)

A 71. §-hoz

Az Fmhtv. 16/A. §-a alapján az elektronikus úton kézbesítendő irathoz a címzett (a kérelmét elektronikus úton előterjesztő fél) az üggyel érintett regisztrációjához tartozó felhasználói felületről férhet hozzá. Az irat az átvételi elismervényben megjelölt időpontban minősül kézbesítettnek. Az átvételi elismervény az informatikai rendszerben önálló irattípusként fog megjelenni, melyet a címzett (a rendszer regisztrált felhasználója) minősített elektronikus aláírásával és minősített időbélyegzővel lát el. Az irat tartalmához a címzett (a postai kézbesítés logikájával megegyezően) mindaddig nem férhet hozzá, amíg az átvételi elismervényt elektronikusan alá nem írta. Az átvételi elismervényben a hivatalos iratok papír alapú kézbesítésénél megismerhető és közölhető adatok megjelenítésre kerülnek az átvétel előtt is. Az ügyfelek érdekeinek figyelembe vételével az elektronikus átvétel elmulasztásához nem fűződne kézbesítési vélelem, hanem a cégeljáráshoz hasonlóan 15 nap elteltével az irat papír alapon az általános szabályok szerint kerülne kézbesítésre. Az Fmhtv. rendelkezik a nem kézbesítendő, csak megküldendő iratokról is, e körben az eltérés az, hogy az elektronikus megküldés sikertelensége esetén nem kerül sor papír alapú megküldésre, annak okán, hogy a megküldéshez nem kapcsolódik joghatály.

A 72. §-hoz

Az Fmhtv. 55. § (2) bekezdésének módosítása alapján a biztosítási intézkedés elrendelése iránti kérelem díját az intézkedést kérő előlegezi és - amennyiben a bírósági végrehajtásról szóló törvény 201. és 201/A. §-a eltérően nem rendelkezik - az adós viseli. A díjat végrehajtási költségként kell behajtani. Az Fmhtv. 55. § (5) bekezdésének módosítása alapján a közjegyző határozata ellen előterjesztett fellebbezés esetén az illetéket elektronikus úton kell megfizetni. Az Fmhtv. 55. §-ának új (6) bekezdése biztosítja a követelés megszűnése esetére az egyébként végrehajtási költségként behajtandó feljegyzett díjak behajtását.

A 73. §-hoz

Szövegpontosító módosításokat tartalmaz.

A 74. §-hoz

A törvény hatályon kívül helyezi az Fmhtv. 11. § (4) bekezdését, tekintettel arra, hogy a jogszabályváltozások folytán az ügyfélkapura vonatkozó szabályozás nem indokolt.

A 75. §-hoz

A törvény módosítja a minősített adat védelméről szóló 2009. évi CLV. törvény 14. § (4) bekezdését.

A 76. §-hoz

A hagyatéki eljárásról szóló 2010. évi XXXVIII. törvény (a továbbiakban: Hetv.) módosításával 2014. január 1. napjától a hagyatéki eljárás iratait a közjegyzőnek - a cégbíróság mellett -a közigazgatási szerv vagy más hatóság részére (az ingatlanügyi hatóság kivételével) a Pp.-ben meghatározottak szerint, elektronikus úton kell kézbesítenie, s e szervek ugyancsak elektronikus úton válaszolnak a megkeresésre. Az elektronikus kommunikáció szabályait mögöttes jogszabályként a Pp. határozza meg Ugyancsak 2014. január 1. napjától nyílik lehetőség arra, hogy a hagyatéki eljárásban érdekelt elektronikus úton történő kézbesítést kérjen.

A 77. §-hoz

A Hetv. 11. § (4) bekezdése alapján - 2014. január 1. napjától - ha a hagyatéki eljárásban érdekelt gazdálkodó szervezet vagy jogi képviselővel rendelkező személy vagy szervezet vesz részt, részére az iratokat a Pp.-ben meghatározottak szerint, elektronikus úton kell kézbesíteni, azaz ebben az esetben kötelező lesz az elektronikus úton történő kommunikáció.

A 78. §-hoz

A törvény a Hetv. 113. § új (3) bekezdésébe illeszti azt a rendelkezést, mely szerint a hagyaték átadása tárgyában hozott végzés ellen nincs helye felülvizsgálatnak.

A 79. §-hoz

Pontosítja a Hetv. 118. § (3) bekezdését, valamint rögzíti, hogy az ingatlanügyi hatóság részére az iratokat papír alapon kell megküldenie a közjegyzőnek, s az ingatlanügyi hatóság is papír alapon válaszol.

A 80. §-hoz

Pontosítja a Hetv. 23. § (2) bekezdésének szövegét.

A 81-87. §-hoz

A bíróságok szervezetéről és igazgatásáról szóló törvény módosítása a Fővárosi Ítélőtáblának a közigazgatási perekben előterjesztett fellebbezések elbírálására vonatkozó kizárólagos illetékességét módosító előíráshoz kapcsolódik. Mivel a bíróságok szervezetéről és igazgatásáról szóló törvény átmeneti rendelkezéseiben is szerepel rendelkezés a Fővárosi Ítélőtábla kizárólagos illetékességére vonatkozóan, e szabály korrigálása is szükségessé vált.

A bíróságok szervezetéről és igazgatásáról szóló 2011. évi CLXI. törvény az OBH elnökének feladatává teszi a bírák és igazságügyi alkalmazottak képzésének meghatározását, az oktatási feladatokról való döntést, valamint ezek végrehajtásának biztosítását.

Az előírt oktatást a korábban erre a célra létrehozott helyszínen és infrastruktúrával lehet a legmegfelelőbben biztosítani, nem indokolt egy új intézmény költséges kialakítása. A leghatékonyabb megoldás az, ha az OBH elnöke a rendelkezésre álló oktatási létesítményt továbbra is a Hivatal szervezetében működtetve biztosítja a központi képzés feltételeit. A létesítmény az ügyészek és más igazságügyi szakemberek oktatására, illetve nemzetközi képzésben való részvételre is hasznosítható, továbbá alkalmas a fogalmazóképzés egységes központi képzésének megvalósítására.

A módosítás megadja a lehetőséget, hogy a Magyar Igazságügyi Akadémia az OBH által működtetett Bíróképző Akadémia infrastruktúrája és a Legfőbb Ügyészség által működtetett Magyar Ügyészképző Központ, vagyis a két szervezet által közösen működtethető legyen.

Ennek végrehajtási módjáról az OBH elnöke a legfőbb ügyésszel évente köthet együttműködési megállapodást.

A Kúriára és az OBH-ba beosztott bírák illetménye és javadalmazása alapvetően a bírákra vonatkozó általános szabályok szerint kerül megállapításra. E beosztások speciális jellegéből adódóan a törvény eltérő rendelkezéseket is tartalmaz. Ilyen a bírósági szervezetben dolgozó bíráktól eltérő munkarendben és munkaidő-beosztásban való folyamatos munkavégzés, valamint a más jellegű szakismeretet és képességeket is igénylő munkavégzés. E követelményekre tekintettel indokolt e bírák számára egy megfelelő mértékű, pótlék jellegű jutatás nyújtása, ami a bírák jogállásáról és javadalmazásáról szóló törvény módosításával lehetséges.

A 88. §-hoz

A törvény 2013. január 1. napjával módosítja az egyesülési jogról, a közhasznú jogállásról, valamint a civil szervezetek működéséről és támogatásáról szóló 2011. évi CLXXV. törvény (Ectv.) 9. § (2) bekezdését. A 9. § (2) bekezdése értelmében ettől az időponttól az elektronikus útra kötelezett civil szervezet a végelszámolására irányuló kérelmet kizárólag a Pp.-ben meghatározottak szerint, elektronikus úton terjesztheti elő.

A 89-91. §-hoz

A módosítás új megszüntetési eljárást vezet be azon egyesületek tekintetében, amelyek megszűnésének megállapítását az ügyészség törvényességi ellenőrzési jogkörében keresettel kéri a bíróságtól, tekintettel arra, hogy vagy a taglétszámuk a minimális létszám alá csökkent, vagy pedig már több mint egy éve nem működnek, továbbá azon alapítványok megszüntetése iránt, amelyek céljának megvalósítása lehetetlenné vált. Ezekben az esetekben akkor kerül sor a törlési eljárásra, ha volt szervezeti vezető elérhetetlen, és nincs arra utaló adat, hogy a szervezetnek bármiféle vagyona lenne.

Mindazonáltal szükséges, hogy ezekben az esetekben is közzétegyen a bíróság egy hirdetményt, amelyben felhívja volt vezetőket arra, hogy jelentkezzenek, jelentsék be azt a címüket, ahová a szervezet megszüntetésével kapcsolatban a bíróság hivatalos iratokat tud küldeni nekik. Ugyanebben a hirdetményben a bíróság felhívja a lehetséges hitelezőket, hogy jelentsék be követeléseiket, továbbá minden olyan érintettet, akinek tudomása van a megszüntetésre kerülő szervezet vagyontárgyáról, vagy az ilyen vagyontárgyra vonatkozóan igénye, bejegyzett jogosultsága van. Ha ilyen bejelentés nem érkezik, a bíróság elrendeli az egyszerűsített törlési eljárást, és az erre utaló toldatot bejegyzi a nyilvántartásba az adott szervezet nevéhez. A bíróság ezt követően haladéktalanul értesíti a társadalombiztosítási szervet, adóhatóságot, és a bírósági végrehajtókat annak érdekében, hogy nincs-e a civil szervezet ellen eljárás folyamatban, illetve nincs-e a szervezetnek munkavállalója. Ilyen bejelentések hiányában, továbbá ha a pénzforgalmi szolgáltatók sem jelezték az adós szervezet náluk elhelyezett pénz- vagy értékpapír eszközeit, akkor nincs akadálya annak, hogy kényszer-végelszámolási eljárás lefolytatása nélkül, egyszerűsített törlési eljárással kerüljön a bírósági nyilvántartásból törlésre a megszűntnek nyilvánított egyesület, illetve a megszüntetett alapítvány. Ha az így törölt szervezetnek fellelhető valamilyen iratanyaga, ennek megőrzésére vonatkozóan is határoz a bíróság.

Másképp folytatódik az eljárás, ha érkezik bejelentés a törlési eljárás alatt a szervezet vagyonára, pénzeszközére, munkavállalójára, esetleg az ellene folyamatban lévő eljárásokra vonatkozóan. Ebben az esetben az egyszerűsített törlési eljárás helyett a bíróság kényszer-végelszámolást rendel el. Ezekben az esetekben a vagyon összegyűjtését, végelszámolási feladatokat, a hitelezők kifizetését és az iratanyag selejtezését, elhelyezését a bíróság által kirendelt végelszámoló látja el, aki főszabály szerint a korábbi vezető tisztségviselő. Abban az esetben, ha a bíróság indokot lát arra, hogy nem a korábbi vezető tisztségviselőt, hanem a felszámolói névjegyzékből felszámoló szervezetet jelöl ki a kényszer-végelszámolási feladatokra, a módosítás a várható munkateherre és felmerülő készkiadásaira tekintettel szabja meg a költségtérítését és díját. Miután ezekben az esetekben is gyakorlatilag vagyontalan szervezetekről van szó, ezen összeget a megszüntetett szervezet nem tudja megfizetni, a polgári jogi szabályok pedig nem ismerik a tagok, vezetők, illetve az alapító mögöttes felelősségét, ezt az összeget a központi költségvetés fizeti ki a kényszer-végelszámolóként eljáró felszámoló szervezetnek. Az ezzel kapcsolatos eljárásrendet is szabályozza a módosítás, a bíróság gazdasági hivatala és az államháztartásért felelős miniszter részletes feladatait végrehajtási jogszabály állapítja meg.

Annak érdekében, hogy a jövőben a civil szervezetek maguk viseljék a megszüntetésükkel összefüggő költségeket, és a fizetési nehézségeik esetén a hitelezőik követeléseire is legyenek figyelemmel, az Ectv. 17. §-a kiegészül egy ilyen gazdálkodási alapelvvel.

A 92. §-hoz

A módosítás rögzíti, hogy egy nyilvántartással kapcsolatos eljárásban mikor kerülhet sor szüneteltetésre.

A 93. §-hoz

A Cnytv. 7. § (1) és (2) bekezdését annak okán módosítja a törvény, hogy az eljárásban a beadványokat a bíróság részére az Országos Bírósági Hivatal által üzemeltett informatikai rendszer útján kell benyújtani. A 7. § (2) bekezdésének módosítása pedig a Pp.-re mint mögöttes jogszabályra utalva határozza meg az elektronikus kommunikáció szabályait, a civil és egyéb cégnek nem minősülő szervezetek nyilvántartásával összefüggő eljárásokban.

A 94. §-hoz

A törvény módosítja a civil és egyéb cégnek nem minősülő szervezetek nyilvántartásának adatkörét, s ezzel összhangban a kérelemben a jogi személy szervezeti egység képviselőjének nevét és anyja születési nevét is szerepeltetni kell, 2013. január 1. napjától.

A 95. §-hoz

A törvény 2013. január 1. napjával kiegészíti a Cnytv. 20. §-át. Az új (5)-(7) bekezdés alapján a kérelemnek - ha az a szervezet adószámának, illetve statisztikai számjelének megállapítása, illetve beszerzése iránti kérelmet is tartalmaz - tartalmaznia kell azokat az adatokat, melyek az azonosítók beszerzéséhez szükségesek. Ugyanezek a szabályok alkalmazandóak abban az esetben, amennyiben a kérelem a szervezet jogi személy szervezeti egysége adószámának, illetve statisztikai számjelének megállapítása, illetve beszerzése iránti kérelmet is tartalmaz, azzal, hogy ebben az esetben a kérelemnek a szervezet képviselőjének adóazonosító száma helyett a jogi személy szervezeti egység képviselőjének adóazonosító számát kell tartalmaznia.

A 96. §-hoz

A törvény módosítja a Cnytv. 29. §-ának (1) bekezdését, szélesítve a hivatalbóli elutasítási okokat. Nincs indok ugyanis hiánypótlási felhívás kibocsátására abban az esetben, ha a kérelmezőnek nincs perbeli jogképessége, a szervezet alapításában olyan alapító vesz részt, aki a szervezet alapításában törvény alapján nem vehet részt vagy a kérelmet nem a jogszabályban arra feljogosított személy nyújtja be.

A 97. §-hoz

Pontosítja a kézbesítési szabályokat, így az ügyésznek nem kell kézbesíteni az áttételt elrendelő és a nyilvántartásba vételi kérelmet elutasító végzést.

A 98. §-hoz

A Cnytv. 40. §-át annak okán szükséges kiegészíteni, hogy 2013. január 1. napjától a beszámolót nem az Országos Bírósági Hivatal, hanem a bíróság részére kell az arra kötelezett szervezeteknek benyújtaniuk. A szabályozás módosításának indoka az, hogy az informatikai rendszer indulását követően megfelelőbb, ha a szervezetek a bíróságok részére küldik meg a beszámolókat, hiszen így valamennyi iratot egy helyre küldhetnek. A szabályozás értelmében a bíróságok a beszámolókat - csakúgy, mint jelenleg az Országos Bírósági Hivatal - az országos névjegyzékben fogják közzétenni.

A 99. §-hoz

A törvény módosítja a Cnytv. 2013. január 1. napján hatályba lépő 41. §-át. A módosítás indoka az, hogy megfelelő részletszabályok kerüljenek kialakításra az adószám, illetve a statisztikai számjel bíróságon keresztüli beszerzésére. Az azonosítók beszerzésére úgy kerül sor, hogy a bíróság az adószám, illetve statisztikai számjel megállapításához, illetve beszerzéséhez szükséges adatokat, nyilatkozatokat a nyilvántartásba vételről szóló határozat jogerőre emelkedése megállapításának napját követő öt munkanapon belül az informatikai rendszer alkalmazásával továbbítja az állami adó- és vámhatósághoz, amely a kérelmet az adószám kiadását követően, az adószámmal együtt továbbítja a Központi Statisztikai Hivatalhoz. A Központi Statisztikai Hivatal a kérelem megérkezésének napján a létrehozott adószámról és a statisztikai számjelről tájékoztatást küld a bíróság részére. Amennyiben pedig változásbejegyzési eljárás keretében kérik az adószám, statisztikai számjel megállapítását, illetve beszerzését, akkor a kérelmet a bíróság - az informatikai rendszer útján - a kérelem hozzá érkezésétől számított öt munkanapon belül továbbítja az állami adó- és vámhatósághoz. E rendelkezés indoka az, hogy ebben az esetben nem a kérelem elbírálástól függ az azonosítók kiadása; így a kérelem elbírálása előtt továbbítható a kérelem. Ugyancsak szabályozásra kerül az is, hogy amennyiben a változásbejegyzési kérelem a szervezet vagy a szervezet jogi személy szervezeti egysége új képviselőjének nyilvántartásba vételére irányul és a szervezet vagy a szervezet jogi személy szervezeti egysége adószámmal és statisztikai számjellel rendelkezik, a változásbejegyzési eljárás keretében be kell jelenteni az új képviselő adóazonosító számát.

Az állami adó- és vámhatóság kizárólag abban az esetben tudja egy munkanapon belül megállapítani az adószámot, ha a kérelmet erre rendszeresített űrlapon, elektronikus úton terjesztik elő, ellenkező esetben ugyanis nincs mód a kérelem automatizált feldolgozására. Ennek okán rögzítésre kerül, hogy az állami adó- és vámhatóság az adószámot harminc napon belül állapítja meg, és az adószámot és a kérelmet harminc napon belül továbbítja a Központi Statisztikai Hivatal részére, ha a szervezet az adószám, illetve a statisztikai számjel megállapítása, illetve beszerzése iránti kérelmét papír alapon nyújtotta be a bíróságnak.

Amennyiben a szervezet vagy a szervezet jogi személy szervezeti egysége adószámmal rendelkezik, változásbejegyzési kérelem benyújtásával kell bejelenteni az adószám törlése iránti kérelmet, melyet a bíróság öt munkanapon belül továbbít az állami adó- és vámhatóság részére. Az állami adó- és vámhatóság e kérelem alapján tájékoztatást ad arról, hogy az adószám törlés alatt van. A nyilvántartásba az értesítés alapján az adószám mellett a „megszűnt” toldatot kell feltüntetni, s az adat bejegyzéséről nem kell végzést hozni. Az állami adó- és vámhatóság az adószám törléséről ugyancsak tájékoztatja a bíróságot és a Központi Statisztikai Hivatalt, s a bíróság az állami adó- és vámhatóság tájékoztatása alapján az adószámot és a statisztikai számjelet a nyilvántartásból haladéktalanul törli, melyről ugyancsak nem kell végzést hozni.

A 100. §-hoz

A nyilvántartásból törlés új esete az egyszerűsített törlési eljárást követő bejegyzés.

A 101. §-hoz

A törvény - összhangban az adózás rendjéről szóló törvény előírásaival - kiegészíti a Cnytv.-t egy új rendelkezéssel. A 43/A. § alapján abban az esetben van mód a nyilvántartásban szereplő szervezet törlésére, amennyiben a szervezetnél adóhatósági eljárás nincs folyamatban, és az állami adó- és vámhatóság ellenőrzést, végrehajtást nem kezdeményez és a szervezet a személyi jövedelemadó meghatározott részének az adózó rendelkezése szerinti felhasználásáról szóló 1996. évi CXXVI. törvény 6/C. § szerinti elszámolásra nem kötelezett, illetve az elszámolási kötelezettségének eleget tett.

A 102. §-hoz

Nemperes eljárásban dönt a bíróság az általa alapított szervezet kezelőszervéről.

A 103. §-hoz

Amennyiben az alapítvány új kezelő szerve nyilvántartásba történő bejegyzésére irányuló változásbejegyzési eljárás megszüntetésre kerül (peres eljárásnak van helye) azonban a kérelem más adat nyilvántartásba történő bejegyzésére is irányul, ebben az esetben a változásbejegyzési eljárást indokolt felfüggeszteni a perindításra nyitva álló határidő eredménytelen elteltéig, illetőleg a jogerős ítélet meghozataláig (a per megszüntetéséig). Rögzíti e rendelkezés azt is, hogy milyen eljárást kell követni a bíróságnak abban az esetben, ha az alapító az alapító okirat rendelkezése alapján hívja vissza a kezelőszervet, vagy annak tagját, és nyújt be az alapítvány új kezelő szerve nyilvántartásba történő bejegyzésére (új tagra) irányuló változásbejegyzési kérelmet.

A 104. §-hoz

Lásd a 65-68. § indokolását.

A 105. §-hoz

A törvény jogszabályszerkesztési okból módosítja a Cnytv. 63. §-át, a rendelkezés kiegészül azzal, hogy a kérelemnek tartalmaznia kell az egyesület képviselőjének nevét is.

A 106. és 112. §-hoz

A módosítás a másolat, kivonat vagy bizonyítvány kiadásának szabályait tartalmazza. Egyrészt lehetőséget ad arra, hogy a szervezet jogi személy szervezeti egységének képviselője is kérhesse ezen iratok kiadását. Másrészt a másolat és a bizonyítvány esetében rögzíti, hogy csak a 2013. január 1-jét követően nyilvántartásba került adatok a részei, hiszen csak ezeket az adatokat tudja a bíróság megfelelő módon, kellő gyorsasággal szolgáltatni.

A 107. §-hoz

A törvény kiegészíti a nyilvántartandó adatok körét a szervezet szervezeti egysége jogi személlyé nyilvánítása esetén, így annak 2013. január 1. napjától tartalmaznia kell a következő adatokat is: a jogi személy szervezeti egység képviselőjének nevét, anyja születési nevét, adószámát, közösségi adószámát, valamint statisztikai számjelét és az ezekkel az adatokkal kapcsolatos változásokat, pl. az adószám felfüggesztését, vagy az adószám felfüggesztésének megszüntetését.

A 108. §-hoz

Kiegészül a nyilvántartás a hitelezők védelme szempontjából fontos adatokkal, így például a szervezet elleni végrehajtás - ideértve a biztosítási intézkedést is - elrendelésének és megszüntetésének adatával.

A 109. §-hoz

A törvény kiegészíti a nyilvántartandó adatok körét az alapítványok esetében is, a Cnytv. 94. § (1) bekezdésének új f) pontja alapján a nyilvántartás - szükség szerint - tartalmazza az alapítvány képviselőjének születési nevét is.

A 110. §-hoz

A Cnytv. 95. §-ának módosításával nyilvántartási adat lesz az egyesület képviselőjének anyja születési neve is.

A 111. §-hoz

A törvény az új nyilvántartási adatokkal összefüggésben rögzíti, hogy a már bejegyzett alapítvány, illetve egyesület esetében az első változásbejegyzési kérelem benyújtásakor be kell jelenteni a bíróság részére az egyesület, és az alapítvány képviselőjének anyja születési nevét, illetve a jogi személy szervezetei egység képviselőjének nevét és anyja születési nevét. A Cnytv. új szabálya arra is lehetőséget ad, hogy ezt az adatot a képviselő a bíróság részére - változásbejegyzési kérelem benyújtása nélkül - jelenthesse be.

A 112. §-hoz

Lásd a 106. § indokolását.

A 113. §-hoz

A Cnytv. 108. §-ának módosításával a törvény pontosítja a bíróság, az állami adó- és vámhatóság és a Központi Statisztikai Hivatal közötti adatközlés szabályait.

A 114. §-hoz

A Cnytv. 111. § (1) bekezdését pontosítja, amely a statisztikáról szóló 1993. évi XLVI. törvényt módosítja, egyértelművé téve, hogy a statisztikai számjel megállapítása iránti kérelem változásbejegyzési kérelem benyújtásával is előterjeszthető.

A 115. §-hoz

A Cnytv. 117. §-a módosításának indoka az, hogy az adózás rendjéről szóló 2003. évi XCII. törvény szabályait ugyancsak pontosítani szükséges, annak érdekében, hogy 2013. január 1. napjától megfelelő részletszabályok álljanak rendelkezésre az állami adó- és vámhatóság számára az adószám kiadására a civil és egyéb cégnek nem minősülő szervezetek nyilvántartásában szereplő szervezetek esetében.

A 116. §-hoz

A Cnytv. egyes rendelkezéseinek pontosítására irányul, részben 2013. január 1. napjától módosítja azt a szabályozást, mely szerint a beszámolókat az Országos Bírósági Hivatal részére kell megküldeni. A módosítás eredményeképpen a bíróság feladata lesz a hozzá érkezett beszámolók országos névjegyzékben történő közzététele.

A 117. §-hoz

Szövegpontosító rendelkezéseket tartalmaz, továbbá módosítja a Cnytv. 84. §-át annak érdekében, hogy az új nyilvántartandó adatok közül a képviselő anyja születési neve se legyen az országos névjegyzékben megtekinthető adat, hasonlóan a lakóhelyre vonatkozó adattal, az ugyanis ezen adatok esetében túl széles nyilvánosságot eredményezne.

A 118. §-hoz

Hatályát vesztő rendelkezés.

A 119. §-hoz

A törvény alapján nem lép hatályba a Cnytv. több rendelkezése.

A 120. §-hoz

A § törvényi szintű előírást igénylő adatkezelési szabályokat illeszt a Ket. rendszerébe. A módosítással a kapcsolati kód rendszeres cseréje kötelezővé válik.

A 121. §-hoz

A Magyarország helyi önkormányzatairól szóló törvény (a továbbiakban: Mötv.) 16. §-a lehetővé teszi, hogy ha az Európai Unió vagy más nemzetközi szervezet felé vállalt kötelezettség határideje eredménytelenül telt el, vagy a határidőben történő teljesítés elmaradásának reális veszélye fennáll, a Kormány a kötelezettséggel összefüggő beruházás megvalósításáról saját hatáskörben gondoskodjon. Az önkormányzat képviselő-testülete a döntéssel szemben jogorvoslattal élhet. A törvény azt célozza, hogy az Mötv.-ben szereplő jogorvoslat során a Fővárosi Törvényszék a Pp. közigazgatási perekre vonatkozó rendelkezései alapján járjon el, a beruházás határidőben történő megvalósításának érdekében a bíróság eljárását soron kívül folytatná le. A törvény a jogalkalmazási problémák elkerülése érdekében egyértelműen megjelöli a perben eljáró feleket és azok képviselőit. A Kormány képviseletével kapcsolatos hatáskört a törvény elsősorban helyi önkormányzatokért felelős miniszterhez telepíti azzal, hogy a ténylegesen eljáró képviselő képviseleti jogának igazolását a Pp. 329. § (1) bekezdése szerint szabályozza. Mivel a Pp. XX. fejezete több helyen rendelkezik az első fokon eljárt közigazgatási szervről, ezért a törvény a Kormány képviselőjét határozza meg ekként. A Kormány határozatában képviselőként más minisztert is megbízhat.

A 122. §-hoz

A Mötv. 16. §-a lehetővé teszi, hogy ha az Európai Unió vagy más nemzetközi szervezet felé vállalt kötelezettség határideje eredménytelenül telt el, vagy a határidőben történő teljesítés elmaradásának reális veszélye fennáll, a Kormány a kötelezettséggel összefüggő beruházás megvalósításáról saját hatáskörben gondoskodjon. A 143. § (1) bekezdés d) pontja felhatalmazást ad a Kormánynak az ehhez szükséges intézkedésekről szóló kormányrendelet megalkotására. Az Mötv. 144. § (5) bekezdését a járások kialakításáról, valamint egyes ezzel összefüggő törvények módosításáról szóló, 2012. június 25-én elfogadott 2012. évi CXVII. törvény 84. § (3) bekezdése állapította meg azzal, hogy az Mötv. 16. §-a és 143. § (1) bekezdés d) pontja 2012. augusztus 1-jén lép hatályba. A módosítás azt indítványozza, hogy az Mötv. e két rendelkezése korábban lépjen hatályba.

A 123-126. §-hoz

A törvény módosítja közszolgálati tisztviselőkről szóló 2011. évi CXCIX. törvény 26. § (7) bekezdését és a 180. § (1) bekezdés h) pontját és a nemzeti felsőoktatásról szóló 2011. évi CCIV. törvény 62. § (3) bekezdését.

A 127. §-hoz

Figyelemmel arra, hogy a Ket. alapján kiszabott igazgatási bírság helyébe lépő közérdekű munka nyilvántartását a Szabs. tv. szerinti közérdekű munka foglalkoztatói nyilvántartás tartalmazza, a szabálysértés és az igazgatási bírság alkalmazhatósága érdekében pontosan szükséges meghatározni, hogy az abban foglalt adatok mennyi ideig kezelhetők. Erre és a foglalkoztatói nyilvántartás adattartalmának pontosítására irányul a Szabs. tv. pontosítása.

A 128-129. §-hoz

Az egyértelmű jogalkalmazás érdekében, a 2012. július 1-je előtt a Magyar Közigazgatási Ösztöndíj keretében létesített ösztöndíjas jogviszonyokra vonatkozóan határoz meg átmeneti szabályt a törvény. A közszolgálati tisztviselőkről szóló törvénnyel összefüggő átmeneti, módosuló és hatályát vesztő szabályokról, valamint egyes kapcsolódó törvények módosításáról szóló 2012. évi V. törvény (a továbbiakban: Kttvá.) 37. § (2) bekezdése olyan átmeneti szabályt tartalmaz, amely alapján az országgyűlési képviselők javadalmazásáról szóló 1990. évi LVI. törvény 6. § (2) bekezdésének 2001 óta többször, legutóbb a Magyar Köztársaság 2011. évi költségvetését megalapozó egyes törvények módosításáról szóló 2010. évi CLIII. törvénnyel megalkotott módosításait - a lex posterior derogat legi priori jogelvre tekintettel - felülírásra kerülnének, vagyis arra a nem kívánt eredményre vezet, hogy az országgyűlési képviselőcsoportok munkáját segítő köztisztviselők javadalmazása tekintetében a 2001-es szabályokat kellene alkalmazni. Mindezek alapján indokolt a Kttvá. az egyes törvényeknek és törvényi rendelkezéseknek a jogrendszer túlszabályozottságának megszüntetése érdekében szükséges technikai deregulációjáról szóló törvénnyel megállapított 37. § (2) bekezdésének hatályon kívül helyezése.

-----STARTING---POINT---VEGE---

A 130. §-hoz

Hatályba léptető rendelkezést tartalmaz.

A 131. §-hoz

Sarkalatossági záradék.