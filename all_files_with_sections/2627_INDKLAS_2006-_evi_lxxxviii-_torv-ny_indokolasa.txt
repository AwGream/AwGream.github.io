2006. évi LXXXVIII. törvény indokolása

a nemzeti agrárkár-enyhítési rendszerről

-----STARTING---POINT---ALTALANOS--- 

Az egyre szélsőségesebbre forduló időjárás megnöveli a mezőgazdasági termelés kockázatát. A termelés színvonalát és eredményességét nagymértékben befolyásolja az ár- és belvíz, az aszály, a téli és tavaszi fagy gyakori bekövetkezése. A korábbi években a termelők támogatást kaphattak a mezőgazdasági biztosítási díjak részbeni megtérítésére, amely 2004-től - forrás hiányában - megszüntetésre került. Ennek hatására a mezőgazdasági termelők körében jelentősen - mintegy egyharmadára - visszaesett a biztosítási kedv.

A biztosítási védettség visszaszorulása, valamint az utóbbi években egyre gyakoribb természeti csapások következtében a kormányzatra nagy nyomás nehezedik a kárenyhítő támogatás nyújtása érdekében. Ugyanakkor sem notifikált nemzeti támogatási konstrukció, sem e célra felhasználható költségvetési forrás nem áll rendelkezésre. Ezért elemi csapás bekövetkezése esetén kormányzati kárenyhítő intézkedésre csak igen korlátozott mértékben és más célt szolgáló költségvetési források kárenyhítésre történő átcsoportosítása árán, az EU csatlakozás óta így sem volt mód. Így halaszthatatlan egy új típusú, a termelők és az állam közös kockázatán - és tehervállalásán - alapuló mezőgazdasági kárenyhítési rendszer kiépítése, amely elemi csapás bekövetkezése esetén kárenyhítő juttatást nyújt a rendszerbe bekapcsolódó termelők részére. A kárenyhítési rendszer alapvető szabályait e törvény tartalmazza.

-----STARTING---POINT---RESZLETES---

Az 1. §-hoz

A törvény célját, valamint a kárenyhítési rendszer működéséhez felhasználható forrásokat határozza meg. E szerint a kárenyhítési juttatás pénzügyi forrása a mezőgazdasági termelők önkéntes befizetéséből, valamint az állam ezzel azonos összegű költségvetési támogatásából képezhető. A kárenyhítési rendszer működtetésének feladatait az agrárpolitikáért felelős miniszter által kijelölt szervezet (a továbbiakban: Szervezet) látja el.

A 2. §-hoz

Az Európai Unió előírásaival és szabályaival összhangban meghatározza a törvényben előforduló alapvető fogalmakat, így többek között az elemi kár, az elemi csapás, a hozamérték kiesés megállapításának szabályait.

A 3. §-hoz

Rendelkezik arról, hogy kárenyhítő juttatást a rendszerhez szerződéssel csatlakozó mezőgazdasági termelők kaphatnak. Szerződés megkötésére az a külön jogszabály szerinti nyilvántartásban szereplő (regisztrált) mezőgazdasági termelő jogosult, aki Magyarország területén gazdálkodik, termőföldet használ. A meghatározott tartalmú szerződés a Szervezet és a termelő között jön létre.

A 4. §-hoz

A kárenyhítő juttatásra való jogosultság feltételeit határozza meg. Alapvető, hogy kárenyhítő juttatásra csak az a mezőgazdasági termelő jogosult, aki a törvény előírásai szerint kárenyhítési szerződéssel rendelkezik, a szerződésben meghatározott befizetési kötelezettségét teljesítette és a használatban lévő termőföldön bekövetkezett elemi kárt - annak bekövetkezésétől számított 10 napon belül - az illetékes szakigazgatási szervhez bejelentette, valamint kárenyhítési igényét tárgyév november 10-ig benyújtotta.

A mezőgazdasági termelő, amennyiben a törvényben megnevezett elemi kárra biztosító társasággal szerződést kötött, azt - a kárenyhítési igényének benyújtásával egyidőben - köteles a Szervezethez bejelenteni. A kárenyhítési juttatás - a törvény 9. § (2) bekezdése szerint - a hozamérték-csökkenésnek a biztosító által nem fedezett részére állapítható meg.

Az 5. §-hoz

A mezőgazdasági termelő az esetleg november 10. és december 31. között bekövetkezett elemi kár után is jogosult kárenyhítési juttatásra, amelynek bejelentésére és kifizetésére külön szabályok szerint kerülhet sor.

A 6-8. §-hoz

A kárenyhítő juttatás pénzügyi forrásai egyrészt a mezőgazdasági termelők befizetéseiből - szántóföldi művelési ág esetén hektáronként 1000 Ft, gyümölcsös művelési ág esetén pedig 3000 Ft - másrészt a termelői befizetésekkel azonos összegű költségvetési támogatásból keletkeznek. Meg kell teremteni annak jogi feltételeit, hogy ezek a befizetett összegek, illetve az ehhez kapcsolódó költségvetési források más célokra ne legyenek felhasználhatók, azokat ne lehessen átcsoportosítani, vagy csökkenteni, esetleg zárolni. A kárenyhítésre tárgyévben fel nem használt összeget a következő évre kötelezően át kell vinni. Csak ezen jogos biztosítékok teremthetik meg a folyamatos működés feltételeit, valamint a termelők felé a bizalomhoz szükséges garanciákat.

A 9. §-hoz

Az egyes években kárenyhítő juttatás címén - az erre jogosultak részére - legfeljebb termelők által befizetett összeg, illetve az ezzel azonos összegű költségvetési támogatás fizethető ki. Amennyiben a jogosultság alapján megállapított kárenyhítési juttatási igény a rendelkezésre álló összeget meghaladná, arányos csökkentést kell végrehajtani. A kifizetésre - a november 10. utáni elemi károk esetét kivéve - egy évben egyszer, a tárgyévet követő február 28-ig kell döntést hozni.

A 10. §-hoz

A törvény rendelkezik a befizetések és kifizetések rendszerének kialakításáról és működéséről. A működtetést végző Szervezet a kárenyhítési kérelmek feldolgozása után elkészíti kifizetési javaslatát, amelyet az agrárpolitikáért felelős miniszter hagy jóvá.

A 11. §-hoz

A törvény meghatározza, hogy a Szervezetnek a feladatai végrehajtásához mit szükséges teljesítenie. Szerződést kell kötnie a termelővel, nyilvántartani az adatait, fogadni és kezelni a befizetéseket, összesíteni a kárenyhítési igénybejelentéseket és javaslatot tenni a kárenyhítési juttatás összegére. Ezen tevékenységéhez felhatalmazást kap a szerződő személyi adatainak kezelésére.

-----STARTING---POINT---VEGE---

A 12. §-hoz

Ez a § rendelkezik a törvény hatálybaléptetéséről és felhatalmazást ad az agrárpolitikáért felelős miniszternek, hogy a Szervezet és a Szakigazgatási Szerv kijelölését, a hozamérték kiesés kiszámításának módját, az elemi csapás bejelentésének, igazolásának, valamint a kárenyhítő juttatás megállapításának és jogosulatlan igénybevétel esetén visszafizettetésének részletes szabályait rendeletben határozza meg.