2001. évi LVII. törvény indokolása

a sportról szóló 2000. évi CXLV. törvény módosításáról

-----STARTING---POINT---ALTALANOS--- 

A 2001. január 1-én hatályba lépett sportról szóló 2000. évi CXLV. törvény (a továbbiakban: Stv.) átfogó és új szabályozást hozott a sportszféra minden lényeges területén. A törvényben megnyilvánuló alapvető jogalkotói szándék, amely önszerveződésre épülő autonóm civil tevékenységként határozza meg a sport fogalmát, lényegileg változtatta meg és helyezte új alapokra a sporttevékenységgel és a sport intézményrendszerével kapcsolatos szabályozást.

A törvény hatályba lépését követően, leginkább az átalakulásra kötelezett sportági országos szakszövetségek vonatkozásában szükségessé vált a törvény szövegének pontosítása, kifejezetten a jogalkalmazás megkönnyítése érdekében. A törvény módosítása indokolt azért, hogy a törvény szerinti átalakulás, a jogi előírásoknak megfelelő szakszövetségi szervezet létrehozása, az alapszabály, a szabályzatok megalkotása megfelelően megtörténhessen és jogértelmezési problémák ne hátráltassák a civil szervezetek, sportolók és egyéb intézmények tevékenységét.

Mindezeket figyelembe véve és a jogalkalmazói tapasztalatok alapján indokolttá vált, hogy a törvény egyes fogalmait, szóhasználatát a jogalkotó pontosítsa, egyértelműsítse. A törvény terminológiáját követve elengedhetetlen a jogszabály egyes megfogalmazásait teljesen világossá tenni, a szerkezeti felépítését pedig egyszerűsíteni.

A módosítás elsősorban a törvény hatálya alá tartozó szervezetek (sportszervezetek, sportszövetségek, sportági országos szakszövetségek és az ernyőszervezetként működő köztestületek), valamint személyek (sportolók, sportszakemberek) feladatait, jogosultságait és kötelezettségeit érinti.

A törvény hatályba lépésével egyidejűleg több jogszabály módosítására, illetve egyes jogi rendelkezések hatályon kívül helyezésére is szükség van. Így az amatőr sportolók sportegészségügyi vizsgálatának jelenleg megoldatlan kérdése indokolttá teszi a kötelező egészségbiztosítás ellátásairól szóló 1997. évi LXXXIII. törvény egyes előírásainak módosítását, illetve hatályon kívül helyezését.

A törvénymódosítással megfelelően kiegészíthető és szükségszerűen pontosítható az új sporttörvény, előremozdítva ezzel az eredeti jogalkotói szándék teljeskörű érvényesülését és biztosítva azt, hogy a sport továbbra is kiemelkedő szerepet játsszon a társadalom testi és lelki egészségének megőrzésében.

-----STARTING---POINT---RESZLETES---

Az 1. §-hoz

Lehetőséget ad a rendelkezés a sportági országos szakszövetségnek arra, hogy szakszövetségi szinten határozhassa meg a nevelési költségtérítés mértékét az adott sportágban. Ha ezzel a jogosultságával a szakszövetség nem él, az átadó és az átvevő sportszervezet állapodhat meg az amatőr sportolóért fizetendő költségtérítés mértékéről.

A 2. §-hoz

A törvényi rendelkezés jelenlegi szövegét pontosítja annak érdekében, hogy egyértelművé váljon, arról az esetről van szó, amikor a hivatásos sportoló a játékjoga rendelkezési jogát a sportszervezetre ruházza át. Ilyenkor a szerződés időtartamára a rendelkezési jog jogosultjává a sportszervezet válik.

A 3. §-hoz

A jogalkalmazás megkönnyítése értelmében indokolt kifejezetten rögzíteni, hogy a játékjog rendelkezési jogának átruházása magát az (át)igazolást jelenti.

A 4-7. §-hoz

A törvény megfogalmazását pontosítja annak érdekében, hogy egyértelművé váljon, milyen esetekben folytathat le a sportszakemberrel szemben sportfegyelmi eljárást a sportági országos szakszövetség és mikor a sportszervezet. Emellett a sportolót és a sportszakembert védő garanciális szabályként szükséges előírni azt, hogy az érintett megélhetését is befolyásoló sportfegyelmi büntetéseket csak a szakszövetség állapíthat meg.

A 8-9. §-hoz

A korábbi gyakorlatnak megfelelően indokolt pontosítani azt, hogy milyen esetekben folytathat le a szakszövetség sportfegyelmi eljárást a sportszervezetekkel szemben. Ennek a jogosultságnak nyilvánvalóan minden olyan esetre ki kell terjednie, amikor a szakszövetség alapszabályában, illetve szabályzataiban meghatározott előírásokat megszegi a szakszövetségi tagsággal rendelkező sportszervezet.

A 10. §-hoz

A végelszámolásra irányadó szabályok kivételével az Stv. a sportegyesületekre is alkalmazandónak rendeli a csődeljárásról, a felszámolási eljárásról és a végelszámolásról szóló törvény rendelkezéseit. Az eredeti jogalkotói szándék érvényesülése érdekében mindenképpen indokolt a sportszövetségekre is kiterjeszteni a csőd- és felszámolási előírásokat. A sportegyesületek ugyanis jelenlegi vagyonmentési gyakorlatukkal, azaz az egyesületi vagyonnak sportszövetségekbe átvitelével kijátsszák az Stv. 21. §-ában foglaltak szerinti eljárást.

A 11-12. §-hoz

A sportági országos szakszövetségkénti működésnek alapfeltétele, hogy az Stv.-ben meghatározott követelményeknek megfelelő szervezetet a Fővárosi Bíróság nyilvántartásba vegye. A Fővárosi Bíróság az Stv. 24. §-ának (2) bekezdésében rögzített kritériumokat teljesítő szervezeteket vezetheti be a nyilvántartásába. Ezért a feltételeknek megfelelés időrendben megelőzi a bírósági nyilvántartási eljárást. Emiatt indokolt logikailag a bírósági nyilvántartás meglétét az Stv. 24. §-ának (1) bekezdésében előírni és nem az Stv. 24. §-ának (2) bekezdésében megállapított feltételek között szerepeltetni.

A 13. §-hoz

Logikailag és a jogalkalmazást megkönnyítendő indokolt a törvényi rendelkezés két mondatát felcserélni, mivel a jogalkotói szándék nyilvánvalóan arra irányult, hogy a Fővárosi Bíróság és a Nemzeti Sportszövetség egyaránt csak egy szakszövetséget tartson nyilván egy sportágból.

A 14. §-hoz

A szakszövetséggé válás a Fővárosi Bíróság vonatkozó nyilvántartásába vételről szóló végzésének jogerőre emelkedésével következik be. Ezért a szakszövetség megszűnése is az ebből a nyilvántartásból való törléssel történik. A szakszövetségekre vonatkozó, a Fővárosi Bíróság és a Nemzeti Sportszövetség által vezetett két nyilvántartás egyezősége miatt szükséges, hogy a Nemzeti Sportszövetség a sportszakmai nyilvántartását folyamatosan a bírósági nyilvántartással összhangban vezesse.

A 15. §-hoz

A törvényi rendelkezések megfelelő érvényesítése miatt szükséges, hogy ha valamely szakszövetség hat hónapon túl nem felel meg az Stv.-ben meghatározott feltételeknek, a Nemzeti Sportszövetség kezdeményezhesse a szakszövetségek működése felett törvényességi felügyeletet gyakorló ügyészségnél és a nyilvántartó bíróságnál a szakszövetségnek a bírósági nyilvántartásból való törlését.

A 16. §-hoz

Az Stv. 24. §-a (7) bekezdésének c) pontját pontosítja annak érdekében, hogy egyértelművé váljon: a sportszövetség elnevezést azok a szervezetek használhatják, amelyek a megyei (fővárosi) bíróságok társadalmi szervezeti nyilvántartásában és nem a Fővárosi Bíróságnak a sportági országos szakszövetségekre vonatkozó nyilvántartásában szerepelnek.

A 17. §-hoz

A jogalkalmazás megkönnyítése érdekében indokolt kifejezetten kimondani, hogy a szakszövetségi feladatokat ellátó sportszövetségeket értelemszerűen megilletik a szakszövetségekre vonatkozó jogosultságok is. A feladatok ellátásához ugyanis a szükséges jogosítványok elengedhetetlenek. Természetesen a szakszövetségi feladatokat ellátó sportszövetségekre vonatkozó feltételrendszer [Stv. 24. § (8) bekezdés] továbbra is változatlanul eltér a szakszövetségekre irányadó kritériumoktól [Stv. 24. § (2) bekezdés].

A 18. §-hoz

Az Stv. 25. §-ának (2) bekezdése értelmében a szakszövetségnek csak a sportági versenyrendszerben résztvevő sportszervezet lehet a tagja. Félrevezető ezért a törvénynek a tiszteletbeli, pártoló tagot alkalmazó szóhasználata. A jogalkotói szándék nyilvánvalóan az volt, hogy a tagi jogosítványok csak a sportszervezeteket (sportegyesületeket és sportvállalkozásokat) illessék meg. A pártolók nem tagjai a szakszövetségnek, így tagsági jogokat sem gyakorolnak. Ezért indokolt a törvény terminológiáját ennek megfelelően megváltoztatni, egyidejűleg a szakszövetség alapszabályára célszerű bízni, hogy a közgyűlésen legfeljebb tanácskozási jogot biztosít-e a pártolóknak.

A 19-20. §-hoz

A jelentős taglétszámú sportági országos szakszövetségek esetében technikailag nehezen kivitelezhető a sportszervezetek közvetlen képviseletével történő közgyűlés. Emiatt célszerű a 150 tagnál többel rendelkező szakszövetség közgyűlésének megadni azt a lehetőséget, hogy a közgyűlésen megjelenő tagszervezetek 3-ának egyetértése esetén regionális képviselőkből álló küldöttgyűlést hozzon létre. (Ezt tartalmazza az Stv. 27. §-ának új (2) bekezdését megállapító módosító rendelkezés.) A szakszövetségi tag sportszervezetek így nem közvetlenül, hanem regionális képviselőik révén érvényesítenék akaratukat a szakszövetség legfelsőbb szervében. A regionális képviselők számát úgy kell meghatározni, hogy az az adott régióban működő sportszervezetek számát arányosan tükrözze. Emiatt az egyes régiókat eltérő számú küldött képviseli majd a szakszövetség legfelsőbb szervében.

A 21. §-hoz

Az Stv. korábbi rendelkezését egyértelműsíti a módosítás azzal, hogy kimondja: a szakszövetségi közgyűléseken a döntések meghozatalához nyílt szavazás mellett az egyszerű szótöbbség mindenképpen szükséges, az alapszabály ennél csak magasabb szavazati arányt írhat elő, valamint rendelkezhet a titkos szavazásról.

A 22. §-hoz

A jelentős taglétszámú (300 tagszervezetnél több taggal rendelkező) szakszövetségek esetében a közgyűlések megtartásának megkönnyítése érdekében indokolt lehetőséget biztosítani arra, hogy a közgyűléseket regionálisan, egyidejűleg megrendezett részközgyűlések útján bonyolítsák le a szakszövetségek. A részközgyűlésekre természetesen a közgyűlésre vonatkozó jogszabályi rendelkezéseket kell alkalmazni.

A 23-26. §-hoz

A nemzeti sportszövetségek létrehozásának céljaira és a megállapított közfeladataikra tekintettel indokolt a törvényben a kiemelkedően közhasznú minősítést biztosítani e szervezetek részére és rendelkezni az új köztestületek nyilvántartásáról is. A módosítással teljessé válik az összhang az Stv. és a közhasznú szervezetekről szóló 1997. évi CLVI. törvény vonatkozó rendelkezései között.

Egyidejűleg szövegpontosítás szükséges az Stv. 41. §-a (1) bekezdésének a) pontjában, mivel a Fogyatékosok Nemzeti Sportszövetségének tagjai részére nyújtandó együttes támogatás összegét az ifjúsági és sportminiszter évente rendeletben határozza meg [Stv. 68. § (1) bekezdés], így annak felosztásáról a Nemzeti Sportszövetségnek nem kell döntenie.

A 27-29. §-hoz

A helyi önkormányzatokról szóló 1990. évi LXV. törvény fogalomrendszerével összhangban indokolt a fővárosi és a fővárosi kerületi önkormányzatot nevesítve, külön is szerepeltetni a rendelkezésben.

A 30. §-hoz

Az Stv. 70. §-ának (5) bekezdése értelmében a sportösztöndíjat is a Wesselényi Miklós Sport Közalapítvány folyósítja, ezért indokolt a közalapítvány forrásfelhasználásánál e feladatot is feltüntetni.

A 31. §-hoz

A jogalkalmazás megkönnyítése értelmében célszerű a rendelkezés szövegét pontosítani.

A 32. §-hoz

A jogalkalmazást megkönnyítendő szükséges külön is utalni az Stv.-ben arra, hogy az egyéni vállalkozói engedéllyel rendelkező hivatásos sportoló és a sportszervezet közötti polgári jogi szerződés is létrehozhat munkavégzésre irányuló egyéb jogviszonyt.

A 33. §-hoz

Az Stv. 25. §-ának (2) bekezdése értelmében a szakszövetségnek csak a sportági versenyrendszerben résztvevő sportszervezet lehet a tagja. Félrevezető ezért a törvénynek a tiszteletbeli, pártoló tagot alkalmazó szóhasználata. A jogalkotói szándék nyilvánvalóan az volt, hogy a tagi jogosítványok csak a sportszervezeteket (sportegyesületeket és sportvállalkozásokat) illessék meg. A pártolók nem tagjai a szakszövetségnek, így tagsági jogokat sem gyakorolnak. Ezért indokolt a törvény terminológiáját ennek megfelelően megváltoztatni.

A 34. §-hoz

A sport területén működő köztestületek és közalapítványok vezető és ellenőrző testületeinek választási ciklusaira tekintettel indokolt a nőtagok arányára vonatkozó rendelkezést összhangba hozni e választási terminusokkal.

-----STARTING---POINT---VEGE---

A 35. §-hoz

A törvény a kihirdetés napján lépett hatályba, mivel a módosított rendelkezések alkalmazása nem igényel felkészülési időt a jogalkalmazóktól.

A 36. §-hoz

A sportági országos szakszövetségek az elmúlt években köztestületként megszerezték a közhasznú minősítést. Az Stv. a Polgári Törvénykönyv módosításával az egyesületi és köztestületi forma mellett létrehozta a sportági országos szakszövetség kategóriát. A jogszabályok közötti összhang megteremtése érdekében, valamint azért, hogy a szakszövetségek e korábban szerzett joga (minősítése) megmaradhasson, szükséges a közhasznú szervezetekről szóló törvényt módosítani.

Megoldatlan volt az amatőr sportolók sportegészségügyi vizsgálatának kérdése, ezért indokolt, hogy az egészségügyi szakrendelésekre a sportorvos is beutalhassa az amatőr sportolókat. A sportorvos beutalási jogának alacsonyabb szintű jogszabályban való rögzíthetőségéhez szükséges a kötelező egészségbiztosítás ellátásairól szóló törvényt módosítani.

Az Stv. 21. §-ának módosításával összhangban szükséges a csődeljárásról, a felszámolási eljárásról és a végelszámolásról szóló törvény előírásaiban is megfelelően utalni a sportszövetségekre.

A 37. §-hoz

Az Stv. 11. §-ának korábbi (3) bekezdése értelmezhetetlen, mivel a játékjog rendelkezési jogának átruházása esetén a hivatásos sportoló más sportszervezetnél folytatja a sportpályafutását, azaz igazolás, illetve átigazolás történik. Fogalmilag kezelhetetlen, ha a játékjog rendelkezési jogának átruházása elválik az (át)igazolástól. Abban az esetben pedig, ha a hivatásos sportoló munkaszerződésben vagy munkavégzésre irányuló egyéb szerződésben meghatározott időre valamely sportszervezethez szerződött, a szerződés időtartama alatt csak szerződő partnere, a sportszervezet egyetértésével igazolhat át más sportszervezethez, tekintve, hogy a hatályos szerződés módosítása csak a két szerződő fél (a sportoló és a sportszervezet) megegyezése alapján történhet meg. Szerződésmódosítás nélkül viszont nem tud átigazolni, mivel a szerződése őt a sportszervezethez köti.

Az Stv. 24. §-a (7) bekezdésének a) pontja félrevezető volt, mivel a szakszövetségi és a társadalmi szervezeti státus közötti automatikus átmenetre utal. Tekintettel arra, hogy a két szervezettípus bírósági nyilvántartása is teljesen elválik és a nyilvántartásba vétel is kérelemre történik, a nem egyértelmű rendelkezést célszerű elhagyni.

Az Stv. 19. §-ának (4) bekezdése alapján sportfegyelmi ügyekben csak a sporttevékenységtől, valamint a szakmai tevékenységtől eltiltás büntetés ellen van helye bírósági eljárásnak, amelyre a munkaügyi perekre vonatkozó jogszabályi rendelkezéseket kell alkalmazni. A polgári perrendtartásról szóló 1952. évi III. törvény 349/B. § (2) bekezdése alapján munkaügyi perre kizárólag a munkaügyi bíróság illetékes. Emiatt választott bírósági eljárásra az Stv. 19. §-ának (4) bekezdése szerinti sportfegyelmi ügyekben sincs lehetőség. Egyéb sportfegyelmi ügyekben az Stv. eleve kizárja a bírósági utat, ezért felesleges rendelkezésként elhagyandó az Stv. 53. §-ának (2) bekezdése.

Evidencia, hogy a jogszabályoknak nincs visszaható hatálya, így folyamatban lévő ügyekben (bajnokságokban) sem lehet alkalmazni az Stv. rendelkezéseit. Emiatt felesleges és félrevezető a hivatásos versenyrendszernél külön kimondani a törvény alkalmazásának tilalmát [Stv. 92. § (11) bekezdés]. Ez ugyanis az amatőr és a szabadidősport ágazatra egyaránt érvényes.

A kötelező egészségbiztosítás ellátásairól szóló törvény 10. §-a (1) bekezdésének új e) ponttal való kiegészítésével egyidejűleg indokolt a korábbi, ugyanezt a kérdést eltérően szabályozó rendelkezést [Ebtv. 10. §-a (1) bekezdés cb) pontját] elhagyni.