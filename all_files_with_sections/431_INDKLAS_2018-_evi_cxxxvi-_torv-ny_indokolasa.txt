2018. évi CXXXVI. törvény indokolása

egyes törvényeknek a mező-és erdőgazdasági földek forgalmával összefüggő módosításáról

-----STARTING---POINT---ALTALANOS--- 

Hazánk EU csatlakozásakor biztosított tíz éves moratóriumi időszak lejártát követően léptek hatályba az új földforgalmi rendelkezések. Az új rendelkezések hatályosulásával kapcsolatban az elmúlt négy évben számos gyakorlati tapasztalatot szereztünk.

Mindezek alapján jelen törvény az alábbi törvényeket módosítja:

a) a Nemzeti Földalapról szóló 2010. évi LXXXVII. törvény,

b) a mező- és erdőgazdasági földek forgalmáról szóló 2013. évi CXXII. törvény,

c) a mező- és erdőgazdasági földek forgalmáról szóló 2013. évi CXXII. törvénnyel összefüggő egyes rendelkezésekről és átmeneti szabályokról szóló 2013. évi CCXII. törvény.

A Nemzeti Földalapról szóló 2010. évi LXXXVII. törvény módosítása a földalapot megillető vételi jogra vonatkozó rendelkezéseket állapítja meg.

A mező- és erdőgazdasági földek forgalmáról szóló 2013. évi CXXII. törvény módosítása során a törvény az alábbi főbb célkitűzéseket tartja szem előtt:

a) erősödjön a Nemzeti Agrárgazdasági Kamara szerepe a földforgalom ellenőrzésében, és így a birokpolitikai célkitűzések megvalósításában,

b) szűnjön meg a feles bérlet, valamint a részesművelés jogcímen történő földhasználat,

c) szigorodjanak a föld tulajdonszerzési szabályok kijátszásával történő tulajdonszerzéssel kapcsolatos jogkövetkezmények.

A mező- és erdőgazdasági földek forgalmáról szóló 2013. évi CXXII. törvénnyel összefüggő egyes rendelkezésekről és átmeneti szabályokról szóló 2013. évi CCXII. törvény módosítása

a) pontosítja a földbizottságok adatkezelésére vonatkozó szabályokat,

b) megállapítja a földbizottsági eljárások részletes szabályait.

-----STARTING---POINT---RESZLETES---

Az 1. §-hoz

A törvény többi rendelkezéseivel való jogi koherencia biztosítása érdekében a mező- és erdőgazdasági földek forgalmáról szóló törvény alapján az államot megillető elővásárlási illetve vételi jogot az ott meghatározott módon a Nemzeti Földalapkezelő Szervezet gyakorolja.

A 2. §-hoz

Technikai módosítás az új terminológiának megfelelően.

A 3. §-hoz

Szomszédos települések határán fekvő földek esetében gyakorlati probléma, hogy a helybenlakó szomszéd minőség nem értelmezhető a másik településhez tartozó, de mégis szomszédos föld vonatkozásában. Ennek korrigálására indokolt a helyben lakó szomszéd fogalmának kiegészítése.

A 4-5., a 23. és a 27. §-hoz

A törvény megreformálja az állattartót megillető elővásárlási jogosultságot a tekintetben, hogy az így megszerezhető földek művelési ága igazodjon a tartott állatok takarmányszükségletének formájához. Elsősorban legeltetéses állatfajok esetében rét, legelő (gyep), vagy fásított terület művelési ágban nyilvántartott föld szerezhető, míg az elsősorban abraktakarmánnyal takarmányozott állatok tartója akkor szerezhessen ezen a jogcímen fennálló elővásárlási jogával szántó művelési ágban nyilvántartott területet, ha egyidejűleg takarmány-vállalkozásnak is minősül.

Az elővásárlásra, illetve előhaszonbérletre jogosultak köre kibővítésre kerül a kertészeti tevékenységet folytatókkal, valamint a szaporítóanyag-előállítókkal. Szaporítóanyagelőállítás esetén előzetes feltétel, hogy az érintett saját maga a növénytermesztési hatóság által földhasználó szaporítóanyag-előállítóként legyen nyilvántartásba véve. Ezen felül kötelezettséget kell vállalni arra, hogy az elfogadó nyilatkozattal megszerzésre kerülő föld teljes területén - a vetésforgó igény figyelembe vételével - tulajdonszerzés esetén a birtokbalépéstől számított 10 éven belül legalább 6 évben, haszonbérlet esetében a jogviszony 2/3-ában szaporítóanyag-előállítási tevékenység végzése történjen.

A 6. §-hoz

A rendelkezés pontosítja a mezőgazdasági igazgatási szerv rangsorolási feladatait azáltal, hogy nem csak az elővásárlásra jogosultakat, hanem az adásvételi szerződés szerinti vevőt is rangsorolja.

A 7. §-hoz

E szakasz adja meg a helyi földbizottság állásfoglalásának fő céljait azzal, hogy a helyi földbizottság által érvényesítendő birtokpolitikai prioritásokat sorolja fel. Ezek értelmében helyi földbizottság egyik legfontosabb feladata a helyi földpiac befolyásolása. A helyi földbizottság e feladatkörét csak akkor tudja megfelelően ellátni, ha lehetőséget kap arra, hogy az általános birtokpolitikai prioritásokat a helyi viszonyokra is alkalmazni tudja. A törvény megszünteti azt az átmeneti helyzetet, mely szerint a Nemzeti Agrárgazdasági Kamara csak átmeneti jelleggel látná el ezt a feladatkört. A törvény értelmében a jövőben a helyi földbizottság feladatait az agrárgazdasági tevékenységet folytatók kötelező tagságán, és a tagok egyenlő szavazati jogán alapuló, köztestületként működő Magyar Agrár-, Élelmiszergazdasági és Vidékfejlesztési Kamara, az alapszabályában meghatározott területi szervei útján látja el.

A Kamara státuszát pontosan rögzítő meghatározást az indokolja, hogy a kamara önálló feladatkörként a földbizottsági teendőket csak abban az esetben tudja pártatlanul ellátni, ha státusában megjelennek az előzőekben konkrétan meghatározott elemek. Abban az esetben, ha a Kamara jelzett feltételeket teljesítő státusában időközben bármilyen változás következne be, az azzal a következménnyel járna, hogy elvesztené a helyi földbizottsági feladatkör ellátásához való jogát. A törvény egyúttal pontosítja azoknak a dokumentumoknak a körét, amelyeket a mezőgazdasági igazgatási szerv a földbizottság részére átad.

A helyi földbizottság eljárásbeli státuszát ügyféli jogállásként indokolt rögzíteni azzal, hogy az ügyfelet a törvények alapján megillető jogosultságok mellett minden esetre nézve biztosítani szükséges a keresetindítás jogát is.

A 8. §-hoz

A törvény a Ftv. 24. §-ában foglalt szabályozási kereteket érdemben kívánja átalakítani. Az elmúlt évek bírósági gyakorlata egyértelműen azt mutatja, hogy a korábbi rendelkezések tekintetében vagy nem alakult ki egységes jogértelmezés, vagy pedig az alapvetően ellentétes volt az eredeti jogalkotói szándékkal, amely ugyanis az volt - és ezt a törvény új rendelkezései is megerősítik -, hogy a helyi földbizottság eljárása során az eset összes körülményeit mérlegelve alakítsa ki az adásvételi szerződéssel kapcsolatos álláspontját. Amikor a jogalkotó úgy rendelkezett, hogy a helyi földbizottság a „köztudomású tények és legjobb ismeretei alapján” alakítsa ki álláspontját, azt is jelezni kívánta, hogy nincs szükség olyan szintű szakértői bizonyításra, mint amelyet akár egy közigazgatási, akár egy polgári jogi jogvita megkövetel. A helyi földbizottság ugyanis a társadalmi kontrollt gyakorolja a földpiac felett. A kialakult jogi helyzet zavarát csak fokozta az a tény, hogy amíg az Alkotmánybíróság a helyi földbizottságot közvetett magánjogi félnek tekintette, addig a földbizottsági állásfoglalással szemben benyújtott kifogást az önkormányzat képviselőtestülete már a közigazgatási szabályok szerinti határozatba foglalta. Az ilyen ügyekben indult perekben viszont a bíróságok sokszor arra az álláspontra jutottak, hogy a helyi földbizottsági állásfoglalásnak is meg kell felelnie a közigazgatási döntéssel szemben támasztott követelményeknek.

A törvény ezen a helyzeten kíván változtatni azzal, hogy a helyi földbizottság számára egyértelműen biztosítja a jogot, hogy álláspontját lényegében az eset összes körülményeit mérlegelve alakítsa ki. A mérlegelési jogkörben hozott döntést azonban nem lehet olyan taxatívan meghatározott feltételekre alapozni, mint amelyeket egy közigazgatási döntés megkövetel. Erre figyelemmel tartalmazzák a törvény későbbi rendelkezései a sajátos elbírálási szabályokat.

A 24. § (1) bekezdésének új szövege a korábbi 15 napos elbírálási határidőt 30 naposra bővíti. A 15 napos határidőről bebizonyosodott, hogy különösen az összetett mérlegelést igénylő ügyekben nem elegendő a megalapozott állásfoglalás kialakításához, amit tovább nehezít a testületi döntésből eredő időigény. Figyelemmel arra, hogy a törvény módosított rendelkezései értelmében a földbizottság már jogosult lesz egy átfogóbb tényfeltárásra, így mindenképpen indokolt a meghosszabbított eljárási határidő alkalmazása.

A 24. § (2) bekezdésének új szövege értelmében a helyi földbizottság az adás-vételi szerződést és a jegyzékben szereplő valamennyi elővásárlásra jogosult elfogadó jognyilatkozatát a köztudomású tények és legjobb ismeretei, valamint a (3) bekezdésben foglaltak szerint beszerzett információk együttes mérlegelése alapján alakítja ki. A korábbiakhoz képest új rendelkezés, hogy a földbizottság a jövőben jogosult lesz az érintettektől kiegészítő információk bekérésére. Az így beszerzett információk alapján a földbizottság alkalmassági vizsgálatot végez. Ez nem jelenti azt, hogy a kifogásolt cselekmény, tény, körülmény eredményezze is azokat a negatív hatásokat, amelyeket a törvény külön is megemlít. A földbizottság az ezen törvényben foglalt földbirtok-politikai célok megvalósulása érdekében vizsgálja, majd ennek eredményeképpen értékeli, és támogatja, vagy nem támogatja az adás-vételi szerződést vagy az elfogadó jognyilatkozatot , hogy az alkalmas-e arra, hogy

a) a föld fekvése szerinti településen, vagy annak közigazgatási határától számított húsz kilométeres körzetén belül az ott helyben lakó, vagy gazdálkodó földművesek életképes gazdaságot tudjanak kialakítani, az biztosítja-e a hivatkozott földművesek fennmaradását, illetve hogy az a föld használatán alapuló jövedelmező mező-, erdőgazdasági tevékenység folytatását nem veszélyezteti, zavarja vagy lehetetleníti el vagy

b) a helyi gazdálkodói közösségek kialakulását, vagy fennmaradását kizárja, vagy korlátozza,

c) a helyben kialakult földpiaci viszonyokat zavarja, vagy

d) a föld fekvése szerinti településen, vagy annak közigazgatási határától számított húsz kilométeres körzeten belül életvitelszerűen ott lakó földművesek földszerzését kizárja, vagy korlátozza.

Azt, hogy mely esetekben lehet megállapítani, hogy valamely szerződéses kitétel veszélyeztet, zavar, ellehetetlenít, kizár, vagy korlátoz, mindig az adott település és az adott szerződés vonatkozásában kell vizsgálni. Annak érdekében, hogy a helyi földbizottság ezekben a kérdésekben megalapozottan tudjon állást foglalni, szüksége lehet olyan kiegészítő információkra is, amelyet csak erre irányuló külön felhívás esetén tud megszerezni. A 24. § (3) bekezdése ezeket a külön beszerezhető információkat részletezi. A törvényben felsorolt rendelkezések segítik a földbizottságot abban, hogy állásfoglalásának kialakítása előtt beszerezhesse azokat a többlet információkat, amelyeket sok esetben hivatalból nem tudhat, illetve csak aránytalan nehézségek árán tudna beszerezni. Ezek a jelen törvényben felsorolt többlet információk ugyanis arra is alkalmasak, hogy alappal ki lehessen szűrni azokat a jogügyleteket is, amelyek ellentétesek a törvényben megfogalmazott birtokpolitikai célkitűzésekkel.

A földár vonatkozásában elöljáróban biztosítani szükséges, hogy azt a felek alkufolyamata határozhassa meg. Ugyanakkor figyelemmel kell lenni arra, hogy gazdaságtalanul hosszú megtérülési időt eredményező ellenérték ne legyen elfogadható, megvédve ezáltal a szerző felet olyan irracionális befektetéstől, ami egyrészt a saját gazdálkodásában okozhat helyrehozhatatlan törést, másrészről a gazdálkodói közösség számára okoz káros hatást a földárak túlzott mértékű emelkedésével és ezáltal földpiaci buborék képződésével. A föld ugyanis egy korlátozott mértékben elérhető olyan erőforrás, amely hasznot hajt a művelője számára, és az értékének felső határt kell, hogy szabjon az ésszerű időn belül ilyen módon belőle kinyerhető haszon. Ennek meghatározására a törvény erdőnek nem minősülő földek esetében 20 éves időszakot jelöl meg azzal, hogy a piaci körülmények természetes változása és a technológiai fejlődés miatt ezen időszak jövedelmét megfelelően indexálni szükséges. Erdő esetében pedig figyelemmel kell lenni az erdőtalaj örökös erdőjáradéka mellett a faállomány esetleges véghasználatából visszaszámolt jövedelemre is. 22 Felépítmények vagy ültetvények (pl. gyümölcsös, szőlő) esetében pedig nettó pótlásiköltség alapon kell azok értékét megállapítani. A szabályozás lehetőséget kíván adni az egyedi ügyek esetleges eltérésére azáltal, hogy alapos indok megléte esetében (pl. beékelődött terület kivásárlása, sajátos termelési módszer alkalmazása) mindezen szabályozástól a felek el tudjanak térni.

A 9. §-hoz

A törvény 27. §-ában foglaltakat szabályozza újra. A hivatkozott bekezdés az adás-vételi, valamint a csereszerződés megtagadásának eseteit tartalmazza. Ezzel kapcsolatban külön is ki kell emelni azokat a rendelkezéseket is, amikor a mezőgazdasági igazgatási szervnek a törvény biztosítja azt a jogot, hogy a helyi földbizottság támogató állásfoglalása ellenére is a szerződés jóváhagyását megtagadja. Ez a rendelkezés tartalmát tekintve megegyezik a korábbi szabályozással. Amiért viszont külön is ki kell emelni, az az, hogy a törvény későbbi szabályai egyértelművé teszik, hogy a mezőgazdasági igazgatási szervnek ezen meglevő hatáskörét még egy bírósági határozat sem vonhatja el. A törvény erre figyelemmel szabályozza a földbizottsági állásfoglalással szemben benyújtott keresetről szóló bírósági döntés hatályát.

A 27. § (4) bekezdése egyértelműen tisztázza, hogy a helyi földbizottság állásfoglalása nem szakhatósági állásfoglalásnak, hanem szakértői véleménynek minősül. Ezt a különbségtételt az indokolja, hogy amíg a hatósági eljárás során (a mezőgazdasági igazgatási szerv eljárása - szemben a földbizottsági eljárással - már közigazgatási eljárásnak minősül) a hatóságnak a szakhatósági állásfoglalást kötelezően figyelembe kell vennie, addig a szakértői vélemény esetében ilyen kötelezettsége nincsen. A mezőgazdasági igazgatási szerv ugyanis nem csak azokat a körülményeket vizsgálja, amelyeket a helyi földbizottság, hanem olyanokat is - pl. birtokmaximum - amelyeket sem a földbizottság, sem pedig a bíróság nem vizsgált a jogorvoslat során.

A törvényben meghatározott esetekben lehetőség van arra, hogy a mezőgazdasági igazgatási szerv a rendelkezésre álló dokumentumok és információk alapján az adásvételi szerződést jóváhagyó, vagy megtagadó határozata során mérlegelhesse mind a földbizottság, mind a korábbi szabályozási rendszerbe hozott képviselőtestületi határozat, mind pedig az ezen határozat ellen benyújtott keresetet elbíráló bírósági határozatot. Az a körülmény, hogy a mezőgazdasági igazgatási szervet még egy bírósági határozat vonatkozásában is mérlegelési jog illeti meg, nem jelenti azt, hogy a mezőgazdasági igazgatási szerv határozata ellen bármilyen további jogorvoslat lehetőségét (ide értve a bírósági keresetet is) a törvény kizárná, vagy korlátozná. A mezőgazdasági igazgatási szerv határozata ellen - amely természetesen figyelemmel van mind a földbizottság, mind a képviselőtestület, mind pedig a bíróság határozatára - az általános szabályok szerint biztosított a bírósági jogorvoslat lehetősége. A törvény ezen rendelkezését az ÁKR 8. § (3) bekezdésében foglaltak szerinti kiegészítő eljárási rendelkezésnek kell tekinteni.

A 10. §-hoz

A mezőgazdasági igazgatási szerv tájékoztatási kötelezettségét pontosítja.

A 11. §-hoz

A csereszerződésekre is kiterjeszti a helyi földbizottság feladatkörét, egyben meghatározva azokat a szempontokat is, amelyeket a csereszerződések vizsgálatakor a helyi földbizottságnak figyelembe kell vennie.

Csereszerződés esetében alapvetően az a körülmény vizsgálandó, hogy a csere által birtokösszevonás tudjon végbemenni, ugyanis a gyakorlati tapasztalatok alapján a csere ügyleteket sok esetben visszaélésszerű célból kötötték meg, így válva valamilyen hányad erejéig tulajdonostárssá egy földrészletben.

A 12. §-hoz

Az újonnan bevezetésre kerülő vételi jog gyakorlásával összefüggő részletes feltételeket állapítja meg. Figyelemmel arra, hogy korábban már lefolytatták azt az engedélyezési eljárást, amelynek alapján az elővásárlásra jogosultak köre megállapításra került, így a törvény értelmében bár jogilag új szerződésről van szó, de a sajátos helyzetre figyelemmel ilyen esetben nem kell lefolytatni a teljes engedélyezési eljárást.

A vételi jog gyakorlása vonatkozásában annak elszenvedője esetében garanciális szabály, hogy a joggyakorlástól számított 30 napon belül sor kerüljön a vételár teljesítésére is.

A 13. §-hoz

Megszűnik a felesbérlet, és a részesművelés jogcímen való földhasználat lehetősége. A törvény az ezzel összefüggő technikai szövegpontosításokat tartalmazza.

A 14. §-hoz

A 4-5. §-ban foglalt módosításhoz hasonlóan kerül módosításra az állattartót megillető előhaszonbérleti jog szabályozása.

A 15. §-hoz

A döntéssel szembeni jogorvoslat szabályait pontosítja.

A 16-18. §-hoz

Új alapokra helyezi a földforgalmi korlátozások betartásának ellenőrzését, valamint a földforgalmi korlátozások, illetve szerzési feltételek megszegése miatti jogkövetkezményeket. A törvény összességében jelentősen szigorítja a szerzési feltételként előírt vállalások teljesítésének ellenőrzését, illetve a mulasztás miatti jogkövetkezményeket. A korábbi jogszabályi rendelkezések értelmében a kényszerhasznosítás volt a fő szankcióelem. A törvény értelmében amennyiben a kötelezett a korlátozásokat megszegi első lépésként hat hónapos határidővel teljesítenie kell azokat a feltételeket, amelyek a jogszerű állapot fenntartásához szükségesek. Amennyiben erre nem kerül sor, akkor adásvételi szerződés esetén új jogkövetkezményi elemként a törvény erejével vételi jogot alapít az érintett földrészletre. Lényegében az adott esetben csalárd módon megszerzett tulajdon megtartására a törvény alapján már nem lenne lehetőség. A vételi jog jogszabállyal történő alapításáról a Ptk. 6:226. §-a az alábbiak szerint rendelkezik: „(3) Az elővásárlási, a visszavásárlási, a vételi és az eladási jogra vonatkozó rendelkezéseket a jogszabályon alapuló elővásárlási, visszavásárlási, vételi és eladási jogra is alkalmazni kell. A jogszabályon alapuló elővásárlási, visszavásárlási, vételi és eladási jog a szerződéses elővásárlási, visszavásárlási, vételi és eladási jogot megelőzi.”

A törvény a vételi jog érvényesíthetőségének megnyíltát, valamint a vételi jog jogosultjának a kijelölését két lépésben állapítja meg. Első lépésben fel kell hívni a vételi jog gyakorlására jogosultakat arra, hogy nyilatkozzanak arról, hogy élni kívánnak-e e jogukkal. Ezen eljárási cselekményhez kapcsolódóan a törvény meghatározza, hogy kik jogosultak élni a vételi joggal, egyben meghatározva a jog gyakorlásának a sorrendjét is arra az esetre, ha több jogosult lenne. A határidőben beérkezett nyilatkozatok alapján a mezőgazdasági igazgatási szerv határozatot hoz arról, hogy adott esetben több jogosult közül mely jogosult egyénileg gyakorolni a vételi jogot.

Magát a vételi jogosultak sorrendjét a mezőgazdasági igazgatási szerv állítja össze a helyi földbizottság által támogatottak körében az egykori elővásárlási ranghelyük alapján. Azonos ranghelyen állók esetében sorsolással kell a sorrendet megállapítani. A sorrendben haladva értesíti az érintetteket a mezőgazdasági igazgatási szerv, hogy gyakorolják-e a vételi jogukat. Erre az értesítéstől számítva 60 nap áll rendelkezésre, amelynek elmulasztása esetén a sorrendben következő jogosult, majd végül az NFA kerül kiértesítésre. A vételi jog gyakorlásáról szóló nyilatkozat megtételével létrejön az adás-vételi szerződés, amelyet a hatóságnak jóvá kell hagynia.

A 19. §-hoz

Felhatalmazó rendelkezés.

A 20. §-hoz

Az újonnan megállapított rendelkezéseknek a folyamatban levő eljárásokban való alkalmazásáról rendelkezik.

A feles bérleti valamint részes művelési szerződéseken alapuló földhasználat lehetőségét megfelelő átmenet biztosításával meg kívánja szüntetni.

A 21. §-hoz

Hatályon kívül helyezi azokat a rendelkezéseket, amelyek nincsenek összhangban a törvény szövegében meghatározottak szerinti új jogi konstrukciókkal.

A 22. §-hoz

Az adás-vételi, valamint a csereszerződésben fel kell tüntetni azt, ha a szerző fél családi gazdálkodó. Ennek indoka az, hogy a törvény más rendelkezése értelmében a szerző félre vonatkozóan az engedélyezési eljárás során olyan információk megismerése is szükségessé válhat, ami adott esetben érdemben befolyásolhatja az eljáró szervek döntését. A családi gazdaság nyilvántartási számának szerződésben való kötelező feltüntetése, az engedélyezési eljárás gyorsítását és megalapozottságát is segíti.

A 24. §-hoz

A közös tulajdonban álló földrészletek esetében a földfelszín felett vezetett vízilétesítmények megvalósítását segíti elő azzal, hogy az eddigi egyhangú döntés helyett - földfelszín alatt vezetett vízilétesítményhez hasonlóan - az érintett személyek tulajdoni hányad alapján számított többségi döntését írja elő.

A 25. §-hoz

A mezőgazdasági igazgatási szerv által kezelt adatok körét kiegészíti a kamarai tagsági azonosító számmal. Ezt az teszi indokolttá, hogy ennek alkalmazásával egyszerűbbé válik a helyi földbizottsági feladatok Nemzeti Agrárgazdasági Kamara általi ellátása.

Ezen túlmenően pontosításra kerül azoknak az adatoknak a köre, amelyeket a mezőgazdasági igazgatási szerv a helyi földbizottság részére átad.

A 26. §-hoz

A törvényben foglaltak szerint - figyelemmel arra, hogy a helyi földbizottsági feladatokat a Nemzeti Agrárgazdasági Kamara már saját jogán látja el - új alapokra kell helyezni a földbizottság adatkezelési jogosultságára vonatkozó rendelkezéseket is.

A törvény értelmében az adatkezelés célja a helyi földbizottsági feladatok ellátásához szükséges információk beszerzése. Figyelemmel arra, hogy a törvény szövegének más rendelkezései a helyi földbizottság számára a komplexebb megközelítést írnak elő, így ezen feltételnek csak megfelelő információk rendelkezésre állása esetén tudnak megfelelni.

A helyi földbizottsági feladatok ellátása során a helyi földpiacról olyan történeti adatbázis is keletkezik, amelyek adott esetben érdemben befolyásolhatják a földbizottsági állásfoglalást. A törvény egyrészt biztosítja a földbizottság számára a megfelelő adatkezelési jogosultságokat, másrészt meghatározza az így keletkezett adatok felhasználásának célhoz kötöttségét is.

A 28. §-hoz

A feles bérleti valamint részes művelési szerződéseken alapuló földhasználat lehetőségének megszüntetéséből fakadó esetleges visszaélések elkerülése érdekében szükséges rendelkezés.

A 29-31. §-hoz

A törvény ezen rendelkezései a Kamara által ellátandó földbizottsági feladatok garanciális eljárási szabályait tartalmazzák.

A törvény a korábbi gyakorlattal szakítva lehetővé teszi, hogy az eljárással érintett személyt az eljárás során kérelmére kötelezően meg kell hallgatni, ami hozzájárulhat a megalapozott földbizottsági állásfoglalás kialakításához.

A törvény garanciális szabályként tartalmazza azokat a rendelkezéseket, amelyeket egy adott ügyről szóló kamarai állásfoglalásnak mindenképpen alkalmaznia kell.

A 32. §-hoz

Az Fétv. sarkalatossági záradékának módosítása.

A 33. §-hoz

Az Európai Bíróság SEGRO ügyben hozott C-52/16. és C-113/16. sz. egyesített ügyekben hozott ítéletében a haszonélvezeti jogosultságok ex lege megszüntetésére vonatkozó magyar szabályozást az uniós joggal ellentétesnek ítélte meg. Ugyanakkor a haszonélvezeti jogosultságok csalárd módon történt megszerzése vonatkozásában továbbra is indokolt biztosítani a fellépés lehetőségét, amelyre nézve eseti vizsgálati eljárás kialakítása szükséges. Ha az ingatlannyilvántartási hatóság a visszajegyzési eljárás során észleli, hogy a haszonélvezeti jog alapítása valamely körülmény miatt nem volt szabályos, akkor értesítenie kell az ügyészt, aki pert indíthat a szerződés semmisségének megállapítása céljából. Ilyen körülmények, ha a használat jogát jogi személy szerezte meg, hiszen a Ptk. ezen jogosultságot csak természetes személy javára biztosította, vagy ha a kifejezett törvényi tilalom 2002. január 1-jei hatályba lépését követően került sor a haszonélvezeti jog jogi személy vagy nem magyar állampolgár javára történő ingatlannyilvántartási bejegyzésére (hiszen a jog a bejegyzés és nem a szerződés kelte időpontjával jön létre), vagy ha a bejegyzéskor hatályos jognak nem felelt meg a szerződés (például nem került benyújtásra valamely akkor szükséges hatósági engedély). Az ingatlan-nyilvántartási hatóság a visszajegyzési eljárást az ügyész által indított per idejére felfüggeszti.

A 34. §-hoz

A feles bérleti valamint részes művelési szerződéseken alapuló földhasználat lehetőségének megszüntetésével összefüggő átmeneti rendelkezéseket állapítja meg.

A 35. §-hoz

Szövegcserés módosítás.

A 36. §-hoz

A módosított rendelkezésekkel összhangban nem levő rendelkezéseket helyezi hatályon kívül.

-----STARTING---POINT---VEGE---

A 37. §-hoz

Hatályba léptető rendelkezés.

A 38. §-hoz

A törvény sarkalatosságára vonatkozó rendelkezés.