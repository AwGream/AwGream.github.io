1992. évi LIII. törvény indokolása

a tartósan állami tulajdonban maradó vállalkozói vagyon kezeléséről és hasznosításáról

-----STARTING---POINT---ALTALANOS--- 

A gazdasági stratégia egyik kulcskérdése a piacgazdaságnak megfelelő tulajdonviszonyok létrehozása. Ennek során az állami tulajdon többségére épülő gazdaságot magántulajdonosi alapra kell helyezni, amelyet az állami és az önkormányzati tulajdon csak kiegészít.

Az állam feladatainak megvalósításához állami vagyon szükséges. Az állami vagyon egy része az államigazgatás működtetését biztosítja, illetve azt, hogy az állam a közfeladatait teljesíthesse, pl. a kulturális, egészségügyi, illetve tudományos feladatokat ellátó, ún. non profit szervezetek működhessenek. Az ehhez szükséges állami vagyon nem tartozik az állam ún. vállalkozói vagyonához. Nem szükségképpen része továbbá az állam vállalkozói vagyonának az a vagyoni kör, amely a Polgári Törvénykönyvben meghatározott ún. kizárólagos állami tulajdonnak minősülő vagyontárgyakból áll, így pl. a föld méhének kincsei vagy a folyók medre. Lehetséges azonban, hogy a kizárólagos állami tulajdonban álló vagyontárgyakat is vállalkozásokban hasznosítsa az állam.

Az állam vállalkozói vagyonát - amelyet jelenleg az állami vállalatok kezelnek, illetve amelybe az állami tulajdonban álló gazdasági társaságok vagyona tartozik - aszerint lehet csoportosítani, hogy az államnak a vagyont illetően mi a jövőbeni szándéka. Az állam vállalkozói vagyonára vonatkozó szabályok megújításának irányát a Kormány tulajdonosi és privatizációs stratégiája szabta meg. Ennek alapján készültek el az állam vállalkozói vagyonának működtetését szabályozó törvényjavaslatok.

Ha a vagyon tartós - részleges vagy teljes - állami tulajdonban maradásához nemzetgazdasági vagy más fontos érdekek fűződik, vagy a vagyon pl. országos közszolgáltatási célt szolgál, a vagyon működtetése az Állami Vagyonkezelő Részvénytársaság (Vagyonkezelő Rt.) hatáskörébe tartozik. E szervezet gondoskodik a hozzá tartozó vagyon megfelelő hasznosításáról, azzal a korlátozással, hogy nem értékesítheti, illetve nem terhelheti meg azt a vagyonrészt, amely tartós állami tulajdonban áll.

Egyes - egyébként a törvényjavaslat hatálya alá tartozó - országos közszolgáltató tevékenységet ellátó gazdálkodó szervezetek felett speciális helyzetükre, jellegzetességeikre tekintettel nem a Vagyonkezelő Rt., hanem a tevékenység ellátásáért felelős miniszter gyakorolja a tulajdonosi jogokat.

Az állam vállalkozói vagyonának másik - lényegesen nagyobb - része az Állami Vagyonügynökség (a továbbiakban: Vagyonügynökség) útján privatizálásra kerül. Ennek szabályairól külön törvényjavaslat rendelkezik.

A Kormány tulajdonosi és privatizációs stratégiájában foglaltaknak megfelelően a törvényjavaslat meghatározza az állam tartós vállalkozói vagyonát kezelő új tulajdonosi intézmény (Állami Vagyonkezelő Részvénytársaság) jogi karakterét.

A tartósan állami tulajdonban maradó vagyon kezelésére költségvetési szerv helyett részvénytársaságot indokolt létrehozni.

A részvénytársaság létrehozása mellett szól, hogy a nemzetközi tapasztalatok szerint az első években az ilyen szervezeteknek a hozzájuk rendelt vagyonból csak igen alacsony a befolyó jövedelme, és a lehetséges értékesítés sem mindig jár sikerrel. A vagyonkezelő szervezet részvénytársasági formában történő létrehozása esetén (külföldi) hitelt vehet fel, kötvényt bocsáthat ki stb. Erre a költségvetési szervként működő vagyonkezelő szervezet kevés eséllyel számíthat.

A tartósan állami tulajdonban maradó vagyonnal rendelkező gazdálkodó szervezetek körét a Kormány rendelettel állapítja meg és annak módosítására is csak így kerülhet sor.

A jövőben is mód nyílhat a privatizálható vagyon tartós állami tulajdoni körbe utalására vagy onnan privatizálandó vagyonhoz való átcsoportosításra, ha a megváltozott körülmények miatt a törvényben előírt szempontok figyelembevételével a Kormány így dönt.

A Vagyonkezelő Részvénytársasághoz tartozó, még nem gazdasági társasági formában működő állami vállalatokat át kell alakítani gazdasági társasággá. Ennek során a 100%-osan állami tulajdonban maradó vagyont kezelő vállalatok átalakítása a törvényjavaslatban foglalt szabályok szerint, a Vagyonkezelő Rt. közreműködésével kerül lebonyolításra. A későbbiekben többségi vagy kisebbségi állami tulajdonnal működő vállalatok maguk szervezhetik meg - lényegében a Vagyonügynökséghez tartozó, privatizálandó vállalatokhoz hasonlóan - az átalakulásukat, azzal, hogy az átalakulás során a Vagyonügynökség jogkörét a Vagyonkezelő Rt. gyakorolja.

Az alapításkor a Vagyonkezelő Rt. alaptőkéjébe a törvény hatálya alá tartozó gazdálkodó szervezet felett a tulajdonosi jogokat biztosító üzletrészek (részvények) azon hányada kerül, amelyek kizárólagosan tartós állami tulajdonban maradnak. Az alaptőkébe kerülő pénzösszeg mértékét a Kormány állapítja meg.

A törvényjavaslat 30. §-a szerint átalakuló gazdálkodó szervezetekben megmaradó tartós állami tulajdon után járó üzletrészek (részvények) értékét ugyancsak a Vagyonkezelő Rt. alaptőkéjében kell elhelyezni. Erre azonban - alaptőkeemeléssel - csak akkor kerül majd sor, ha valamennyi, a 30. § hatálya alá tartozó gazdálkodó szervezet átalakulása megtörtént.

A vagyon értékesítésének szabályai nem lehetnek eltérőek aszerint, hogy az értékesítést a Vagyonkezelő Rt. vagy a Vagyonügynökség hajtja-e végre. Ugyanakkor a Vagyonkezelő Rt. által értékesíthető vagyontömeg - természetszerűleg - jóval kisebb volumenű és az elidegenítés a törvényjavaslat szerint szigorúbb feltételekhez kötött.

-----STARTING---POINT---RESZLETES---

Az 1-2. §-hoz

A törvényjavaslat meghatározza a törvény hatálya alá tartozó gazdálkodó szervezeteket. Ezek állami vállalatok, vagy olyan - már gazdasági társaság formájában működő - gazdálkodó szervezetek, amelyek állami vagyonnal gazdálkodnak. E gazdálkodó szervezetekben, - elsősorban a tevékenységükre tekintettel - az állam tartósan fenn kívánja tartani a tulajdonosi részvételét, oly módon, hogy a gazdálkodó szervezet által működtetett vagyon vonatkozásában az állami tulajdont részben vagy teljesen megőrzi.

A tulajdonos jogait a gazdasági társaságok tekintetében, illetve az állami vállalatok gazdasági társasággá alakulásáig is a Vagyonkezelő Rt. vagy bizonyos esetekben - amelyekről a törvényjavaslat 21. §-a rendelkezik - a tevékenység szerinti illetékes miniszter gyakorolja.

Nem terjed ki a törvényjavaslat hatálya az állam vállalkozói vagyonának arra a körére, amely teljes egészében privatizálható, és ezért a Vagyonügynökséghez tartozik, illetve arra a vagyoni körre sem, amely nem vállalkozói jellegű vagyon, ezért azt - más törvények rendelkezései szerint - a Kincstári Vagyonkezelő Szervezet működteti.

Értelemszerűen nem rendelkezhet az állam arról a vagyoni körről, amelynek az önkormányzatok tulajdonába adásáról törvény már korábban határozott, még akkor sem, ha az abban foglaltak végrehajtására ezidáig még nem került sor.

Az állam vállalkozói vagyonából a törvényjavaslat hatálya alá tartozó kört a törvényjavaslat felhatalmazása alapján a Kormány jelölheti ki. Garanciális jelentősége van annak, hogy a tartósan állami tulajdonban maradó vagyonnal rendelkező gazdálkodó szervezetek körét a Kormány nyilvánosan, rendelettel állapítsa meg, és annak módosítására is csak így kerülhessen sor. Ezáltal a törvény hatálya alá tartozó gazdálkodó szervezetek köre, illetve az általuk működtetett vagyoni kör mindenki számára megismerhető.

A törvényjavaslat fontos szempontokat határoz meg a Kormány részére a vagyoni kör kijelöléséhez. Ilyen szempont pl. az, ha a vagyon vagy vagyonrész egyébként privatizálható lenne, de értékesítésének előkészítése különösen hosszú időt igényel.

A Kormánynak rendeletében döntenie kell arról is, hogy a törvény hatálya alá tartozó gazdálkodó szervezetekben a tartós állami tulajdon többségi vagy kisebbségi legyen-e. Ha a Kormány a kisebbségi tulajdoni arány fenntartása mellett dönt, konkrétan meg kell határoznia az állami tulajdoni hányad legkisebb mértékét (pl. 5%, 10%). A kisebbségi tulajdoni hányad esetében az állami tulajdon arányát a vagyon értékesítésével fokozatosan 50% alá kell szorítania azzal a korlátozással, hogy az állami tulajdoni hányad nem lehet kisebb a kormányrendeletben megjelölt mértéknél.

Az állam vállalkozói vagyonának működtetése során megváltozhatnak a körülmények. Előfordulhat, hogy a vagyonrész tartós állami tulajdonának fenntartására már nincs szükség. A törvényjavaslat nem bízza kizárólag a Kormány belátására, hogy a tartós állami tulajdon fenntartásánk szükségességét felülvizsgálja-e. Garanciális jelentősége van pl. a külföldi befektetők szempontjából is, hogy e felülvizsgálatra legalább kétévente a törvény erejénél fogva sor kerül.

A kormányrendelet módosítására javaslattételi jogot biztosít a törvényjavaslat azoknak, akik a gazdasági társaságok működését ismerik, és ezért javaslataikkal a Kormány segítségére lehetnek a vagyoni kör felülvizsgálata során.

A 3-5. §-hoz

A Vagyonkezelő Rt. egyszemélyes részvénytársaság, amely kizárólagos állami tulajdonban áll, és amelynek alapító okiratát a törvényjavaslat hatálybalépését követő hatvan napon belül el kell készíteni. A részvénytársaság alapítója a Kormány, ezért az alapító okirat aláírására a Kormány jogosult. Az alapító okirat ellenjegyzése az igazságügyminiszter feladata. A Vagyonkezelő Rt. működésére - főszabályként - a gazdasági társaságokról szóló 1988. évi VI. törvény (a továbbiakban: Gt.) szabályait kell alkalmazni, így e részvénytársaság is a cégbejegyzéssel jön létre az alapító okirat elfogadásának napjára visszamenőleges hatállyal.

A részvénytársasághoz tartozó vagyon nagyságára, a részvénytársaság működésének specialitásaira figyelemmel a törvényjavaslat néhány eltérő szabályt állapít meg a Gt.-nek a részvénytársaságok működésére vonatkozó fejezetében pedig - bár nem ad eltérő szabályozást - úgy rendelkezik, hogy azokat a Vagyonkezelő Rt. esetében nem lehet alkalmazni.

A szabályozás összhangban áll a Gt. 233. §-ával, amely úgy rendelkezik, hogy a részvénytársaságokra vonatkozó rendelkezésektől maga a Gt., illetve külön törvény engedhet eltérést.

A Vagyonkezelő Rt. alaptőkéjében már alapításkor számításba kell venni azokat - a törvényjavaslat hatálya alá tartozó gazdálkodó szervezetekben megmaradó tartós állami tulajdon után járó - üzletrészeket (részvényeket), amelyek átalakulásukat követően a kizárólagos állami tulajdonú gazdasági társaságként működő gazdálkodó szervezetek tekintetében biztosítják az állam irányítási jogait.

Értelemszerű, hogy az alaptőke részeként már figyelembe vett értéket megtestesítő üzletrészek, részvények tényleges birtokába a Vagyonkezelő Rt. csak az állami vállalatok gazdasági társasággá való átalakulását követően kerülhet. E szervezetek átalakulása egyszerűbb szabályok szerint a törvényjavaslat 27-29. §-ában foglalt rendelkezéseknek megfelelően megy végbe. Ugyancsak számításba kell venni az alaptőkében a törvény hatálybalépésekor a már gazdasági társasági formában működő és kizárólagos állami tulajdonban maradó gazdálkodó szervezetek üzletrészeit (részvényeit).

A Vagyonkezelő Rt. alapításához előírt pénzbeni hozzájárulás mértékét a Kormány jogosult meghatározni. E tekintetben tehát a Gt.-nek a pénzbeni hozzájárulás és a nem pénzbeni hozzájárulás arányára vonatkozó szabályai nem alkalmazhatóak. A törvényjavaslat szabályozza azt is, hogy a pénzbeni hozzájárulást a részvényesi jogok gyakorlója mikor és milyen arányban köteles a gazdasági társaság rendelkezésére bocsátani.

A törvényjavaslat rendelkezik az alaptőke részét képező állami vagyon értékelésének szabályairól is.

A későbbiekben többségi (vagy kisebbségi) tartós állami tulajdonnal működő gazdálkodó szervezetek esetében - átalakulásukat követően - csak azon üzletrészek és részvények értékét kell a Vagyonkezelő Rt. alaptőkéjéhez számításba venni, amelyek tartósan állami tulajdonban maradnak. A számításba vétel úgy történik, hogy az utolsó ilyen gazdálkodó szervezet átalakulását követő harminc napon belül a Vagyonkezelő Rt. alaptőkéjének az e gazdasági társaságokban meglévő tartós állami tulajdonú hányadok értékével való felemeléséről kell határozni. Ezt az elhatározást a Gt. 308. §-ának (1) bekezdése szerint a határozat meghozatalát követő harminc napon belül be kell jelenteni a cégbíróságnak. Egyebekben az alaptőkeemelés végrehajtását a Gt. rendelkezései szerint kell lefolytatni.

Egyes - egyébként a törvényjavaslat hatálya alá tartozó - országos közszolgáltató tevékenységet ellátó gazdálkodó szervezetek felett nem a Vagyonkezelő Rt., hanem a tevékenység ellátásáért felelős miniszter gyakorolja a tulajdonosi jogokat. Erre tekintettel - bár e gazdálkodó szervezetek a törvényjavaslat hatálya alá tartoznak - vagyonukat nem lehet a Vagyonkezelő Rt. alaptőkéjének meghatározásakor figyelembe venni, hiszen ezzel a vagyonnal nem a Vagyonkezelő Rt. rendelkezhet.

A Vagyonkezelő Rt. alaptőkéjének felemeléséről, illetve leszállításáról a törvényjavaslat szabályozása szerint az alapító határozhat.

A Vagyonkezelő Rt. legfontosabb feladatait a törvényjavaslat 5. §-a határozza meg. Természetesen a Vagyonkezelő Rt. végezhet más olyan tevékenységet is, amelyet a törvényjavaslat nem korlátoz, illetve meg sem említ, ha annak folytatására bármely más részvénytársaság jogosult lenne. Pl. nincs elzárva a Vagyonkezelő Rt. attól, hogy alapítványt hozzon létre.

A Vagyonkezelő Rt. legfontosabb feladatai között említi a törvényjavaslat a Vagyonkezelő Rt.-hez tartozó gazdálkodó szervezetek gazdasági társasággá való átalakítását, ezekben a gazdasági társaságokban a Gt-ben meghatározott tagsági jogok gyakorlását. Jogosult a Vagyonkezelő Rt. a hozzá tartozó vagyon jobb hasznosítása érdekében gazdasági társaság alapítására is, ha a létrejövő gazdasági társaságban a tagsági (részvényesi) jogát tartósan fenn kívánja tartani.

Az ügyvezetők, illetve a felügyelő bizottság tagjainak megválasztásáról a korlátolt felelősségű társaság taggyűlése jogosult határozni a jelenlévő tagok szavazatainak egyszerű többségével [Gt. 183. § e), f) pont, 186. § (1) bek.]. A szavazati jog mértékét a társasági szerződésben kell szabályozni [Gt. 187. § (1) bek.]. Részvénytársaság esetében is a társaság legfőbb szervének, a közgyűlésnek a hatáskörébe tartozik az igazgatóság, a felügyelő bizottság tagjai, illetve a könyvvizsgáló megválasztása [Gt. 278. § (1) bek., e) pont]. A Gt. 269. §-a (1) bekezdésének rendelkezése szerint a részvényhez fűződő szavazati jog - a Gt. 242. §-ában említett kivétellel - a részvény névértékéhez igazodik. A szavazati jog gyakorlásának módját az alapszabály határozza meg.

Ebből következően a kizárólagos, illetve többségi állami tulajdon fenntartása esetében a Vagyonkezelő Rt.-nek a tulajdonos jogán meglévő szavazati aránya alapján döntő befolyása van a gazdasági társaság életében alapvető jelentőségű kérdések eldöntése során. Ilyen kérdés a vezető tisztségviselők, illetve a felügyelő bizottsági tagok megválasztása, illetve a gazdasági társaság meghatározó tevékenységének kiválasztása. Ez utóbbi kérdésekben a Vagyonkezelő Rt. - mielőtt a javaslatait a gazdasági társaság legfőbb szerve elé terjeszti - beszerzi a gazdasági társaság tevékenységi köre szerint illetékes miniszter véleményét is.

A 6-10. §-hoz

A Vagyonkezelő Rt.-ban a részvényesi jogokat a Kormány által kijelölt miniszter személyesen gyakorolja.

Tekintettel arra, hogy a Vagyonkezelő Rt. legfőbb szervének jogait - a Kormány mint alapító részére fenntartott jogok kivételével - egy személy gyakorolja, a törvényjavaslat garanciális szempontból fontos rendelkezése, hogy a Vagyonkezelő Rt. igazgatósága hatáskörébe tartozó jogkör nem vonható el. Egyébként a részvényesi jogok gyakorlójának javaslatára a Kormány - a Gt. 278. § (1) bekezdésének i) pontja alapján - az alapító okiratban elméletileg az igazgatóság hatáskörébe tartozó bármely kérdésben való döntést a részvényesi jogok gyakorlójára ruházhatná vagy a Gt. 287. §-a alapján az igazgatóság jogainak korlátozására kerülhetne sor.

A részvényesi jogok gyakorlója a törvényjavaslatban foglalt korlátozásokkal a tulajdonos jogaival rendelkezik. Az állami tulajdonnal való rendelkezés korlátja, hogy a Vagyonkezelő Rt., mint kizárólagos állami tulajdonú részvénytársaság részvényeit a részvényesi jogok gyakorlója nem értékesítheti, vagyis a kizárólagos állami tulajdont a saját akaratából nem szüntetheti meg. A Vagyonkezelő Rt. kizárólagos állami tulajdonának megszüntetésére csak törvényi rendelkezés alapján kerülhet sor. Ez esetben a Kormány a törvényjavaslat 4. §-ának (6) bekezdése alapján dönthet a Vagyonkezelő Rt. alaptőkéjének felemeléséről, rendelkezhet arról, hogy a felemeléshez szükséges forrásokat nem maga bocsátja a részvénytársaság rendelkezésére.

A Vagyonkezelő Rt. igazgatósága - a Gt. 285. §-ának (2) bekezdésével összhangban - tizenegy tagból áll. Az igazgatóság megbizatása a Gt. 30. §-a szerint határozott időre, de legfeljebb öt évre szólhat. A törvényjavaslat az igazgatóság elnökének és tagjainak megbizatása idejét négy évben határozza meg. A Vagyonkezelő Rt. igazgatóságának elnökét és tagjait a miniszterelnök nevezi ki és menti fel.

Nagyon fontos, hogy a Vagyonkezelő Rt. igazgatóság tagjait döntéseik meghozatala során elfogultság ne vezethesse. Ehhez szükséges, hogy a Vagyonkezelő Rt.-hez tartozó gazdasági társaságokkal függő viszonyba ne kerülhessenek. Ezért ezekben a gazdasági társaságokban csak mint a Vagyonkezelő Rt. tulajdonosi jogainak gyakorlására kijelölt személyek lehetnek vezető tisztségviselők vagy felügyelő bizottsági tagok. A függőségi viszony kialakulásának megakadályozásához az is elengedhetetlen, hogy az igazgatóság tagjainak közeli hozzátartozói se töltsenek be a Vagyonkezelő Rt.-hez tartozó gazdasági társaságokban vezető pozíciót. Az természetesen nem tilos, hogy az igazgatóság tagjai vagy közeli hozzátartozóik - szakmai hozzáértésükre tekintettel - pl. a Vagyonügynökséghez tartozó vagyonnal gazdálkodó vagy más gazdasági társaságokban tisztséget vállaljanak.

A Vagyonkezelő Rt. működését felügyelő bizottság ellenőrzi. A felügyelő bizottság a Gt 34. §-a szerint legalább három tagú. A törvényjavaslat a felügyelő bizottsági tagok számát öt-hét tagban jelöli meg. A tagok számát e határok között a kinevezési jogot gyakorló miniszterelnök határozhatja meg. A kinevezési jog gyakorlását megelőzi, hogy a törvényjavaslat 9. §-ának (2) bekezdése szerint az egyes tagok személyére pl. a pénzügyminiszter, illetve az igazságügyminiszter javaslatot tehet. A felügyelő bizottság megbizatása a Gt. 30. §-ában meghatározott leghosszabb időtartamra, öt évre szól. E szabályozás teszi lehetővé a Vagyonkezelő Rt. folyamatos szakszerű működtetésének biztosítását. Az ún. összeférhetetlenségi szabályokat (törvényjavaslat 8. §-a) a felügyelő bizottság elnökére és tagjaira is alkalmazni kell.

A Vagyonkezelő Rt. mellett a Gt. 39. §-ának (2) bekezdése szerint kötelező könyvvizsgáló működése. A könyvvizsgáló személyét az Állami Számvevőszék elnökének javaslatára a részvényesi jogokat gyakorló miniszter választja ki és bízza meg a könyvvizsgálói feladatok ellátásával.

A 11-12. §-hoz

A Vagyonkezelő Rt. alaptőkéjének részét képezik a törvényjavaslat 4. §-ának rendelkezései szerint a Vagyonkezelő Rt.-hez tartozó vagyonnal működő gazdasági társaságokban meglévő állami tulajdonú üzletrészek (részvények). Ha a gazdasági társaságban kizárólagos az állami tulajdon, az ilyen gazdasági társaság üzletrészeinek (részvényeinek) értékesítésére nem kerülhet sor, hiszen ezzel a kizárólagos állami tulajdon megszűnne. A kizárólagos állami tulajdonú gazdasági társaság vagyonának megterhelése is eredményezheti a gazdasági társaság vagyonának végrehajtását és így a kizárólagos állami tulajdon megszüntetését. Erre tekintettel a Vagyonkezelő Rt.-hez tartozó kizárólagosan állami tulajdonban álló gazdasági társaság vagyonának megterheléséről, - ha a kötelezettségvállalás értéke a társasági vagyon 50%-át meghaladja - a gazdasági társaság vezető tisztségviselői, illetve a gazdasági társaság legfőbb szerve önállóan nem határozhat, hanem be kell szerezniük a részvényesi jogok gyakorlójának külön engedélyét.

A többségi vagy kisebbségi tulajdoni hányadot képviselő állami vagyonrészeket a Vagyonkezelő Rt. a kormányrendeletben előírt mértékben köteles megőrizni.

Ha a kormányrendelet szerint a gazdasági társaságban többségi vagy kisebbségi arányú tartós állami tulajdont kell fenntartani, - a Vagyonkezelő Rt. döntése szerint - már a vállalati gazdasági társasággá történő átalakulása során bevonható külső vállalkozó vagy az átalakult gazdasági társaság üzletrészei (részvényei) az átalakulást követően értékesíthetők abban a részben, amelyre a tartós állami tulajdon nem terjed ki. Az értékesítés joga is a Vagyonkezelő Rt.-é, mert a tulajdonjog gyakorlóját - a tulajdonjog jellegéből következően - annak minden jogosítványa megilleti. Ezen kívül gyakorlati szempontok is szólnak amellett, hogy az egyes gazdasági társaság működésében a tartós állami tulajdon kezelése, illetve az állami vagyon többi részének értékesítése ne tartozzon két különböző szervezet hatáskörébe. A tartós állami tulajdonnal rendelkező Vagyonkezelő Rt.-nek emellett az értékesítés során azt is módjában áll megfontolni, hogy a gazdasági társaság működtetése szempontjából - a tartósan fennmaradó együttműködésre tekintettel - melyik jelentkező „tulajdonostárs jelölt” elfogadása tűnik kedvezőbbnek.

A vagyon értékesítésének szabályai nem lehetnek eltérőek aszerint, hogy az értékesítést a Vagyonkezelő Rt. vagy a Vagyonügynökség hajtja-e végre. A törvényjavaslat ezért úgy rendelkezik, hogy az értékesítés során - a törvényjavaslatban foglalt korlátozásokkal - a Vagyonkezelő Rt.-t ugyanazok a jogok illetik meg, illetve ugyanazok a kötelezettségek terhelik, mint az időlegesen állami tulajdonban lévő vagyon értékesítéséről, hasznosításáról és védelméről szóló törvényjavaslat (a továbbiakban: az időleges állami tulajdonra vonatkozó törvényjavaslat) szerint a Vagyonügynökséget.

A törvényjavaslat 5. § (1) bekezdésének c) pontja alapján a Vagyonkezelő Rt. olyan gazdasági társaságot alapíthat, amelyben tagsági (részvényesi) joga tartósan fennmarad. Az új gazdasági társaság alapításakor a Vagyonkezelő Rt. az alaptőkéjébe tartozó üzletrészeket (részvényeket) nem szolgáltathatja nem pénzbeni hozzájárulásként az új gazdasági társaság törzstőkéjébe (alaptőkéjébe). A Vagyonkezelő Rt. erre a célra csak alaptőkén felüli vagyonát használhatja fel, illetve pénzbeni hozzájárulást nyújthat a részvényesi jogok gyakorlója által az alaptőkéjéhez nyújtott pénzből. Kivételt képez e szabály alól az az eset, amikor az újonnan alapított gazdasági társaság - a 12. § (4) bekezdése szerint - kizárólagos állami tulajdonba kerül.

A gazdasági társaság alapításának szándékát a Vagyonkezelő Rt. köteles bejelenteni a Kormánynak, hogy az a létrejövő gazdasági társaságban az állami részesedés arányát meghatározhassa. A létrejött gazdasági társaságot a Kormány a törvényjavaslat 2. §-a szerinti rendeletének felülvizsgálata során veszi majd figyelembe a tartós állami vagyon körében. Az új gazdasági társaság társasági szerződését (alapító okiratát, alapszabályát) a Vagyonkezelő Rt. akkor írhatja alá, ha a Kormány döntése az állami részesedés arányáról megszületett.

Az egységes kutatási, termelési vagy elosztási rendszer működtetése indokolttá teheti, hogy az ilyen vagyonnal rendelkező gazdasági társaságok irányítására a Vagyonkezelő Rt. új gazdasági társaságot alapítson. Az ilyen gazdasági társaság csak kizárólagos állami tulajdonban állhat. Ha ez a gazdasági társaság az irányítása alá tartozó gazdasági társaságokban jelentős vagy többségi részesedést szerez, az irányító gazdasági társaság kizárólagos állami tulajdonának megőrzése érdekében a Gt. 326. §-ának (1) és (2) bekezdése, illetve a 329. §-a nem alkalmazható.

A 13-20. §-hoz

A Vagyonkezelő Rt. köteles a tartós állami tulajdonú üzletrészek, részvények tulajdonjogát megőrizni. A megőrzés kötelezettsége azonban nem zárja ki, sőt magában foglalja a vagyon megfelelő - célszerű és hatékony - kezelésének kötelezettségét is. Erre tekintettel a Vagyonkezelő Rt. az őt megillető tagsági jogok gyakorlását ellenérték fejében másra bízhatja, a vagyont kezelésbe adhatja. A megbízott lehet a Vagyonkezelő Rt. által erre a célra létrehozott gazdasági társaság vagy indokolt esetben - ha ez a célszerűbb - nem állami tulajdonú vagyonkezelő is.

A hatásköri összeütközések elkerülése érdekében a koncessziós szerződés megkötése során érvényesítendő szempontokról a Vagyonkezelő Rt. és a koncessziós szerződés megkötésére jogosult miniszter előzetesen köteles megállapodni. A megállapodás alapján az egyébként a Vagyonkezelő Rt.-hez tartozó vagyon működtetésére a koncessziós törvény rendelkezései szerint kerül sor, a koncessziós pályázat kiírására, valamint a koncessziós szerződés megkötésére a tevékenység szerint illetékes miniszter jogosult.

A külső vagyonkezelők kiválasztása minden esetben versenyeztetéssel, pályázattal történik. A nyilvános pályázatot két országos napilapban meg kell hirdetni, legalább tizenöt nappal a pályázat benyújtására előírt határidő lejárta előtt. A nyilvános pályázat eredményét a döntés indokolásával együtt ugyanazokban a napilapokban kell közzétenni, amelyekben a pályázati felhívás megjelent.

A zárt körű pályázat esetében közvetlenül kell ajánlattételre felhívni az érdekelteket, akik a döntésről is így értesülnek.

A versenyeztetési eljárásban bármely jogi személy, jogi személyiség nélküli gazdasági társaság vagy egyéni vállalkozó részt vehet. A pályázati kiírás tartalmát a törvényjavaslat 16. §-a szabályozza. A pályázati eljárás részletes menetét a Vagyonkezelő Rt. szabályzatban határozza meg.

A pályázat elbírálása során a hasonló értékű ajánlatok közüli választást elősegíti, ha a döntésre jogosult figyelembe veszi, hogy a pályázó a munkavállalók érdekeit mennyire tartja szem előtt, illetve megvizsgálja a pályázó hitelképességét is. Ha ezek tekintetében is egyenértékű feltételeket vállalnak a pályázók, úgy a törvény erejénél fogva előnyt élveznek a törvényjavaslat 17. § (2) bekezdésében felsoroltak az ott megjelölt sorrendben. E tekintetben a Vagyonkezelő Rt.-nek nincs mérlegelési lehetősége.

A Vagyonkezelő Rt. csak azzal köthet szerződést - az ismertetett szempontok figyelembevételével - aki a legkedvezőbb ajánlatot tette. Kivételesen mód van arra is, hogy a Vagyonkezelő Rt. a pályázók közül szabadabban válasszon, ezt azonban már a pályázati kiírás során a résztvevők tudomására kell hozni.

A vagyonkezelésre irányuló szerződés tartalmát a felek szabadon állapítják meg. Az állami vagyon védelme érdekében a megállapodást szerződést biztosító mellékkötelezettségekkel is biztosítani kell. Az állami vagyon védelme indokolja azt is, hogy a Vagyonkezelő Rt. a vagyonkezelő tevékenységét folyamatosan kísérje figyelemmel, és ennek során vizsgálja a vagyonkezelő hitelképességét is.

A vagyonkezelő a rábízott vagyont a saját mérlegében nem mutathatja ki, saját vagyonaként nem veheti számításba. A vagyonkezelésért kapott díjat azonban árbevételként, a a vagyonkezeléssel felmerült kiadásait pedig költségként számolja el, ha költségeit a Vagyonkezelő Rt. elismeri. A vagyonkezelő ösztönzésére szolgál, ha csak a szerződésben meghatározott eredmény elérése esetében illeti meg díjazás.

A 21. §-hoz

A közszolgálati feladatok megoldására többféle mód is kínálkozik. Ha az országos jellegű közszolgáltatási feladat ellátható veszteség nélkül, azt megvalósíthatja a Vagyonkezelő Rt.-hez tartozó gazdasági társaság. Egyes országos közszolgáltató tevékenységet ellátó gazdálkodó szervezetek felett - speciális helyzetükre, jellegzetességeikre tekintettel - nem a Vagyonkezelő Rt. hanem a tevékenység ellátásáért felelős miniszter gyakorolja a tulajdonosi jogokat. A miniszternek a tulajdonosi jogok gyakorlása tekintetében ugyanazok a jogosítványai, mint a Vagyonkezelő Rt.-nek.

Az országos közszolgáltatási cél ellátó gazdasági társaság kizárólagos vagy többségi állami tulajdonnal működhet. A feladat jellegéből adódik, hogy a tevékenységgel csak akkor hagyhat fel, ha a feladat ellátása más módon biztosított. Pl. helyette más, a Vagyonkezelő Rt., vagy a tevékenység szerint illetékes miniszterhez tartozó gazdasági társaság látja majd el feladatát, vagy esetleg az állam költségvetési szervet hoz létre a feladat végrehajtására. Elképzelhető, - ha nem is valószínű - az a megoldás is, hogy a feladatot - ha ehhez megfelelő költségvetési támogatást kapnak - nem állami tulajdonú gazdasági társaság működtetése e tekintetben feleslegessé válik. Ezt segíti elő a törvényjavaslat azon rendelkezése, hogy az ilyen feladatot ellátó gazdasági társaságok - függetlenül attól, hogy a gazdasági társaság tulajdonjoga kit illet - költségvetési támogatásban részesíthetőek.

Ha a gazdasági társaság közszolgáltatási tevékenységének megszüntetéséről a Vagyonkezelő Rt. dönt, ehhez be kell szereznie a tevékenység szerint illetékes miniszter véleményét is.

Közszolgáltatási feladat ellátására állami tulajdonnal működő gazdasági társaságot csak a Kormány alapíthat, de a tulajdonosi jogok gyakorlását - döntése szerint - a Vagyonkezelő Rt.-ra, vagy a tevékenység szerint illetékes miniszterre bízza.

A 22-25. §-hoz

A törvényjavaslat 22. §-ának (1) bekezdése rendelkezik a Vagyonkezelő Rt. bevételeiről. A bevétel főleg két forrásból származhat. Az egyik a Vagyonkezelő Rt. tulajdonában lévő üzletrészek, illetve részvények után járó osztalék, a másik az általa értékesített vagyonból származó bevétel. E bevételek után a Vagyonkezelő Rt.-t társasági adófizetési kötelezettség nem terheli, hiszen pl. az osztalék esetében azt a Vagyonkezelő Rt. részére megfizető gazdasági társaság már teljesítette. A Vagyonkezelő Rt. egyéb, nem említett bevételei után maga is köteles társasági adót fizetni.

Az adózott nyereségből egyrészt ún. eredménytartalékként kell képezni. Ez az összeg az évi adózás utáni nyereség 10%-a. Ha ez az eredménytartalék eléri a mindenkori alaptőke értékének meghatározott százalékát, a tartalékolásra nincs többé szükség, vagy kisebb mértékű is lehet. Ha az eredménytartalék a felhasználását követően az előírt százalék alá csökken, a tartalékolást ismét el kell kezdeni. A százalékos mértéket a Kormány a Vagyonkezelő Rt. alapítói okiratában határozza meg.

Az elkülönített eredménytartalék elsősorban a törvényjavaslat 22. §-ának (3) bekezdésében meghatározott célokra használható fel.

A Vagyonkezelő Rt. maga is részvénytársaság, így tulajdonosának, az államnak osztalékot köteles fizetni. Az osztalék forrásának az eredménytartalék után fennmaradó adózott nyereség, valamint a nem adóköteles bevételek tekinthetők. Az osztalék mértékét az éves költségvetési törvényben határozza meg az Országgyűlés. Ha a költségvetés osztalékigénye alacsonyabb mértékű, a Vagyonkezelő Rt. a nála maradó nagyobb nyereséggel (bevétellel) szabadabban gazdálkodhat, azt az állami vállalkozó vagyon hatékonyabb működtetésére fordíthatja.

A Vagyonkezelő Rt. gazdálkodását az Állami Számvevőszék ellenőrzi.

Az állam vállalkozásokban működő vagyonának hasznosításáról minden évben az Országgyűlés határoz a Vagyonpolitikai Irányelvekben. A Vagyonpolitikai Irányelvek tervezetét a Kormány az éves költségvetési törvényjavaslattal egyidejűleg köteles az Országgyűlés elé terjeszteni. A Vagyonpolitikai Irányelvek tervezetének elkészítését a privatizációért felelős miniszter irányítja, de a munkába be kell vonnia a Vagyonkezelő Rt. igazgatóságát, a Vagyonügynökség igazgatótanácsát, illetve az állami tulajdonosi jogokat gyakorló minisztereket is.

A Vagyonpolitikai Irányelvek részletesen tartalmazzák az állami vagyon hasznosításának főbb szempontjait és értékesítésének feltételeit. Nem rendelkezhetnek azonban a Vagyonpolitikai Irányelvek azokról a kérdésekről, amelyeket a törvényjavaslat vagy más törvény - így pl. a költségvetési törvény - kogensen szabályoz, illetve amelyekről a Vagyonkezelő Rt. alapító okiratában kell rendelkezni.

A költségvetés végrehajtásáról szóló törvényjavaslat előterjesztésével egyidejűleg a Kormány köteles az Országgyűlésnek beszámolni a Vagyonkezelő Rt. tevékenységéről, illetve a Vagyonpolitikai Irányelvekben foglaltak végrehajtásáról. A beszámolóhoz mellékelni kell a számviteli törvényjavaslat 23. §-ával összhangban - az Állami Számvevőszék elnökének jelentését, a Vagyonkezelő Rt. gazdálkodásáról.

A 26-30. §-hoz

A Vagyonkezelő Rt.-hez tartozó állami vállalatok gazdasági társasággá történő átalakulása több formában történhet. Az átalakulás egyik formája sem keletkeztet adó-, illetve - az eljárási illeték kivételével - illetékkötelezettséget. A létrejövő gazdasági társaság általános jogutódja az átalakult vállalatnak.

Azokat az állami vállalatokat, amelyekben a gazdasági társasággá történő átalakulást követően a Vagyonkezelő Rt. tagsági (részvényesi) joga tartósan és kizárólagosan fennmarad, a törvényjavaslat, illetve a Vagyonkezelő Rt.-hoz tartozó vagyoni kört kijelölő kormányrendelet hatálybalépésétől számított hatvan napon belül - egyszerűsített szabályok alkalmazásával - gazdasági társasággá kell átalakítani. Ezek a vállalatok átalakulásukig államigazgatási felügyelet alatt álló vállalatként működnek, az alapítói jogokat a Vagyonkezelő Rt. gyakorolja. A gazdasági társasággá történő átalakuláshoz szükséges intézkedéseket a vállalat igazgatója köteles megtenni. A Vagyonkezelő Rt.-t, mint az alapítói jogok gyakorlóját megilleti azonban az állami vállalatokról szóló 1977. évi VI. törvény (a továbbiakban: Vt.) 34. §-ában foglalt jog, vagyis a vállalat igazgatója lehet, ha ezt szükségesnek látja vállalati biztost rendelhet ki, aki a Vagyonkezelő Rt. közvetlen irányítása alatt áll.

A kizárólagos állami tulajdonban maradó gazdasági társaságok esetében - a Gt. 157. §-ának (3) bekezdésére, illetve 260. §-ának (1) bekezdésére figyelemmel - nem társasági szerződést, vagy alapszabályt, hanem alapító okiratot kell készíteni. Ennek határideje a kormányrendelet hatálybalépését követő hatvan nap.

A gazdálkodó szervezetek és a gazdasági társaságok átalakulásáról szóló 1989. évi XIII. törvény (a továbbiakban: Át.) 21. §-ának (2) bekezdése szerint az átalakuló vállalat vagyonmérlegében szereplő belterületi föld értékének megfelelő üzletrész (részvény) a föld fekvése szerinti önkormányzatot illeti meg. Ezt a rendelkezést az időleges állami tulajdonra vonatkozó törvényjavaslat új szabályozással váltja fel, mely alapján az önkormányzat a törvény erejénél fogva nem társasági résztulajdonra, hanem a belterületi föld értéke után a privatizációs bevételből pénzbeli térítésre tarthat igényt. A kizárólagos állami tulajdonban maradó gazdasági társaság esetében azonban fogalmilag kizárt, hogy az átalakuláshoz kapcsolódóan az állami vagyon privatizációjára kerüljön sor, valójában csupán az állami gazdálkodó szervezet jogi formája változik meg. Erre tekintettel mondja ki a törvényjavaslat, hogy az önkormányzatoknak változatlanul igényük van erre a részesedésre ezen vállalatok esetében is, de a részesedéshez ténylegesen csak akkor juthatnak hozzá, ha a Vagyonkezelő Rt.-hoz tartozó gazdasági társaságban a kizárólagos állami tulajdon megszűnik. Ez úgy történhet, hogy a Kormány a törvényjavaslat 2. §-ában, illetve 31. §-ában meghatározott rendeletét e gazdasági társaságra vonatkozóan módosítja és a gazdasági társaságot többségi vagy kisebbségi tartós állami tulajdonban állónak minősíti, illetve a felsorolásból történő kihagyásával a teljesen privatizálható vagyonkörbe utalja. Az állami tulajdon értékesítésével egyidejűleg kell gondoskodni az önkormányzatot megillető részesedés kiadásáról.

A kizárólagos állami tulajdonra tekintettel nincs mód ezen vállalatok esetében a vagyonjegyek részvénnyé történő átalakítására sem. Mivel vagyonjegy kibocsátására a 94/1988. (XII. 22.) MT rendelet szerint gazdasági társaság is jogosult, a vagyonjegyek tulajdonosai a vagyonjegy alapján őket megillető jogokat - mely nem biztosít tagsági (részvényesi) jogállást - az átalakult gazdasági társasággal szemben is gyakorolhatják. Ha a tulajdonosok ezt nem kívánják, vagy a gazdasági társaság ezt célszerűnek találja, a vagyonjegyet visszavásárolhatja. A visszavásárlás kötelező, ha azt olyan - ún. vásárolt - vagyonjegy tulajdonosa kéri, amelyhez a tulajdonosa nem ingyenesen vagy kedvezménnyel jutott hozzá. A visszavásárlás névértéken történik.

Az átalakulás során - tekintettel arra, hogy tulajdonosváltozásra, külső vállalkozók bevonására nem kerül sor - nincs szükség az egyébként előírt szigorú vagyonértékelésre. A vállalat vagyonát a számviteli törvény 1. sz. melléklete szerinti mérlegben kimutatott saját tőke összegében kell figyelembe venni.

A jogutódlás része, hogy az átalakulás előtt kiadott hatósági engedélyek jogosultjaként az új gazdasági társaságot kell feltüntetni. Az átalakulás - a hatályos szabályozással egyezően - a vállalattal szemben fennálló követeléseket nem teszi lejárttá.

Azok a vállalatok, amelyekben a Vagyonkezelő Rt. tagsági (részvényesi) joga az átalakulást követően csak részben marad tartósan fenn, az átalakulásukat az időleges állami tulajdonra vonatkozó törvényjavaslat szabályai szerint folytathatják le azzal, hogy átalakulási tervüket e törvényjavaslat hatálybalépését követő 6 hónapon belül kell benyújtaniuk a Vagyonkezelő Rt.-hoz. Az átalakulás során a Vagyonügynökség jogait a Vagyonkezelő Rt. gyakorolja. A gazdasági társasággá történő átalakulás - az időleges állami tulajdonra vonatkozó törvényjavaslat általános szabályainak alkalmazása mellett - végbemehet vállalati kezdeményezéssel, vagy egyszerűsített átalakulási eljárással is, ha ez utóbbihoz a Vagyonkezelő Rt. hozzájárul.

Ha a vállalat az átalakulási tervét a törvényjavaslat hatálybalépését követő hat hónapon belül nem nyújtotta be a Vagyonkezelő Rt.-hoz, vagy olyan átalakulási tervet nyújtott be, amely nem felel meg az időleges állami tulajdonra vonatkozó törvényjavaslat 33. §-ában foglaltaknak, a Vagyonkezelő Rt. - átalakítás céljából - a vállalatot államigazgatási felügyelet alá vonhatja és e törvényjavaslat 27-29. §-ában foglalt szabályok szerint hajtja végre a gazdasági társasággá történő átalakítást azzal, hogy a vagyonértékelést az időleges állami tulajdonra vonatkozó törvényjavaslat 61. §-a szerint kell elkészíteni.

-----STARTING---POINT---VEGE---

A 31. §-hoz

A törvényjavaslat 31. §-a részletesen rendelkezik arról, hogy a Kormánynak a 2. § szerinti, a Vagyonkezelő Rt.-hoz tartozó vagyoni kört megállapító rendeletében milyen szabályozást kell adnia. Elsősorban meg kell határozni a törvényjavaslat hatálya alá tartozó gazdálkodó szervezeteket és rendelkezni kell arról, hogy ezek közül melyekben kíván az állam kizárólagos, illetve többségi részesedést tartósan fenntartani. Ha a gazdálkodó szervezetekben az állami tulajdon tartósan kisebbségi lesz, meg kell határozni annak legkisebb mértékét is.

A rendeletben fel kell sorolni - az állami tulajdoni hányadnak az ismertetett szabályok szerinti megjelölésével - azokat a gazdálkodó szervezeteket, amelyek országos közszolgáltató tevékenységet látnak el, és ezek közül külön meg kell nevezni azokat, amelyek tekintetében a törvényjavaslatban foglalt tulajdonosi jogokat nem a Vagyonkezelő részvénytársaság, hanem a tevékenység ellátásáért felelős miniszter jogosult gyakorolni.

A Kormány - mivel az állam vállalkozói vagyonának körén kívül esik - egy másik rendeletben köteles megjelölni azokat a közfeladatokat ellátó állami vállalatokat, amelyeket meg kíván szüntetni, mert helyettük a feladat ellátására más szervezetet, költségvetési szervet vagy alapítványt hoz létre. A csődeljárásról, a felszámolási eljárásról és a végelszámolásról szóló 1991. évi IL. törvénynek a végelszámolásra vonatkozó szabályai szerint kell e vállalatok megszüntetését végrehajtani, majd ezt követően a vállalatot a cégnyilvántartásból a cégjegyzéküket vezető bíróságok törlik.

A vállalat megszüntetése iránti eljárás lefolytatását a törvényjavaslat hatálybalépését követő hat hónapon belül meg kell kezdeni, hogy a helyükbe lépő új szervezetek létrehozásáról ezen határidőn belül szintén gondoskodni kell.