1999. évi LXXVIII. törvény indokolása

a Magyar Köztársaság Kormánya és a Németországi Szövetségi Köztársaság Kormánya között személyeknek az államhatáron történő átadásáról-átvételéről szóló, Budapesten, 1997. december 1-jén aláírt Egyezmény kihirdetéséről

Indokolás

A Magyar Köztársaság Kormánya és a Németországi Szövetségi Köztársaság Kormánya erre felhatalmazott miniszterei Budapesten, 1997. december 1-én aláírták a személyeknek az államhatáron történő átadásáról-átvételéről szóló Egyezményt (visszafogadási egyezmény).

Az Egyezmény értelmében a felek kötelezettséget vállalnak arra, hogy a másik fél területén jogellenesen tartózkodó személyek közül minden formalitás nélkül visszaveszik saját állampolgáraikat, továbbá olyan harmadik állam polgárait, akik a megkeresett fél államának területén tartózkodási engedéllyel vagy érvényes vízummal rendelkeznek, illetve akik közvetlenül a megkeresett Szerződő Fél felségterületéről légi úton jogellenesen a megkereső Fél felségterületére utaztak be.

A szerződés részletesen szabályozza az átszállítás feltételeit, a cél- illetve tranzitország jogrendjének, illetve gyakorlatának vizsgálatát, az átszállítás megtagadásának lehetséges eseteit.

Az Egyezmény az adatvédelmi törvénnyel összhangban részletes adatvédelmi szabályokat is tartalmaz.

Az Egyezmény nem érinti az azokban a nemzetközi szerződésekben vállalt kötelezettségeket, amelyeknek a felek részesei, valamint azon szerződéseket, amelyek a menekültek jogaival kapcsolatban tartalmaznak kötelezettségeket.

A szerződést közbiztonsági, közrendi vagy közegészségügyi okokból fel lehet függeszteni, vagy bármely más fontos okból fel lehet mondani.

Az Egyezmény aláírásával a Németországi Szövetségi Köztársaság részéről az Egyezmény hatálybalépéséhez szükséges belső jogi előírások teljesültek, ezért az Országgyűlés megerősítését, majd a nemzetközi szerződés hatályba lépését követően gondoskodni kell az egyezmény törvénnyel történő kihirdetéséről.

Az Országgyűlés a 63/1998. (XI. 6.) OGY határozatával a nemzetközi szerződést megerősítette. Az Egyezmény 12. Cikkének (3) bekezdése szerint 1999. január 1-jén hatályba lépett, így gondoskodni kell annak törvénnyel történő kihirdetéséről.