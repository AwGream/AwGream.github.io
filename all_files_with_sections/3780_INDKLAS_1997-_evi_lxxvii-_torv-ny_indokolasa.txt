1997. évi LXXVII. törvény indokolása

a Magyar Köztársaság 1997. évi költségvetéséről szóló 1996. évi CXXIV. törvény módosításáról

Indokolás

A Népjóléti Minisztérium 1997. évben pályázatot hirdetett a család-, gyermek- és ifjúságvédelmi szakmai programokra, amelynek célja a gyermekek védelméről és a gyámügyi igazgatásról szóló törvényben szereplő feladatokat hatékonyan megvalósító család-, gyermek- és ifjúságvédelmi ellátás széleskörű kiépítésének támogatása.

A törvény fontos szerepet szán a családok megerősítését szolgáló gyermekjóléti szolgáltatásoknak.

Ennek érdekében fogalmazódott meg a „Családsegítés fejlesztése” program, amelynek célja, hogy a települési önkormányzatoknak nyújtott támogatással elősegítse a veszélyeztetettség kialakulását megakadályozó, valamint a veszélyeztetettséget megszüntető, illetve csökkentő hatékony megelőző gyermekvédelem feltételeinek kialakítását. A törvény 1997. november 1-jei hatállyal kötelező feladatként határozza meg az önkormányzatok számára a gyermekjóléti feladatok ellátását.

A program rendelkezésre álló keretösszege 350 millió forint. A benyújtott, mintegy 300 pályázat támogatása érdekében - hogy a már meglévő vagy létrehozandó családsegítő szolgálatok a családsegítési feladatok mellett elláthassák a gyermekjóléti feladatokat, illetve hogy a külön jogszabályban megállapított képesítési előírásoknak megfelelő szakembert alkalmazhassanak a községekben is, mintegy lefedve az ország valamennyi települését - szükséges a Népjóléti Minisztérium „Családsegítő központok fejlesztése” 350 millió forint költségvetési előirányzatának 200 millió forinttal történő felemelése.

A Népjóléti Minisztérium előzetes letartóztatásba kerülő fiatalok elhelyezését biztosító költségvetési előirányzata 1996-ban 100 millió forinttal csökkentésre került. Ezen keretösszeg visszapótlásával a Népjóléti Minisztérium Debreceni Gyermekotthona átalakítási és felújítási munkáira a generál kivitelezői szerződés ez év végi befejezési határidővel megköthetővé válna.

Az Állami Népegészségügyi és Tisztiorvosi Szolgálat intézményei köztisztviselő és közalkalmazott dolgozóinak 17%-os keresetnövekedése fedezetéül az 1997. évi költségvetési törvényben 5,6%-os mértékű költségvetési támogatási többlet került beépítésre.

A különbözetet az intézményeknek bevételi többletből, valamint létszámleépítésből és dologi előirányzataik terhére kellene biztosítaniuk.

Az Állami Népegészségügyi és Tisztiorvosi Szolgálat intézményeit a szervezet megalakítása óta összességében közel 1 milliárd forint költségvetési támogatás csökkentés sújtotta. Ennek következtében az egyes intézmények dologi előirányzatai kritikus mértékűre csökkentek. A dologi előirányzatok a napi működtetést sem biztosítják, a bérintézkedések fedezetéül nem szolgálhatnak.

A szolgáltatási díjak bevezetéséből származó bevételi többlet terhére tartós kötelezettséget az intézmények nem vállalhatnak.

A 17%-os keresetnövekedés biztosítása érdekében az intézmények költségvetési támogatási előirányzatának 493 millió forinttal történő kiegészítése szükséges.

Fenti kiegészítések fedezetéül a Belügyminisztérium fejezet költségvetésében tervezett Rendszeres gyermekvédelmi támogatás tartaléka (4 milliárd forint) szolgálhat.

Az 1997. évi költségvetés tervezése során e tételen tervezett összeg féléves kihatással lett figyelembe véve. A gyermekvédelmi törvény tervezett hatálybalépése (szeptember 1-je, majd november 1-je) következtében e források teljes egészében, rendeltetésszerűen nem használhatók fel.

A fentiekben részletezett átcsoportosítások a gyermekvédelmi törvényben megfogalmazott célok megvalósításának sérelme nélkül végrehajthatók.