2013. évi CLXXX. törvény indokolása

a hegyközségekről szóló 2012. évi CCXIX. törvény módosításáról

-----STARTING---POINT---ALTALANOS--- 

A törvény a hegyközségekről szóló 2012. évi CCXIX. törvénynek a Hegyközségek Nemzeti Tanácsának elnök- és alelnök-választásra vonatkozó szabályait módosítja annak érdekében, hogy biztosítsa a hegyközségek demokratikus működését és az igazságos döntéshozatalt.

A Nemzeti Adatvédelmi és Információszabadság Hivatala vizsgálatot folytatott Hegyközségek Nemzeti Tanácsának adatkezelése vonatkozásában, melynek során az adatkezelés törvényi szabályozásának hiányára mutatott rá.

-----STARTING---POINT---RESZLETES---

Az 1. §-hoz

Hatályon kívül helyezi a törvény azon rendelkezését, mely előírja, hogy a Hegyközségek Nemzeti Tanácsának elnökét csak a szőlészeti, míg az alelnökét csak a borászati szekcióba tartozó küldöttek közül kell megválasztani. A közigazgatási feladatok magas színvonalon történő ellátása érdekében indokolt a miniszter szakmai kontrollját jelentő hozzájárulás intézményét statuálni, amellyel az országos szintű szervezet irányításáért felelős személy szakmai és közigazgatási jártassága mellett teremt új garanciát.

A 2. §-hoz

A módosítás révén egyszerűen, költségmentesen és gyorsan eleget lehet tenni a NAIH határozatában foglalt adatkezelési elvárásoknak és nem kell október 31-vel leállítani az adatkezelést a hegyközségeknél. A módosítás biztosítja a törvényi felhatalmazást a hegyközségi tagok és adatszolgáltatásra kötelezettek személyes adatai vonatkozásában a Hegyközségek Nemzeti Tanácsa részére az adatkezelésre azzal, hogy egyidejűleg a borászati hatóság irányába történő adatátadás törvényi feltételeit is rögzíti.

A 3. §-hoz

A köztársasági elnök megfontolásra visszaküldte az Országgyűlésnek a törvényt, kérve annak adatkezelésre vonatkozó rendelkezéseivel összefüggésben az információs önrendelkezési jogról és az információszabadságról szóló 2011. évi CXII. törvény (a továbbiakban: Infotv.) rendelkezéseinek figyelembe vételét.

A személyes adatok kötelező kezelése az információs önrendelkezési jog korlátozása, amelynek meg kell felelnie az alapjogi korlátozás Alkotmánybíróság által kimunkált, és az Alaptörvényben testet öltött szabályainak. Az információs önrendelkezési jog érvényesüléséhez szükséges alapvető szabályokat az Infotv. határozza meg. Az Infotv. 5. § (3) bekezdése szerint kötelező adatkezelés esetén a kezelendő adatok fajtáit, az adatkezelés célját és feltételeit, az adatok megismerhetőségét, az adatkezelés időtartamát, valamint az adatkezelő személyét az adatkezelést elrendelő törvény, illetve önkormányzati rendelet határozza meg. Erre tekintettel indokolt a törvényben konkretizálni az adatkezelés célját, adatok fajtáit és az adatkezelés időtartamát, valamint az adatvédelem további részleteit.

-----STARTING---POINT---VEGE---

A 4. §-hoz

Hatályba léptető rendelkezést tartalmaz.