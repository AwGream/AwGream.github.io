2017. évi CLXXX. törvény indokolása

egyes kulturális és sporttárgyú törvények, valamint egyes kapcsolódó törvények módosításáról

-----STARTING---POINT---ALTALANOS--- 

A törvény több kulturális és sporttárgyú törvény módosítását tartalmazza. A módosítások többsége jogszabályi változásokból fakadó jogalkotási kötelezettség végrehajtására (az általános közigazgatási rendtartásról szóló 2016. évi CL. törvény (a továbbiakban: Ákr.) 2018. január 1-jei hatályba lépése, a muzeális intézményekről, a nyilvános könyvtári ellátásról és a közművelődésről szóló 1997. évi CXL. törvény (a továbbiakban: Kultv.) módosítása alapján a megyei hatókörű városi könyvtár elnevezés átvezetése) vagy kisebb jogalkalmazási problémák kiküszöbölésére irányul.

A jogalkotó a Magyar Művészeti Akadémia (a továbbiakban: MMA) köztestületi működésében, szervezeti életében az eltelt öt évben felmerült gyakorlati tapasztalatokra és igényekre reagálva a Magyar Művészeti Akadémiáról szóló 2011. évi CIX. törvényt (a továbbiakban: MMA tv.) is módosítja.

Szükségessé vált az MMA tagi elnevezések átláthatóbbá és egyértelművé tétele, a tagválasztásra vonatkozó eljárási szabályok kiegészítése, a levelező taggá válás feltételrendszerének megújítása, az MMA közfeladatait meghatározó rendelkezések pontosítása, az MMA tisztségviselőivel szemben támasztott új követelmények bevezetése, a főtitkár mandátumának - a mandátum gyakorlásának időtartama és a megválasztás időpontja tekintetében - az elnök mandátumához való igazítása, továbbá az elnököt segítő, az Alapszabály rendelkezései alapján létrejött Társadalmi Tanácsadó Testület törvénybe emelése. Emellett jogtechnikai pontosítások, korrekciók átvezetésére is sor kerül.

A törvény további fontos elemét képezi egy új rendszeres pénzellátás; a művészjáradék bevezetése egyes művészeti díjakban részesült, 65. életévüket betöltött személyek részére. A magyar állam ezen - az MMA Titkársága által folyósítandó - járadék bevezetésével is kifejezi a kimagasló teljesítményű alkotók, előadók iránti megbecsülését, a teljesítményük előtti tiszteletadást.

Összhangban az MMA tv. módosításával szükségessé vált a személyi jövedelemadó meghatározott részének az adózó rendelkezése szerinti felhasználásáról szóló 1996. évi CXXVI. törvény és a Kossuth-díjról és a Széchenyi-díjról szóló 1990. évi XII. törvény módosítása is. Jelentősebb mértékben módosul a Kultv. is. A közgyűjteményi terület esetében a módosítás pontosítja a nyilvános könyvtárak alapkövetelményeit és alapfeladatait, a minőségelvű működés jegyében előírja a nyilvános könyvtárak számára az éves szakmai munkaterv és beszámoló elkészítését. Közművelődési területen a törvény rögzíti a közművelődési alapszolgáltatások kapcsán a települési önkormányzatok feladatait, valamint egyes közművelődési intézményekben és az országos hatókörű szakmai szervezetben foglalkoztatottak kapcsán további képesítési előírásokat is meghatároz.

-----STARTING---POINT---RESZLETES---

Az 1. §-hoz

A Kossuth-díjról és a Széchenyi-díjról szóló 1990. évi XII. törvény 3. § (5) bekezdése előírja, hogy a Kossuth-díj és a Széchenyi-díj díjazottjai az adományozás jogcímén a törvényben meghatározott címhasználaton és jutalomösszegen túl más kedvezményekben nem részesíthetők. A 3. § (5) bekezdéséhez nem fűződik a jogalkalmazás során felismerhetően értelmezhető és egyértelmű normatartalom és joghatás, és a rendelkezéssel elérni kívánt cél sem határozható meg egyértelműen amiatt, hogy számos kedvezmény és díj adományozása, nyújtása jogszabályi feltételéül, alapjául szolgál a Kossuth-díjban való részesítés; többek között az MMA tv. szerinti Nemzet Művésze díj adományozásának is feltétele a Kossuth-díj birtoklása. Így a Kossuth-díj birtokosai - ha nem is a díjadományozás jogcímén, de azzal közvetlen összefüggésben, jogszabály alapján - egyéb díjban illetve kedvezményben részesülhetnek; a személyes megbecsülés ezen kifejezésének nem kívánatos törvényi korlátot szabni; a 3. § (5) bekezdése hatályon kívül helyezése indokolt.

A 2. §-hoz

A köziratokról, a közlevéltárakról és a magánlevéltári anyag védelméről szóló 1995. évi LXVI. törvény 35. § (8) bekezdésében felsorolt szerveket a törvény kiegészíti a Magyarok Világszövetsége és jogelőd szervezeteivel, valamint pontosítja, hogy ezek iratait az illetékes közlevéltár őrzi.

A 3. §-hoz

Az Ákr. értelmében az eljáró hatóság egy alkalommal hívhatja fel a kérelmezőt hiánypótlásra, ha törvény vagy kormányrendelet másként nem rendelkezik. Erre, valamint a méltányossági eljárás esetenkénti bonyolultságára figyelemmel indokolt hiánypótlásra legfeljebb két alkalommal lehetőséget biztosítani.

A 4. §-hoz

Az MMA közhasznú jogállása megszüntetését az MMA tv. 2. § (5) bekezdése 2018. január 1-jével történő hatályon kívül helyezése eredményezi. A törvény az MMA közhasznú státusza megszüntetéséhez kapcsolódóan tartalmazza a személyi jövedelemadó meghatározott részének az adózó rendelkezése szerinti felhasználásáról szóló 1996. évi CXXVI. törvény módosítását a 4. § (1) bekezdés i) pontjának hatályon kívül helyezésével, az MMA-nak a magánszemély rendelkezési jogának kedvezményezettjei köréből való törlésére irányulóan.

Az 5. §-hoz

A Semmelweis Orvostörténeti Múzeum, Könyvtár és Levéltár 2017. február 1-jével - a Magyar Nemzeti Múzeumba történő beolvadással - megszűnt. Az egészségügyi és a hozzájuk kapcsolódó személyes adatok kezeléséről és védelméről szóló 1997. évi XLVII. törvény 30. §-ának levéltári jellegű módosítása a tudományos jelentőségű egészségügyi dokumentáció közlevéltári illetékességbe történő meghagyását célozza. A Semmelweis Orvostörténeti Múzeum, Könyvtár és Levéltár, mint állami szaklevéltár megszűnése miatt az iratanyagot keletkeztető közfeladatot ellátó szerv területi illetékessége szerinti közlevéltárba (MNL Országos Levéltára vagy megyei tagintézménye és Budapest Főváros Levéltára) szükséges elhelyezni, továbbá ennek értelmében a jövőben a tudományos jelentőségű egészségügyi dokumentáció gyűjtése a területileg illetékes közlevéltárak feladat lesz.

A 6. §-hoz

A közgyűjteményi terület vonatkozásában a módosítás a levéltárakat kiveszi a Kultv. 95/B. § (11) bekezdés a) pontjában szabályozott minősítési eljárás hatálya alól, valamint pontosítja a nyilvános könyvtárak alapkövetelményeit és alapfeladatait, a minőségelvű működés jegyében előírja a nyilvános könyvtárak számára az éves szakmai munkaterv és beszámoló elkészítését. A módosítás - a megyei hatókörű városi könyvtárak módszertani szerepkörét kiegészítve - rögzíti, hogy a nyilvános könyvtári munkaterveket és beszámolókat a megyei hatókörű városi könyvtár elektronikus formában megőrzi és hozzáférhetővé teszi.

Az Ákr. hatályba lépésével összefüggő jogszabály-módosítások miatt szükségessé vált a muzeális intézményekre vonatkozó egyes - korábban rendeletben megállapított - szabályok törvényi szintre történő emelése (lezárt gyűjtőkör, gyűjtőterület).

A közművelődési alapszolgáltatások kapcsán a törvény rögzíti a települési önkormányzatok feladatait, valamint egyes közművelődési intézményekben és az országos hatókörű szakmai szervezetben foglalkoztatottak kapcsán további képesítési előírásokat is meghatároz.

Jogtechnikai pontosításokat is tartalmaz.

A 7. §-hoz

Az Ákr. jogorvoslati rendszerében fellebbezésnek kizárólag akkor van helye, ha azt az Ákr. vagy az ágazati törvény megengedi. Erre figyelemmel indokolt a rendőrség által, a sportrendezvények biztonsága érdekében hozott egyes határozatok elleni fellebbezés lehetőségéről rendelkezni a sportról szóló törvényben. A módosítás az Ákr.-nek való megfelelést szolgálja, a törvény nem vezet be új fellebbezési lehetőséget.

A 8. §-hoz

Az előadó-művészeti szervezetek támogatásáról és sajátos foglalkoztatási szabályairól szóló 2008. évi XCIX. törvény módosítása lehetővé teszi azon szervezetek számára a foglalkoztatottak felsőfokú végzettségének kötelezettsége alóli mentesülést, amelyek ezt nem tudják teljesíteni.

A 9. §-hoz

Az UNESCO Magyar Nemzeti Bizottsága létrehozására és működésének részletes szabályainak megállapítására irányuló felhatalmazó rendelkezés megalkotása.

A 10. §-hoz

A módosítás bevezeti az „akadémikusok” fogalmát. A rendes tagok és levelező tagok együttese alkotja az „akadémikusok”-at, míg a rendes tagok, a levelező tagok, a nem akadémikus tagok, a pártoló tagok és a tiszteletbeli tagok - tehát valamennyi tagi forma együttese - általános megnevezése a köztestületi tag(ok) helyett „az MMA tagjai”.

A 11. §-hoz

Az MMA tv. a köztestület feladatai között rögzíti a Magyar Tudományos Akadémiával (a továbbiakban: MTA) való együttműködés kötelezettségét. A Magyar Tudományos Akadémiáról szóló 1994. évi XL. törvényben (a továbbiakban: MTA tv.) nem szerepel hasonló, az MTA-t az MMA irányában együttműködésre kötelező rendelkezés; az MMA tv.-ben az MMA létesülése, köztestületi működésének megkezdése időszakában volt különös jelentősége az MTA-val való kapcsolatfelvétel és együttműködés törvényi szintű előírásának. Mára az MMA és az MTA együttműködése magától értetődő és eredményes, törvényi biztosítékot nem igényel; erre tekintettel indokolt az MMA-nak az MTA-val való együttműködése kötelezettségét rögzítő szabály hatályon kívül helyezése.

A 12-13. §-hoz

Jogtechnikai módosítások.

A 14. §-hoz

Szükséges az MMA tv. kiegészítése a rendes és levelező tagválasztás egyes eljárási fázisai (ajánlás, jelölés, kvótaosztás, javaslattétel a közgyűlés számára, választás) összekapcsolása útján. A törvény továbbá kiegészül azon rendelkezéssel, miszerint a levelező, illetve rendes taggá választás akadémikusi kezdeményezésre - négy akadémikus egybehangzó akaratát kifejező, közös ajánlásával - indul.

A 15. §-hoz

A törvény célja a nem akadémikus taggá és az akadémikussá választás feltételeinek közelítése, a nem akadémikusi tagság pozíciójának erősítése az akadémikussá válás lehetősége tekintetében. A törvény értelmében az új levelező tagokkal szemben támasztott érdemességi feltételek a DLA fokozattal vagy az MMA Alapszabályában (a továbbiakban: Alapszabály) meghatározott hazai művészeti szakmai elismeréssel való rendelkezés, vagy fennálló nem akadémikus tagi jogviszony. Az új levelező taggá válási feltételrendszerrel erősíthető a már elfogadott köztestületi tagi struktúra; a köztestületi pályaív a köztestületen belül folyó munka folyamatosságát biztosítja.

A 16. §-hoz

A közgyűlési képviselők mandátuma a hatályos törvényben meghatározott 4 évről 2 évre csökken. A módosítás előírja továbbá, hogy a közgyűlési képviselő csak egy alkalommal választható újra, valamint, hogy ha a közgyűlési képviselő mandátuma a megbízástól számított két éven belül bármely okból megszűnik, a helyére új közgyűlési képviselő a megelőző képviselő megbízása lejáratának időpontjáig tartó határozott időre választható. A törvény átmeneti rendelkezést is megállapít a mandátumok hosszú távú „összerendezését” célozva.

A 17. §-hoz

A módosítás értelmében a pártoló tagok MMA-ba való felvételének lehetősége megszűnik.

Átmeneti rendelkezés szól arról, hogy a már megválasztott pártoló tagok tagsági jogviszonya továbbra is fennmarad.

A 18. §-hoz

Indokolt a jelenleg az Alapszabály részét képező vagyongazdálkodási szabályzat és közbeszerzési szabályzat leválasztása az Alapszabályról; az egységben való kezelésnek a köztestület megalakulásakor volt jelentősége. A közbeszerzési szabályzatot a törvény értelmében az elnökség fogadja el, a vagyongazdálkodási szabályzat kiadása viszont - a tiszta, etikus és átlátható működés fenntartása érdekében - közgyűlési hatáskörben marad.

A 19. §-hoz

A hatályos szabályozás szerint az MMA elnökségének tagjai az elnök, a két alelnök, a főtitkár és a közgyűlés által három évre választott négy rendes vagy levelező tag, illetve a 25. § szerinti esetben a tiszteletbeli elnök. A módosítás értelmében a közgyűlés nem valamennyi rendes és levelező tag, hanem csak a közgyűlés időpontjában már legalább két éve megválasztott rendes és levező tagok - akadémikusok - közül választhat - három évre - elnökségi tagokat.

Emellett - 2018. január 1-jei hatálybalépéssel - az elnökség feladat- és hatáskörét rögzítő rendelkezés kiegészül azzal, hogy az MMA közbeszerzési szabályzatát az elnökség fogadja el. A hatályos szabályozás szerint az Alapszabály részét képezi a közbeszerzési szabályzat; az egységben való kezelés a köztestület megalakulásakor volt releváns.

A 20. §-hoz

Az MMA tv. kiegészül azzal, hogy az MMA elnöke mellett stratégiai, véleményformáló - önálló döntési jogkörrel nem rendelkező - testületként Társadalmi Tanácsadó Testület működik, melynek tagságára, tevékenységére vonatkozó szabályokat az Alapszabály tartalmazza. A módosítás időpontjában már működik a testület az elnök mellett a közgyűlés döntése, az Alapszabály alapján.

A 21. §-hoz

A módosítás értelmében a felügyelő testület közgyűlés által választott három tagját a legalább két éve megválasztott akadémikusok közül választja meg a közgyűlés. A módosítás előírja továbbá, hogy valamennyi felügyelő testületi tag legfeljebb egy alkalommal választható, illetve delegálható újra. A törvény átmeneti rendelkezést is megállapít a mandátumok hosszú távú „összerendezését” célozva.

A 22. §-hoz

A tagozatban folytatott tagi munkára vonatkozó törvényi rendelkezés módosítása.

A 23. §-hoz

Az MMA elnökét a magyar állampolgárságú, és - a módosítás értelmében - a legalább két éve megválasztott akadémikusok közül választja a közgyűlés. Az elnök megbízatása három évre szól, ezt a módosítás azzal a kivétellel egészíti ki, hogy ha az előző elnök mandátumából három évnél kevesebb volt hátra, akkor az új elnök megbízatása az előző elnök mandátumából hátralévő időre szól.

A törvény megemeli az elnök által vállalható kötelezettség értékhatárát azon kötelezettségvállalások tekintetében, amelyről való döntés nem tartozik az elnökség vagy a közgyűlés kizárólagos hatáskörébe. Az elnököt a törvény értelmében a közgyűlés felé beszámolási kötelezettség terheli.

A 24. §-hoz

A módosítás értelmében az MMA alelnökei a legalább két éve megválasztott akadémikusok közül kerülhetnek ki.

A 25. §-hoz

A főtitkár mandátumának az elnök mandátumához kötöttségét, az elnök és a főtitkár megbízási idejének összehangolását eredményezi a módosítás.

A 26. §-hoz

Az MMA tv. 25. § (1) bekezdésének módosítása értelmében tiszteletbeli elnöki cím csak a - legalább két éve megválasztott - rendes tag számára adományozható.

A 27. §-hoz

A módosítás kimondja, hogy jogszabállyal vagy kormányhatározattal az MMA számára nyújtott, meghatározott célra szolgáló összeg illetve a jóváhagyott elemi költségvetésben meghatározott célt szolgáló összeg esetében nem szükséges külön közgyűlési, elnökségi döntéshozatal a forrás felhasználására nézve, hiszen annak kizárólag a cél szerinti felhasználására van mód.

A 28. §-hoz

A Nemzet Művésze díj adományozásával kapcsolatos eljárás részleteit egyértelműsítő, kiegészítő tartalmú módosítást tartalmaz.

A 29. §-hoz

A művészjáradék bevezetésének célja a 65. életévüket betöltött, illetve az ezt az életkort legkésőbb 2018. január 1-jéig - a törvénymódosítás művészjáradékról szóló rendelkezései hatálybalépéséig - betöltő, elismert művészek részére életük végéig folyósítandó járadék-jellegű juttatás alapítása. A módosítás értelmében az MMA a kiemelkedő művészi teljesítmények és művészi életút iránti tisztelete kifejezéseképpen rendszeres (havi) díjazást (a továbbiakban: művészjáradék) nyújt az MMA Titkársága útján azon, 65. életévét betöltött személynek, aki - a módosítás értelmében - a felsorolt díjak valamelyikében részesült, emellett nem vonatkoznak rá a művészjáradékban való részesítést kizáró okok, és azt az MMA Titkárságán a módosításban rögzítettek szerint kérelmezi.

A kultúráért felelős miniszter feladatkörében adományozható, a művészjáradék megállapítása szempontjából releváns elismerések köre a törvény benyújtása időpontjában a következő:

Balassa Péter-díj;

Balázs Béla-díj;

Balogh Rudolf-díj;

Bánffy Miklós díj, ha a díjat művészet-igazgatási területen végzett vagy művészetelméleti tevékenységért adományozták;

Blattner Géza-díj;

Erkel Ferenc-díj;

Ferenczy Noémi-díj;

Gérecz Attila-díj;

Harangozó Gyula-díj;

Hortobágyi Károly-díj;

Jászai Mari-díj;

József Attila-díj;

Liszt Ferenc-díj;

Martin György-díj;

Márai Sándor-díj;

Munkácsy Mihály-díj;

Nádasdy Kálmán-díj;

Németh Lajos-díj;

Szabolcsi Bence-díj.

A többszörös díjazás elkerülése érdekében nem állapítható meg művészjáradék az MMA tv. módosításában felsorolt címekkel, díjakkal bíró elismert művészek számára, mert ők már részesülnek a központi költségvetés terhére rendszeres, jelentős összegű juttatásban.

Aki több művészeti elismerésben, vagy több alkalommal azonos elismerésben részesült, csak egyik elismerése alapján részesülhet művészjáradékban. Művészjáradék iránti kérelem a művészeti elismerésben való részesítés időpontjától függetlenül, a díjszerzést követően bármikor benyújtható.

A művészjáradék havi mértéke az öregségi teljes nyugdíj jogszabályban meghatározott legkisebb összegének 425%-a. A művészjáradék élethosszig tartó juttatás.

A művészjáradékot írásban benyújtott kérelemmel kell igényelni meghatározott adatok megadásával és nyilatkozatok megtételével; így többek között meg kell nevezni azon művészeti elismerést, amelyre tekintettel a kérelmező a művészjáradékot igényli, s meg kell jelölni azon időpontot, amikor a művész az elismerésben részesült, nyilatkozni kell továbbá arról, hogy a kérelmező a művészjáradék megállapítását kizáró elismeréssel nem rendelkezik. Az állami és miniszteri művészeti elismerést igazolni kell, amelyre azért van szükség, mert a törvénymódosítás előkészítése idején - a köztestületi díjak kivételével - nem áll rendelkezésre közhiteles nyilvántartás a díjazottak személyéről. A közgyűlés által adományozott díjak hiteles okirattal való igazolására nincs szükség; azt az MMA Titkársága hivatalból ellenőrzi nyilvántartásaiban.

A 30. §-hoz

Átmeneti rendelkezések az elnök, az elnökség tagja, és külön az alelnök, a tiszteletbeli elnök, a főtitkár, a felügyelő testület tagja, a pártoló tag, a közgyűlési képviselő és a tagozatvezető jogviszonyával kapcsolatosan.

A 31. §-hoz

A 31. § (1) bekezdése szerinti átmeneti rendelkezés az MMA közhasznú státuszának megszüntetését eredményező, az MMA tv. 2. § (5) bekezdését 2018. január 1-jével hatályon kívül helyező rendelkezéssel függ össze. A 31. § (2) bekezdése szerinti átmeneti rendelkezés értelmében művészjáradék megállapítása iránti kérelmek a művészjáradék bevezetésének időpontjától, 2018. január 1-jétől benyújthatók, az ellátás megállapítására viszont legkorábban 2018. március 1-jén kerülhet sor.

A 32. §-hoz

Átmeneti rendelkezéseket tartalmaz a főtitkár-választásával összefüggésben.

A 33. §-hoz

Szövegcserés módosítások.

A 34. §-hoz

Az MMA tv. 2. § (5) bekezdése alapján az MMA az egyesülési jogról, a közhasznú jogállásról, valamint a civil szervezetek működéséről és támogatásáról szóló 2011. évi CLXXV. törvényben foglalt feltételek teljesítésére tekintet nélkül - az MMA tv. erejénél fogva - közhasznú szervezetnek minősül. Az MMA tv. 2. § (5) bekezdésének hatályon kívül helyezése az MMA közhasznú jogállása megszüntetését célozza. A köztestület működése központi költségvetési forrásokra, és nem támogatói adományokra épül; a közhasznú jogálláshoz továbbá nem kapcsolódnak a köztestületnél vagy az adózóknál jelentkező olyan előnyök, amelyek a közhasznú státusz további fenntartását egyértelműen szükségessé teszik. Mindez az MMA közhasznú státuszának a törvényből való kivezetését indokolja; amely körülmény semmilyen hátrányt nem okoz a köztestület számára, ugyanakkor annak eredményeképpen adminisztrációs terhektől mentesül.

A törvény - e szakasszal összefüggésben, a közhasznú státusz megszüntetésével kapcsolatosan - átmeneti rendelkezést is tartalmaz az MMA közhasznú jogállásáról szóló adat nyilvántartásból való törlésével kapcsolatosan.

A 29. § (3) bekezdése végrehajtott rendelkezést tartalmaz, a bekezdés deregulációja indokolt.

-----STARTING---POINT---VEGE---

A 35. §-hoz

Hatályba léptető rendelkezések.

A 36. §-hoz

Az Ákr. 8. § (3) bekezdése értelmében miniszteri rendelet nem állapíthat meg eljárási rendelkezést. Erre figyelemmel az egyes sportcélú ingatlanok tulajdoni helyzetének rendezéséről szóló törvény vonatkozó rendelkezéseinek és a felhatalmazása alapján kiadott miniszteri rendeletnek a hatályon kívül helyezése szükséges.

A jogalkotásról szóló 2010. évi CXXX. törvény 13. § (1) bekezdése értelmében a felhatalmazó rendelkezés hatályon kívül helyezése esetén - kivéve, ha egyidejűleg a tárgykör szabályozására azonos tartalommal új felhatalmazó rendelkezést alkottak - a hatályon kívül helyezésről rendelkező jogszabályban intézkedni kell a végrehajtási jogszabály hatályon kívül helyezéséről vagy a végrehajtási jogszabály azon rendelkezésének a hatályon kívül helyezéséről, amely a felhatalmazás végrehajtására irányul. Figyelemmel arra, hogy az egyes sportcélú ingatlanok tulajdoni helyzetének rendezéséről szóló 1996. évi LXV. törvény 10. §-a szerinti tárgykör szabályozására új felhatalmazó rendelkezés nem kerül megállapításra, ezért a törvény tartalmazza a végrehajtási jogszabály hatályon kívül helyezését is.