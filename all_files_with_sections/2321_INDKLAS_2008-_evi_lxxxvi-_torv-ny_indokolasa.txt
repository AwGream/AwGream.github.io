2008. évi LXXXVI. törvény indokolása

a Nemzeti Civil Alapprogramról szóló 2003. évi L. törvény módosításáról

-----STARTING---POINT---ALTALANOS--- 

A Nemzeti Civil Alapprogramról szóló 2003. évi L. törvény (a továbbiakban: NCA törvény) 2003-ban lépett hatályba. A Nemzeti Civil Alapprogram (a továbbiakban: NCA) 5 éves működése, a 2 választási eljárás tapasztalatai alapján időszerűvé vált a törvény rendelkezéseinek felülvizsgálata. A törvény az NCA fő vívmányait, demokratizmusát, a civil szervezetek által választott testületek hatáskörét, összességében az NCA szerkezetét nem érinti, elsősorban a rendszer hatékonyágának, átláthatóságának előmozdítását, a gyakorlati tapasztalatok érvényesítését célozza. A törvény által érintett főbb pontok a következők:

A támogatásra jogosult szervezetek körének felülvizsgálata: a kedvezményezettek köréből a törvény ki kívánja szűrni azokat a szervezettípusokat, amelyeknek támogatása nem egyeztethető össze az Alapprogram szellemiségével. Az Alapprogram függetlenségének biztosítása érdekében indokolt pl. a pártok által alapított civil szervezetek támogatási lehetőségének megszüntetése.

A testületi döntések felülvizsgálati szabályainak módosítása révén a törvény meghatározott esetben lehetőséget ad a kedvezményezett szervezet részére a kollégiumi döntés elleni kifogás benyújtására, illetve a kifogás tárgyában hozott Tanácsi döntés ellen a bíróság előtti jogorvoslatra.

Az összeférhetetlenségre vonatkozó szabályok szigorítása keretében a törvény megteremti az összhangot a közpénzekből nyújtott támogatások átláthatóságáról szóló 2007. évi CLXXXI. törvény kizáró rendelkezéseivel.

A közpénzek felhasználása átláthatóságának előmozdítása érdekében a törvény biztosítja a nyertes pályázati dokumentációk, valamint az elnyert támogatásokkal kapcsolatos, a kezelő szerv által kezelt adatok nyilvánosságát.

-----STARTING---POINT---RESZLETES---

Az 1. §-hoz

Az NCA célja a „klasszikus” civil szervezetek támogatása. Az NCA törvény ezért kizárja a támogatási rendszerből a közalapítványokat, pártokat, munkaadói és munkavállalói érdek-képviseleti szervezeteket, biztosító egyesületeket. A hatályos szabályozás értelmében nem jogosult az Alapprogram működési támogatására az a civil szervezet, amely a tárgyévben a költségvetési törvény alapján közvetlenül nevesítve részesül működési támogatásban az állami költségvetésből, illetve az a civil szervezet, amely közvetlen politikai tevékenységet folytat, illetve országgyűlési képviselői, megyei, fővárosi önkormányzati választáson jelöltet állít. Az Alapprogram több mint 4 éves működése azt igazolta, hogy a kedvezményezettek körét módosítani, illetve a szabályokat pontosítani kell.

A kedvezményezettek köréből ki kell szűrni azokat a szervezettípusokat, amelyeknek támogatása nem egyeztethető össze az Alapprogram szellemiségével. Az NCA törvény által meghatározott kedvezményezetti körben ugyanis vannak olyan szervezetek, amelyek a törvényben rögzített normatív feltételeknek megfelelnek ugyan, támogatásuk azonban ellenkezik az Alapprogram támogatási céljával. Ilyen szervezeteknek tekinthetők a gazdasági érdek-képviseleti tevékenységet ellátó szervezetek. A törvény értelmében a munkaadói és munkavállalói érdekképviseletek mellett a létesítő okirat szerint gazdasági érdek-képviseleti tevékenységet is ellátó szervezetek nem minősülnek civil szervezetnek, így támogatást sem igényelhetnek az Alapprogramból.

Az NCA törvény preambuluma megfogalmazza, hogy az NCA pártpolitikától mentes forrás kíván lenni. Erre tekintettel az Alapprogram függetlenségének biztosítása érdekében indokolt a pártok által létrehozott civil szervezetek támogatási lehetőségének megszüntetése. A törvény az értelmező rendelkezések között kimondja, hogy a törvény alkalmazásában nem minősül civil szervezetnek a pártok által alapított alapítvány és a párt részvételével létrehozott társadalmi szervezet.

Az NCA törvény 3. §-ának (3) bekezdése szerint nem jogosult az Alapprogram működési támogatására az a civil szervezet, amely a tárgyévben a költségvetési törvény alapján közvetlenül, nevesítve részesül működési támogatásban a központi költségvetésből.

Ezt a rendelkezést pontosítja a törvény aszerint, hogy az a civil szervezet nem jogosult működési támogatásra, amely a tárgyévben a költségvetési törvény alapján nevesítve részesül támogatásban, és a támogatást az erről szóló támogatási szerződés szerint működési célra kapja.

A 2-3. §-hoz

Az NCA törvény 4. §-ának (6) bekezdése és 5. §-ának (5) bekezdése szerint a testületi döntések ellen a döntéshozataltól számított 30 napos határidőn belül lehet kifogást bejelenteni. A Tanács és a Kollégiumok döntéseinek az Alapprogram honlapján történő közzétételére is 30 nap áll rendelkezésre. A határozathozataltól számított 30 napos határidő jelentősen megnehezíti, egyes esetekben pedig ellehetetleníti a felülvizsgálathoz való jog gyakorlását, hiszen a testület határozatának honlapon történő megjelenítésére is ugyanez a határidő áll a tagok rendelkezésére, így előfordulhat, hogy mire a döntés publikálttá válik, lejár a kifogás benyújtására megszabott határidő.

A törvényben a felülvizsgálati rendszer átalakításra kerül. A kifogásokat a döntés közzétételétől számított 30 napon belül lehet benyújtani. A miniszternek a kifogás benyújtását követően 30 nap áll rendelkezésére, hogy a Tanácsot felhívja a jogszabálysértés megszüntetésre. Amennyiben a Tanács a felhívásnak nem tesz eleget, a miniszter a jogszabálysértő döntést megsemmisíti.

A civil szervezet által benyújtott, támogatás felhasználásáról szóló beszámoló tárgyában hozott kollégiumi döntés ellen a Tanács tagja, a döntést hozó Kollégium tagja, illetve a beszámolót benyújtó civil szervezet a döntés közzétételétől számított 30 napon belül nyújthat be kifogást a Tanácshoz.

Míg a miniszter a Tanács döntését törvényességi szempontból vizsgálja meg, a Tanács jogosult a Kollégium döntését megvizsgálni abból a szempontból is, hogy elvi irányító jogkörében hozott döntésével a Kollégium döntése összhangban áll-e. Amennyiben a Tanács úgy ítéli meg, hogy a kollégiumi döntés jogszabálysértő vagy a Tanács döntésébe ütközik, felhívja a Kollégiumot az összeütközés megszüntetésére. Ha a Kollégium a felhívásnak 30 napon belül nem tesz eleget, a Tanács a Kollégium döntését megsemmisíti.

Ha a kifogás tárgyában hozott tanácsi döntés sérti a döntéssel közvetlenül érintett pályázó érdekeit, az érvénytelenített döntés bírói felülvizsgálatára a nemperes eljárások szabályai szerint van lehetőség.

Az NCA törvény 5. §-ának (2) bekezdése szerint a miniszter a Kollégiumokat 3 évente a Tanács javaslatára alakítja meg. Ennek során Kollégiumot megszüntethet, és új Kollégiumot hozhat létre. A Tanács javaslata a Kollégiumok számára, létszámára vonatkozhat, a Kollégium összetételére nincs ráhatása, hiszen a testület civil tagjait az elektorok választják a civil jelöltállítási rendszer keretében.

A törvény előkészítése során felmerült az a kérdés, hogy az NCA testületeinek közhatalmi jellegű döntései és összetétele összhangban van-e az Alkotmánybíróság 40/2005. (X. 19.) AB határozatában is rögzített, demokratikus legitimációra vonatkozó gyakorlatával. Megállapítható, hogy a testületek jogállását, összetételét, eljárásait az NCA törvény megfelelően rendezi, az említett AB határozatban foglaltakkal a szabályozás összhangban áll.

A 4. §-hoz

Az NCA törvény 6. §-ának (1) bekezdése a testületi tagok választásával kapcsolatosan kimondja, hogy „a megbízatás lejártával, a Tanács, illetve a Kollégium tagja tisztségére legfeljebb egy alkalommal újra jelölhető”.

A gyakorlatban kérdésként merült fel, hogy e rendelkezés értelmében a testületi tag csak abban a testületben nem folytathatja a munkáját a második megbízását követően, ahol addigi tevékenységét végezte, vagy az NCA egyik testületében sem. A második elektori választásokat követően 2006-ban megválasztott testületek tagjainak 57%-a a korábbi testületben (Tanács, Kollégium) is betöltött tisztséget, a 2009-es választásokig ez az arány várhatóan 60%-ra emelkedik. A testületek folyamatos megújulása, új szereplők, szempontok bekapcsolódásának biztosítása érdekében a törvény arról rendelkezik, hogy a tag legfeljebb 2 ciklust tölthessen el egyhuzamban az NCA rendszerében, egy ciklus „kihagyását” követően azonban újra jelölhető.

Az NCA törvény 6. §-ának (2) bekezdése szerint a Tanács és Kollégiumok tagjait, illetve elnökeit tevékenységükért a miniszter által évente megállapított díjazás illeti meg. Jelenleg a havi díjazás legkisebb mértéke a kötelező legkisebb munkabér jogszabályban meghatározott összege, legnagyobb mértéke a kötelező legkisebb munkabér háromszorosa lehet. A díjazáson felül a tagok és elnökök havi költségátalányra jogosultak, melynek mértékét a miniszter határozza meg.

A miniszter az Alapprogram több mint 4 éves történetében a rendelkezésre álló szűkös forrásokra való tekintettel minden évben a lehető legalacsonyabb szinten, a minimálbér összegében határozta meg a testületi tagok díjazását; az elnökök ettől eltérő, magasabb juttatást kapnak többletfeladataik ellátásáért.

Ez a díjazási rendszer 131 testületi tag, illetve az elnökök, valamint titkáraik esetében évente nagyságrendileg 170 millió forinttal terhelte az Alapprogram költségvetését. A cél tehát a működési költségek csökkentése. Ez részben a testületi tagok számának csökkentésével, részben a díjazás szabályainak átalakításával érhető el.

A testületi tagok díjazásának szabályait - a díj legkisebb összegének kivételével - nem szükséges törvényi szinten szabályozni. A díjazás szabályai nem képezik az Alapprogram központi szabályrendszerének részét. A kezelő szerv költségeivel kapcsolatos rendelkezések is a jogszabályi hierarchia alacsonyabb szintjén lettek meghatározva. A rendszer rugalmassága érdekében szükséges, hogy a díjazás szabályait a miniszter rendeletben szabályozhassa azzal, hogy a díjazás kifizetése a testületi döntésekben való részvétel figyelembevételével történik. Ennek érdekében az NCA törvényből a díjazásra vonatkozó szabályok elhagyásra kerülnek, egyidejűleg a törvény felhatalmazó rendelkezései kibővülnek a szükséges rendelkezéssel.

Az 5. §-hoz

Az NCA törvény 7. §-a határozza meg a testületi tagok összeférhetetlenségének eseteit. Eszerint a Tanács tagja vagy a Tanács tagjának közeli hozzátartozója nem lehet a Kollégium tagja. Nem lehet tanácsi vagy kollégiumi tag az sem, aki a jelölést megelőző öt éven belül olyan civil szervezet vezető tisztségviselője volt, amely megszűnt, és a megszűnését megelőző két éven belül keletkezett köztartozás megfizetésére a szervezetet vagy jogutódját jogerős hatósági vagy bírósági határozat kötelezte, s ennek nem tett eleget (kivéve, ha vezető tisztségviselői megbízására kifejezetten a szervezet anyagi helyzetének rendezése érdekében került sor).

Az NCA pártpolitikától való függetlenségének biztosítása érdekében szükséges az összeférhetetlenségre vonatkozó szabályok bővítése. A törvény értelmében a következő NCA-választásoktól kezdődően nem lehetnek az NCA testületeinek tagjai azok a személyek, akik országgyűlési, megyei (fővárosi) közgyűlési, települési önkormányzati képviselői, polgármesteri tisztséget töltenek be.

Az NCA törvény jelenleg nem tartalmaz arra vonatkozóan szabályozást, hogy egy személy csak egy testületben lehet tag. Ennek rögzítése annak érdekében szükséges, hogy a támogatási döntések meghozatalában történő részvétel lehetőségét a civil szervezetek képviselőinek mind szélesebb köre számára tegyük lehetővé, emellett az elmúlt évek tapasztalatai is azt mutatják, hogy a Kollégiumok pályázati döntéseinek meghozatalára gyakorlatilag egy időben kerül sor, és az ülésekről történő távolmaradás a testületek működőképességét veszélyeztetheti. Tekintettel arra, hogy jelenleg nincs olyan tag, aki több testületben is tagsággal rendelkezik, a rendelkezésre átmeneti szabály megállapítása nem szükséges.

A törvényben az összeférhetetlenségre vonatkozó eljárás is módosításra kerül. A Tanács és a Kollégium tagja megbízásakor nyilatkozik, hogy nem áll fenn vele szemben kizárási ok. A tagnak a kizárást megalapozó körülmény felmerülésétől számított 30 napon belül meg kell szüntetnie az összeférhetetlenséget. Amennyiben ezt elmulasztja, a kizárási okot a miniszterhez bárki bejelentheti, a miniszter a bejelentés megalapozottsága esetén dönt a tag megbízásának visszavonásáról.

Jelenleg a testületi tagoknak az NCA rendszerét érintő érdekeltségei nem célzottan nyilvánosak. A civil szféra képviselői részére ugyanakkor biztosítani kell az átláthatóságot. A törvény alapján nyilatkozatot kell tenni az érdekeltségi körbe tartozó szervezetekről. A nyilatkozatot a honlapon közzé kell tenni. Ugyanez vonatkozik a döntés-előkészítésben résztvevő személyekre is.

A közpénzekből nyújtott támogatások átláthatóságáról szóló 2007. évi CLXXXI. törvény (a továbbiakban: Knyt.) meghatározza azt a szervezeti kört, amely a döntés-előkészítésben közreműködővel, döntéshozóval fennálló kapcsolata miatt nem pályázhat, illetve nem részesülhet támogatásban. A törvény a Knyt.-vel összhangban kívánja meghatározni a testületi tag érdekeltségi körébe tartozó civil szervezeti kört. Ennek megfelelően a civil szervezet a Tanács és a Kollégium tagjának érdekeltségi körébe tartozik, ha a tag vagy közeli hozzátartozója a civil szervezet tisztségviselője, szervezetének tagja, vagy a civil szervezettel munkavégzésre irányuló jogviszonyban áll, továbbá a tag tekintetében e feltételek az érdekeltségi kör vizsgálatát megelőző 3 éven belül bármikor fennálltak.

A Knyt. 6. §-ának (3)-(4) bekezdése értelmében a Tanács elnökének másik Kollégiumot kell kijelölnie, ha érdekeltséggel érintett szervezet nyújt be pályázatot. A Knyt. 15. §-a meghatározza a jogkövetkezményt arra az esetre, ha a Knyt. szerinti összeférhetetlenségi szabályok megsértésével nyújtanak közpénzekből támogatást. A törvény e jogkövetkezményeket rendeli alkalmazni azzal az eltéréssel, hogy az érdekeltségi szabályok megsértését a miniszterhez is be kell jelenteni, aki a bejelentés megalapozottsága esetén dönt az érintett kollégiumi tag megbízatásának visszavonásáról.

A 6. §-hoz

A civil jelöltállítás keretében 3 évente választásokat tartanak, amely során megválasztásra kerülnek a Tanács és a Kollégiumok civil delegáltak által jelölt tagjai. A gyakorlatban nehéz megvalósítani azt, hogy az új tagokat pontosan a 3 éves időtartamú megbízás lejártának időpontjában bízzák meg. A törvény értelmében a civil jelöltállítási rendszerben megválasztott tanácsi, kollégiumi tagok megbízása megszűnik a testület soron következő tagjainak az NCA törvény 13. § (1) bekezdése szerinti megválasztását követő megbízásával.

Az NCA törvény 8. §-a (1) bekezdésének a)-f) pontja rendelkezik a tanácsi és kollégiumi tagok megbízatása megszűnésének eseteiről. A felsorolás azonban nem rendezi azt az esetet, amikor a miniszter az általa a testületekbe delegált [NCA törvény 4. § (2) bekezdés; 5. § (2) bekezdés] tagok megbízatását vonja vissza. A törvény értelmében a miniszter az általa megbízott személyek megbízását bármikor visszavonhatja.

Az NCA törvény végrehajtásáról szóló kormányrendelet vezette be a póttag intézményét, annak érdekében, hogy a rendkívül idő- és költségigényes elektori gyűlések lebonyolítására minél kevesebb alkalommal kerüljön sor. A jogbiztonság érvényesítésének garanciális követelménye azonban szükségessé teszi, hogy a póttag megválasztására és megbízására vonatkozó legfontosabb szabályok a törvényben kerüljenek rögzítésre.

Az NCA törvény 8. §-ának (5) bekezdése szerint a testületi tagság megszűnése esetén a miniszter a saját hatáskörben megbízott tagokat a korábbi tag tagságának megszűnését eredményező döntéstől, illetve a tagság megszűnésétől való tudomásszerzéstől számított 15 napon belül köteles megbízni. A tapasztalatok azt mutatják, hogy a megalapozott kiválasztásra, felkérésre és a megbízás átadására 15 nap nem elegendő, így indokolt a határidő 30 napra emelése.

A 7. §-hoz

Az NCA törvény 9. §-a szerint a Tanács, illetve a Kollégium bármely tagjának indítványára a Tanács, illetve a Kollégium kétharmados szavazati többséggel zárt ülésről vagy a napirendi pont zárt tárgyalásáról határozhat.

A törvény egyértelművé teszi, hogy az NCA testületeiben zárt ülés elrendeléséhez a testület jelen lévő tagjai kétharmadának egyetértése szükséges.

Az NCA törvény 9. §-ának (2) bekezdése szerint az Alapprogram működésnek nyilvánosságát internetes honlap is biztosítja. Az adatvédelmi szabályok alapján indokolt, hogy a pályázatokkal kapcsolatos nyilvános adatok köre - az eddigi kormányrendeleti szint helyett - törvényi szinten kerüljön meghatározásra.

A közpénzek felhasználása átláthatóságának előmozdítása érdekében indokolt, hogy a nyertes pályázati dokumentációk, valamint az elnyert támogatásokkal kapcsolatos, a kezelő szerv által kezelt adatok nyilvánossága biztosítva legyen. A gyakorlatban - a jelenlegi lehetőségeket figyelembe véve - ez úgy valósítható meg, hogy az elektronikus úton benyújtott pályázat esetében a kezelő szerv kezelésében lévő elektronikus dokumentumok a honlapon közzétételre kerülnek, a papír alapon benyújtott pályázati dokumentáció anyagába pedig bárki betekinthet.

A Knyt. szabályozza pályázatban foglalt adatok nyilvánosságát. A nyilvánosság biztosítása azonban nem eredményezheti az olyan adatokhoz való hozzáférést, amelyek megismerése az üzleti tevékenység végzése szempontjából aránytalan sérelmet okozna, feltéve, hogy ez nem akadályozza a közérdekből nyilvános adat megismerhetőségét. Ezt a rendelkezést az Alapprogram pályázatainak nyilvánosságával kapcsolatban is alkalmazni kell.

A 8. §-hoz

Az NCA törvény rendelkezik a Tanács elnökének tájékoztatási kötelezettségéről a miniszter felé, valamint a miniszter beszámolási kötelezettségéről az Országgyűlés kijelölt szakbizottsága felé. A Kollégiumok és a kezelő szerv beszámolási kötelezettségét a törvény végrehajtásáról rendelkező 160/2003. (X. 7.) Korm. rendelet 13. §-a rendezi. A rendelkezések átláthatóvá tétele érdekében indokolt a testületek beszámolási és tájékoztatási kötelezettségét egységesen a törvényben szabályozni.

A 9-10. §-hoz

A civil szervezetek részéről felmerülő igény alapján a törvény bevonja a nők és férfiak esélyegyenlőségének védelme területén működő civil szervezeteket a civil jelöltállítási rendszerbe.

Szakmai szempontból fontos annak rögzítése, hogy a jelölt csak egyetlen testület esetében lehessen póttag. Ha a jelöltet több testületbe is jelölik, de egyikbe sem választják tagnak, a választást követően nyilatkoznia kell, hogy mely testületben kíván póttag maradni.

A 11. §-hoz

Pontosítja a civil szervezet fogalmát, egyrészt a támogatható szervezetek körének változása miatt, másrészt a fogalmi pontosság előmozdítása érdekében, továbbá definiálja a régió fogalmát.

A 12. §-hoz

Az NCA törvény 15. §-ának (3) bekezdése szerint a Kormány kap felhatalmazást arra, hogy a civil jelöltállítási rendszer működésének, az Alapprogram kezelésének és felhasználásának, az Alapprogram kezelőjének kijelölésére vonatkozó részletes szabályokat, valamint az ellenőrzés és beszámolás rendjét rendeletben szabályozza.

Az államháztartásról szóló 1992. évi XXXVIII. törvény ugyanakkor a minisztert hatalmazza fel a fejezeti kezelésű előirányzatok, így az NCA-előirányzat felhasználási szabályainak megállapítására is. A törvény ezért az államháztartásról szóló 1992. évi XXXVIII. törvénnyel való összhang okán az NCA felhasználásával kapcsolatos szabályozásra vonatkozó felhatalmazást az előirányzatért felelős fejezetgazda miniszter számára biztosítja.

A törvény értelmében a miniszter felhatalmazást kap arra, hogy a Tanács és a Kollégiumok tagjai díjazásának szabályait, valamint az Alapprogram nyilvánosságával kapcsolatos részletes szabályokat (pl. a honlap működtetésének részletszabályait) rendeletben állapítsa meg. Garanciális okból azonban továbbra is szükségesnek tartjuk azt, hogy a civil jelöltállítási rendszer működésének a szabályait kormányrendelet rögzítse.

-----STARTING---POINT---VEGE---

A 13. §-hoz

A törvény módosítja a Kollégiumok létszámának felső korlátját, ez azonban nem eredményezheti azt, hogy a jelenleg megbízott tagok megbízása e módosítás következtében visszavonásra kerüljön. Ennek megfelelően átmeneti rendelkezés szükséges az NCA törvény 5. §-a (2) bekezdésének vonatkozásában.

A törvény által megállapított kizárási szabályt - amely szerint nem lehet a Tanács és a Kollégiumok tagja országgyűlési képviselő, települési önkormányzat képviselő-testületének tagja, megyei (fővárosi) közgyűlés tagja, polgármester - a törvény hatálybalépését követően megbízott tag vonatkozásában kell alkalmazni, a korábban megbízott tagok tekintetében a jelenlegi szabályok alkalmazandók.

A testületi tagok érdekeltségi körébe tartozó civil szervezetek adatainak nyilvánossága közérdek. Ennek megfelelően meg kell teremteni a nyilvánosságra hozatal feltételeit. Ugyanez vonatkozik a nyertes pályázatok nyilvánosságának az Alapprogram kezelő szerve általi biztosítására.

A törvény hatályon kívül helyezi az NCA törvényben szereplő speciális (negyedéves finanszírozásra vonatkozó) szabályt, így az államháztartás általános szabályai érvényesülnek, vagyis az NCA fejezeti számlán hozzáférhető összeg havi ütemezésben kerül meghatározásra, illetve lehívásra.