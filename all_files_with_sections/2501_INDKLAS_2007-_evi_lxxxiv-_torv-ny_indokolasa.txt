2007. évi LXXXIV. törvény indokolása

a rehabilitációs járadékról

-----STARTING---POINT---ALTALANOS--- 

A rokkant és a megváltozott munkaképességű emberek jelenlegi társadalombiztosítási és szociális ellátását számos különféle időpontban, különféle értékrendek alapján megállapított juttatás, támogatás biztosítja. Az ellátórendszer egésze az ellátások tartós igénybevételére és az azok melletti kiegészítő jövedelemszerzésre és nem a rehabilitációra ösztönöz. Az elmúlt 6-8 év fejlesztései eredményeként a rehabilitáció számos intézménye, szolgáltatása már létezik, de több alapvető intézmény még hiányzik, és a meglévők sem alkotnak egymásra épülő rendszert.

Ennek megváltoztatására a törvény célja a megváltozott munkaképességű személyek számára olyan ellátórendszer és foglalkoztatás-központú rehabilitációs szolgáltatási és támogatási rendszer kialakítása, amelyben a rehabilitálható megváltozott munkaképességű személyek számára a foglalkoztatás nyújt megbízható jövedelmet és megélhetést. Ebből következően rokkantsági nyugdíjban csak azok az aktív korúak részesülnek, akik teljes értékű munka végzésére rehabilitációval sem tehetők képessé. Ezáltal nő a megváltozott munkaképességűek foglalkoztatása, az államháztartáson belül csökken a passzív ellátást, és nő a rehabilitációt szolgáló kiadások aránya.

Mindez hozzájárulhat a különböző ellátórendszerektől, az állami gondoskodás lehetőségeitől való függőség, a társadalmi egyenlőtlenségek megszüntetéséhez, az egyenlő esélyek biztosításához, a szegregációs folyamatok megelőzéséhez, lehetőséget teremtve a teljes értékű munka végzésére és az önfenntartásra, illetve az életszínvonal növelésére.

Az új rendszert csak fokozatosan, a személyi és tárgyi feltételek megteremtésével párhuzamosan, a foglalkoztatási korlátokra tekintettel szabad kialakítani. Ezért a jelen törvény azok számára teszi kötelezővé az újonnan bevezetendő pénzbeli ellátás, a rehabilitációs járadék mellett a rehabilitációt, akik jó eséllyel rehabilitálhatóak. E kiindulási pont egyúttal azt is jelenti, hogy a rehabilitációs járadék megállapítási szabályait szükséges a rokkantsági nyugdíj szabályaihoz közelíteni, és ezzel egyidejűleg a rokkantsági nyugdíjazás szabályait is korszerűsíteni.

Az új rendszer négy pillérre épül.

Az első és egyik legfontosabb pillér a korszerű minősítési rendszer megteremtése, amely az egész szervezetre vonatkoztatott egészségkárosodás és a szakmai (a betöltött, illetve betölthető munkakörtől függő) munkaképesség-változás megállapítása mellett nem az elveszett, hanem a megmaradt, a fejleszthető képességekre, a rehabilitációs esélyekre koncentrál, és ezzel megalapozza az érintettek visszatérését a munkaerőpiacra, és az igénylők állapotának sokoldalúbb, reálisabb értékelésével objektívebben állapítja meg az ellátásokra való jogosultságot. Ennek érdekében szükséges egy olyan, a társadalombiztosítási, foglalkoztatási, valamint szociális ellátó- és szolgáltatórendszer szakértői hátterét képező hálózat kialakítása, tevékenységének meghatározása, amely alkalmas az egészségi állapot változásához kötődő jogosultságok komplex, objektív és hiteles megállapítására, az ellátások, szolgáltatások eredményességének az értékelésére.

A második pillért az jelenti, hogy az új minősítési rendszer szerint legalább 50 százalékos egészségkárosodást és szakmai munkaképesség-változást szenvedett, de rehabilitálható személyek számára (a rokkantsági, baleseti rokkantsági nyugdíj helyett) egy határozott idejű - legfeljebb három éves időtartamra megállapítható - ellátás, az ún. rehabilitációs járadék kerül bevezetésre. A rehabilitációs járadék társadalombiztosítási ellátás, amelynek célja a meghatározott idejű biztosítási jogviszonnyal (szolgálati idővel) rendelkező, jelentős egészségkárosodás miatt rehabilitációra szoruló, teljes értékű munka végzésére alkalmassá tehető személyek jövedelemarányos keresetpótlásának átmeneti (a rehabilitációs folyamat időtartamára történő) foglalkoztatásának, rehabilitációjának biztosítása az integrált munkaerőpiacon történő foglalkoztatásuk elősegítésére.

Az orvosi, a szociális és a foglalkozási rehabilitációs szolgáltatások összehangolt fejlesztése keretében minden rehabilitálható személy részére rehabilitációs tervet kell majd kidolgozni, és ennek végrehajtására vele együttműködési megállapodást kötni. Az indokolt rehabilitációs szolgáltatások igénybevételére az érintett személy nem csak jogosulttá válik, hanem köteles is a megállapodás szerinti rehabilitációban részt venni.

A negyedik pillért a megváltozott munkaképességű személyek foglalkoztatásának elősegítése jelenti. Az elmúlt két év alatt jelentős mértékben átalakult a foglalkozási rehabilitáció érdekeltségi rendszere, ez a reform-folyamat még napjainkban is tart. Jelentős változások történtek a megváltozott munkaképességűek foglalkoztatása elősegítése szabályozásában, melynek eredményeképpen a közeljövőben megszűnik a passzív dotációs rendszer és új aktív támogatási formák (bértámogatások, költségkompenzációk, a munkahelyi környezet átalakításának támogatása stb.) kerülnek előtérbe. Ezzel párhuzamosan megkezdődött a rehabilitációs foglalkoztatók akkreditációja is. Az akkreditáció valójában egy eljárást jelent, amelynek lefolytatását a megváltozott munkaképességű munkavállalót foglalkoztató munkáltató kérheti annak érdekében, hogy foglalkozási rehabilitációs tevékenységét az állam elismerje, és számára a foglalkoztatáshoz támogatást nyújtson. Az eljárás során alap, rehabilitációs és kiemelt tanúsítvány adható a megváltozott munkaképességű munkavállalók létszámától, valamint a foglalkozási rehabilitációs feladatok ellátásának színvonalától függően.

E reformfolyamat keretében valósulhat meg a rehabilitációs járadékban részesülő személyek foglalkoztatását elősegítő támogatások és szolgáltatások meghatározása is. A foglalkoztatás elősegítéséről és a munkanélküliek ellátásáról szóló 1991. évi IV. törvény módosításával lehetővé válik, hogy a rehabilitációs járadékban részesülők képzésükhöz, vállalkozóvá válásukhoz a Munkaerő-piaci Alapból támogatást kapjanak. A Társadalmi Megújulás Operatív Program egyes projektjei is támogatják majd a rehabilitációban résztvevők elhelyezkedését.

Az új minősítési rendszer, illetve a rehabilitációs járadék bevezetése szükségessé teszi a rokkantsági nyugdíj szabályainak ezzel összhangban történő megváltoztatását. A rokkantsági nyugdíjazás rendszere alapjaiban nem változik meg, de az új minősítés nem a munkaképesség általános csökkenését állapítja meg, hanem az összervezeti egészségkárosodás mértékét, a munkaképesség-változást (szakmai munkaképességet), valamint a rehabilitációs esélyeket vizsgálja. Emellett szükséges - a felkészülésre megfelelő időt adva - a rokkantsági nyugdíj melletti munkavégzés szabályait is - a rehabilitációs járadékban részesülő személyekre előírt korlát meghatározásával összhangban - megváltoztatni.

-----STARTING---POINT---RESZLETES---

Az 1. §-hoz

A törvény 1. §-a tartalmazza a rehabilitációs járadék megállapításához, a jogosultsági feltételek, illetve a megszüntetési okok bekövetkezésének vizsgálatához szükséges alapfogalmak meghatározását. Az alapfogalmak jelentőséggel bírnak továbbá a rokkantsági, baleseti rokkantsági nyugdíjak megállapításánál is, ugyanis 2008. január 1-jét követően a jogosultsági feltételek fennállásának vizsgálata során a munkaképesség csökkenése helyett - a rehabilitációs járadékhoz hasonlóan - itt is az egészségkárosodás mértéke, a szakmai munkaképesség, illetve a rehabilitálhatóság lesz a meghatározó.

Az egészségkárosodás, a szakmai munkaképesség minősítéshez „a funkcióképesség, fogyatékosság és egészség nemzetközi osztályozása (FNO)” című, az Egészségügyi Világszervezet által kidolgozott rendszert, illetve az erre épülő, a funkcióképesség, a fogyatékosság és a megváltozott munkaképesség orvosszakértői véleményezéséhez kidolgozott szakmai szabályokat kell majd külön jogszabályban meghatározott módon alkalmazni. Az alapfogalmak meghatározására a fentiek alapján került sor.

A jogosultsági feltétel és a keresetkorlát túllépése miatti megszüntetési ok bekövetkezésének pontos megállapítása érdekében szükséges a kereső tevékenység, valamint a kereset, jövedelem fogalmának meghatározása.

A 2. §-hoz

A törvény 2. §-a a hatályról rendelkezik. A hatály kiterjed a rehabilitációs járadékot igénylő személyre, annak foglalkoztatójára, továbbá az eljárásban közreműködő szervekre. A szabad mozgás és tartózkodás jogával rendelkező személyekre a törvény hatálya akkor terjed ki, ha az érintett személy az ellátás igénylésének időpontjában a szabad mozgáshoz és tartózkodáshoz való jogát a Magyar Köztársaság területén gyakorolja, és bejelentett lakóhellyel rendelkezik. Ennek indoka, hogy a rehabilitációs járadék folyósítása mellett együttműködési kötelezettség kerül megállapításra, amely feltételezi az állami foglalkoztatási szervvel történő rendszeres kapcsolattartást, és a rehabilitációs szolgáltatások igénybevételét. Tekintettel arra, hogy a rehabilitációs járadék nyugdíjbiztosítási ellátás, alkalmazni kell a szociális biztonsági rendszerek koordinációjáról szóló közösségi rendeleteket is.

A 3. §-hoz

A törvény 3. §-a határozza meg a rehabilitációs járadékra való jogosultság feltételeit. Rehabilitációs járadékra az életkora szerint szükséges szolgálati időt szerzett személy jogosult, aki 50-79 százalékos egészségkárosodást szenvedett, ezzel összefüggésben a jelenlegi, vagy az egészségkárosodását megelőző munkakörében, illetve a képzettségének megfelelő más munkakörben való foglalkoztatásra rehabilitáció nélkül nem alkalmas, és kereső tevékenységet nem folytat, vagy a keresete, jövedelme legalább 30 százalékkal alacsonyabb az egészségkárosodást megelőző négy naptári hónapra vonatkozó keresete, jövedelme havi átlagánál.

Emellett vizsgálni kell a rehabilitációs járadékot igénylő személy rehabilitálhatóságát is annak érdekében, hogy ennek eredménye alapján kerüljön meghatározásra az, hogy rehabilitációs járadékban (rehabilitálhatóság esetén) vagy rokkantsági nyugdíjban (nem rehabilitálható) részesülhet-e.

Kizáró feltételként kerül rögzítésre az, amikor az igénylő a felsorolt ellátások közül más ellátásban is részesül. Ebben az esetben az egyes ellátások megszűnése, megszüntetése esetén kerülhet sor a rehabilitációs járadék megállapítására.

A 4. §-hoz

A rehabilitációs járadék összege megegyezik a III. csoportos rokkantsági nyugdíj összegének 120%-ával, legkisebb összege pedig szintén igazodik a rokkantsági nyugdíj legkisebb összegéhez (itt is 120%-a). A járadék összege - tekintettel arra, hogy az ellátás célja a munkaerőpiacra történő visszavezetés - független a magánnyugdíj-pénztári tagságtól. A rokkantsági nyugdíjnál a bruttó összeget tekintve magasabb ellátást az indokolja, hogy a rehabilitációs járadékból - a szolgálati időbe történő beszámítás érdekében - nyugdíjjárulékot kell fizetni, és a rehabilitációs járadékban részesülőt a 13. havi ellátás nem illeti meg.

Kereső tevékenység esetén a kereseti korlát 3 hónap átlagában történő túllépése után a rehabilitációs járadék összege 50%-kal csökkentett mértékben kerül megállapításra.

Az 5. §-hoz

A törvény e §-a tartalmazza az eljárásra vonatkozó általános szabályokat. Az eljárás során a közigazgatási hatósági eljárás és szolgáltatás általános szabályairól szóló 2004. évi CXL. törvény, valamint mögöttes szabályként a társadalombiztosítási nyugellátásról szóló 1997. évi LXXXI. törvény (a továbbiakban: Tny.) eljárásra vonatkozó szabályait rendeli alkalmazni. A rehabilitációs járadék eljárási szabályai tehát lényegében megegyeznek a rokkantsági nyugdíj tekintetében már létező és alkalmazott rendelkezésekkel, azzal a különbséggel, hogy a rehabilitációs járadék esetén megjelenik az együttműködési kötelezettség, valamint az ezzel kapcsolatos szabályozás is.

Új elem, hogy a jogosultsági kritériumként előírt keresetre, jövedelemre vonatkozó feltétel fennállásának ellenőrzése érdekében a nyugdíjbiztosítási igazgatási szerv megkeresésére az állami adóhatóság 15 napon belül közli az igénylő keresetére, jövedelmére vonatkozó adatokat. Ezáltal az eljáró hatóság számára - a kereseti feltétel konkrét meghatározásával együtt - egyértelműen meghatározható lesz a jogosultság fennállása.

A 6. §-hoz

Mind a rehabilitációs járadék, mind pedig a rokkantsági nyugdíj iránti igény elbírálásához a rehabilitációs szakértői szerv úgynevezett komplex minősítést végez.

Az új, komplex minősítési rendszer célja, hogy a betegségek, sérülések, rendellenességek következtében kialakuló egészségkárosodások, fogyatékosságok, megváltozott munkaképesség és egyéb képességek szakértői véleményezése egységes szakmai elvek és módszertan alapján történjen, emellett ne az elveszett, hanem a megmaradt, a fejleszthető képességekre, a szakmai munkaképesség változására, a rehabilitációs esélyekre koncentráljon.

A komplex minősítés keretében ennek megfelelően vizsgálni kell az egészségkárosodás mértékét, a szakmai munkaképességet, valamint a rehabilitálhatóságot. A rehabilitációs szakértői szerv rehabilitációs javaslata megállapításokat tartalmaz továbbá a rehabilitáció lehetséges irányáról, a rehabilitációs szükségletekről, valamint a rehabilitációhoz szükséges időtartamról is.

Az eljárás során a nyugdíjbiztosítási igazgatási szerv a szakvélemény megérkezéséig az eljárását felfüggeszti, a komplex minősítés alapján elkészített szakvéleményhez kötve van.

A 7-8. §-hoz

A törvény értelmében a rehabilitációs járadékra jogosult személy a rehabilitáció sikeres megvalósulása érdekében az állami foglalkoztatási szervvel történő együttműködésre köteles. Az együttműködési kötelezettség részletszabályai meghatározzák az együttműködés tartalmát. Az együttműködés keretében rehabilitációs megállapodást kell kötni, el kell készíteni a rehabilitációs tervet, és bizonyos, meghatározott esetekben eleget kell tenni a bejelentési kötelezettségnek.

A rehabilitációs megállapodás tartalmi elemeit a törvény 7. §-a szabályozza, alapvetően az a célja, hogy meghatározza az állami foglalkoztatási szerv által a rehabilitációs járadékban részesülőnek nyújtandó rehabilitációs szolgáltatások körét, valamint az ezzel kapcsolatos kötelezettségeket mind az állami foglalkoztatási szerv, mind pedig a rehabilitációs járadékban részesülő személy vonatkozásában.

A rehabilitációs megállapodás megkötése során figyelemmel kell lenni arra, hogy a járadékos kereső tevékenységet folytat-e, hogy a foglalkoztató a szükséges rehabilitációs intézkedéseket vállalja-e a rehabilitációs szükségletekre, valamint az adott térség munkaerő-piaci feltételeire is.

Az együttműködés keretében a rehabilitációs járadékban részesülő személynek bejelentési kötelezettsége van az állami foglalkoztatási szerv felé, ha az egészségi állapotában tartós rosszabbodás következett be, kereső tevékenységet folytat, vagy keresete, jövedelme megváltozott, illetve amennyiben a rehabilitációs megállapodás alapjául szolgáló körülményeiben egyéb lényeges változás következett be.

Amennyiben a rehabilitációs megállapodás a járadékos személyét érintő, neki felróható ok miatt nem kerül megkötésre, vagy az abban foglaltaknak, illetőleg a bejelentési kötelezettségének a járadékos nem tesz eleget, az állami foglalkoztatási szerv kezdeményezi a nyugdíjbiztosítási igazgatási szerv felé a járadéknak az együttműködési kötelezettség nem teljesítése miatti megszüntetését.

A 9-10. §-hoz

A rehabilitációs járadék a jogosultsági feltételek bekövetkezésének napjától, de legkorábban az igénybejelentés napjára visszamenőleg állapítható meg a rehabilitációhoz szükséges időtartamra, de legfeljebb 3 évre. A feltételek bekövetkezése esetén a rehabilitáció sikeres megvalósulásának érdekében az ellátás meghosszabbítható, vagy megszüntetése esetén feléled, de időtartama a 3 évet ezekben az esetekben sem haladhatja meg.

A rehabilitációs járadék ismételt megállapítására csak igen szűk körben, az egészségi állapotban történő változás esetében célszerű lehetőséget teremteni. Az egészségi állapotban történt változás megállapítása a rehabilitációs szakértői szerv szakvéleménye alapján történik.

A 11. §-hoz

A rehabilitációs járadék folyósítására külön szabályok nem kerülnek megállapításra, a folyósítás a rokkantsági, baleseti rokkantsági nyugdíjra előírt rendelkezések szerint történik.

Az ún. feketemunka esetén túlságosan szigorú szankció lenne az ellátás azonnali megszüntetése Ezért első esetben csupán a folyósítás 3 hónapig szünetel, és ezt követően, ismételt jogsértés esetén szűnik meg a rehabilitációs járadék.

A 12. §-hoz

A rehabilitációs járadék esetében a rokkantsági nyugdíjtól eltérően - tekintettel az ellátás viszonylag rövid időtartamára - rendszeres felülvizsgálatra nem kerül sor. A törvény az eseti felülvizsgálat két változatát tartalmazza. Az első esetben a rehabilitációs járadékban részesülő személynek a bejelentése alapján az állami foglalkoztatási szerv kezdeményezi a felülvizsgálatot, vagyis tulajdonképpen a komplex minősítés ismételt elvégzését, az egészségi állapotban történt tartós rosszabbodás esetén. Ekkor amennyiben a minősítés során megállapítható, hogy az egészségkárosodás mértéke a 79%-ot meghaladja, vagy 50-79%-os, de az érintett személy nem rehabilitálható, az ellátást meg kell szüntetni, és részére - kérelemre - rokkantsági nyugdíjat kell megállapítani.

A felülvizsgálat másik esete az, amikor olyan tény vagy körülmény jut a nyugdíjbiztosítási igazgatási szerv tudomására, amely valószínűsíti, hogy a korábban megállapított egészségkárosodás a megállapítás időpontjában nem állt fenn vagy az a megállapítottnál kisebb mértékű volt. Ebben az esetben a nyugdíjbiztosítási igazgatási szerv vezetője hivatalból kezdeményezheti a felülvizsgálatot.

A 13. §-hoz

A rehabilitációs járadék ellátás megszűnésének, megszüntetésének eseteit a törvény 13. §-a sorolja fel. Az ellátást meg kell megszüntetni, ha a rehabilitációs járadékban részesülő meghalt, az ellátás megszüntetését kérte, három naptári hónapot meghaladóan, egybefüggően külföldön tartózkodik, egészségi állapotában olyan tartós rosszabbodás következett be, amely a rehabilitációt lehetetlenné teszi, az együttműködési kötelezettségét, illetve a rehabilitációs megállapodásban foglalt kötelezettségeit neki felróható okból nem teljesíti, vagy az ellátás időtartama eltelt.

Meg kell szüntetni továbbá az ellátást kereső tevékenység folytatása esetén is, amennyiben a rehabilitációs járadékban részesülő hat egymást követő hónapra vonatkozó - a személyi jövedelemadóval és a Tny. 13. §-a (1) bekezdésének a) pontja szerinti járulékokkal csökkentett - keresetének, jövedelmének havi átlaga meghaladja a rokkantsági nyugdíj alapját képező havi átlagkereset összegének 80 százalékát, illetve annak a megállapítást követően a rendszeres nyugdíjemelés(ek) mértékével növelt összegét. Az így megállapított keresetkorlát túllépését a nyugdíjbiztosítási igazgatási szervnek kell megállapítania a rehabilitációs járadékban részesülő személynek pedig bejelentési kötelezettsége van arra az esetre ha kereső tevékenységet folytat, illetve ha keresete, jövedelme megváltozik.

A kereseti korlát túllépésének vizsgálata érdekében kerül bevezetésre az az új rendelkezés, amely szerint az állami adóhatóság a rehabilitációs járadékban részesülő keresetére, jövedelmére vonatkozó adatokat havonta, a munkáltatói bevallásra előírt határidőt követő hónap utolsó napjáig továbbítja a nyugdíjbiztosítási igazgatási szervhez. Az így rendelkezésre álló adatok birtokában valósulhat meg a kereset, jövedelem folyamatos figyelése, a jogosultsági feltételek fennállásának ellenőrzése annak érdekében, hogy a valóban jogosultak részesüljenek az ellátásban.

Megszüntetési ok továbbá az az eset is, amikor a rehabilitációs járadékban részesülő foglalkoztatására a foglalkoztatásra irányuló jogviszony létesítéséhez szükséges jognyilatkozat hiányában került sor.

A 14-16. §-hoz

A törvény e rendelkezései az adatkezelésre vonatkozó szabályokat tartalmazzák. A nyugdíjbiztosítási igazgatási szerv adatkezelésére, a nyilvántartás vezetésére - tekintettel arra, hogy a rehabilitációs járadék nyugdíjbiztosítási ellátás - a társadalombiztosítási nyilvántartásokra és a Tny. adatkezelésre vonatkozó rendelkezéseit kell alkalmazni.

Meg kell azonban határozni a rehabilitációs szakértői szerv és az állami foglalkoztatási szerv vonatkozásában azokat az adatokat, amelyeket a törvényben meghatározott feladataik ellátása céljából kezelhetnek, rendelkezni kell továbbá arról, hogy a felsorolt adatok mely szervek részére és feltételekkel továbbíthatók.

A 17. §-hoz

A törvény e rendelkezése a társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvény (a továbbiakban: Tbj.) módosítását tartalmazza. A módosítás célja, hogy rögzítésre kerüljön, hogy a rehabilitációs járadék nyugdíjbiztosítási ellátás, a Tbj. alkalmazásában ebben az esetben a foglalkoztató a folyósító szerv. A rehabilitációs járadékban részesülő személy egészségügyi szolgáltatásra jogosult. A rehabilitációs járadék után az érintett személy nyugdíjjárulékot fizet, a foglalkoztatót terhelő nyugdíjbiztosítási járulékot pedig a központi költségvetés fizeti meg. Ebből következően - összhangban a törvény azon céljával, hogy a rehabilitációt követően kívánatos a nyílt munkaerőpiacon történő elhelyezkedés - a rehabilitációs járadék időtartama a nyugdíj szempontjából jogszerző időnek minősül.

A 18. §-hoz

A rendelkezés a Tny. módosítja egyrészt annak érdekében, hogy a rehabilitációs járadék a saját jogú nyugellátások között felsorolásra kerüljön, másrészt a rokkantsági nyugdíj rendszerének a rehabilitációs járadékkal összhangban történő átalakítását tartalmazza. A jogosultsági feltételek meghatározása, az ellátás melletti kereső tevékenység korlátozására vonatkozó rendelkezések, valamint az ellátás megszüntetésének esetei úgy kerültek megállapításra, hogy azok igazodnak a rehabilitációs járadékra előírt szabályokhoz.

A rokkantsági, baleseti rokkantsági nyugdíjjal kapcsolatos egyes eljárási szabályok módosítására a komplex minősítési rendszer bevezetése miatt kerül sor.

A 19. §-hoz

A kötelező egészségbiztosítás ellátásairól szóló 1997. évi LXXXIII. törvény módosítása annak érdekében szükséges, hogy a terhességi-gyermekágyi segélyre, illetve a gyermekgondozási díjra történő jogosultsághoz szükséges előzetes 180 napi biztosítási időbe be kelljen számítani a rehabilitációs járadék folyósításának idejét.

Szintén módosítani kell a rokkantsági nyugdíjhoz, illetve a bevezetésre kerülő rehabilitációs járadékhoz szorosan kapcsolódó baleseti járadékra vonatkozó szabályokat a megváltozott minősítési rendszer (munkaképesség csökkenés helyett egészségkárosodás vizsgálata) bevezetésének következtében.

A 20. §-hoz

A rehabilitációs járadékban részesülő személy a munkaügyi központtal történő együttműködés keretében vesz részt a foglalkozási rehabilitációban.

A foglalkozási rehabilitáció keretében a munkahely megtartása, illetőleg a munkába helyezés elsősorban szolgáltatások és támogatások nyújtásával segíthető elő.

A foglalkoztatás elősegítéséről és a munkanélküliek ellátásáról szóló 1991. évi IV. törvény hatályos rendelkezései alapján képzési támogatásban, illetőleg vállalkozóvá váláshoz nyújtható támogatásban csak az álláskeresőként nyilvántartott személy részesülhet. A rehabilitációs járadékban részesülő személy nem tekinthető álláskeresőnek, ugyanakkor munkaerő-piaci esélyeit jelentős mértékben növelheti, ha újabb ismeretek szerzése, illetőleg önfoglalkoztatóvá válása esetén támogatás állapítható meg részére. Erre tekintettel a törvény a támogatás alanyainak körét kibővíti a rehabilitációs járadékban részesülő személyekkel.

Álláskeresők részére képzési támogatásként keresetpótló juttatás nyújtható, továbbá átvállalhatók a képzéssel kapcsolatos költségek. A rehabilitációs járadékban részesülő személy ellátottnak minősül, így képzés esetén a megélhetést biztosító keresetpótló juttatásra nem jogosult, azonban a képzéssel kapcsolatos további költségei - a képző intézmény által megállapított tanfolyami költség, valamint a képzéshez kapcsolódó szállás, élelmezés és a helyi, illetőleg helyközi utazás költségei - megtéríthetők.

A rehabilitációs járadék folyósításának időtartama nem jogosít munkanélküli ellátásra (álláskeresési járadékra), azonban az álláskeresési járadék jogalapját megteremtő négy éves időszak meghosszabbodik a rehabilitációs járadék folyósításának időtartamával.

A törvény pontosító szabályokat tartalmaz továbbá a rehabilitációs hozzájárulásra, valamint az álláskereső személy fogalmára vonatkozó rendelkezések körében.

A 21-25. §-hoz

A Munka Törvénykönyve, és a foglalkoztatási jogviszonyt szabályozó egyéb törvények kapcsolódó módosítása erősíti a munkaviszonyban (egyéb foglalkoztatási jogviszonyban) állók munkajogi védettségét a rehabilitációs járadék folyósításának időtartama alatt. Ez fokozza a munkáltató rehabilitációs érdekeltségét is, és ezáltal javítja a rehabilitáció esélyeit, mivel a munkáltató a dolgozója rehabilitációjában annak kezdetétől fogva részt vehet.

A szabályozás értelmében a munkáltató nem szüntetheti meg rendes felmondással a munkaviszonyt a rehabilitációs járadékban részesülő személy esetén a keresőképtelenség teljes időtartama alatt. E felmondási védelem leteltét követően pedig rendes felmondással egészségügyi alkalmatlansága miatt csak akkor szüntethető meg a munkaviszony, ha a munkavállaló eredeti munkakörében nem foglalkoztatható tovább, és a munkáltatónál egészségi állapotának megfelelő másik munkakör nem biztosítható, illetve, ha a munkavállaló az ilyen másik munkakörben történő foglalkoztatáshoz szükséges munkaszerződése módosításához nem járul hozzá.

A 26. §-hoz

A személyi jövedelemadóról szóló 1995. évi CXVII. törvény módosítására annak érdekében kerül sor, hogy rögzítésre kerüljön, hogy adózás szempontjából a rehabilitációs járadék a rokkantsági nyugdíjjal esik egy tekintet alá.

A 27-28. §-hoz

A szociális igazgatásról és szociális ellátásokról szóló 1993. évi III. törvény módosításának célja annak kimondása, hogy a törvény hatálya nem terjed ki a rehabilitációs járadékra, azonban a rendszeres pénzellátás fogalmának meghatározásakor ezt az ellátást is figyelembe kell venni.

A családok támogatásáról szóló 1998. évi LXXXIV. törvény alkalmazásakor indokolt a családi pótlék összegének megállapítása szempontjából egyedülállónak tekinteni azt a szülőt, gyámot is, aki saját maga vagy házastársa, élettársa rehabilitációs járadékban részesül, továbbá járadékának összege nem haladja meg az előírt legkisebb rehabilitációs járadék összegét és egyéb jövedelme nincs. Szintén szükséges a törvény módosítása annak érdekében, hogy a rehabilitációs járadék mellett megállapítható legyen a gyermekgondozási segély is.

A 29. §-hoz

A közalkalmazottak jogállásáról szóló 1992. évi XXXIII. törvény módosítására a minősítési rendszer változásából adódó fogalmak pontosítása érdekében kerül sor.

-----STARTING---POINT---VEGE---

A 30-34. §-hoz

A törvény a hatálybalépésre 2008. január 1-jét jelöli meg azzal, hogy az új rendelkezéseket a 2007. december 31-ét követően benyújtott rehabilitációs járadék, rokkantsági nyugdíj, illetve baleseti járadék iránti igénybejelentés esetén kell alkalmazni.

A törvény hatálybalépésekor rokkantsági, baleseti rokkantsági nyugdíjban részesülő személyek részére kellő időt kell hagyni az új szabályok alkalmazására való felkészülésre, másrészt a személyi és tárgyi feltételek, valamint a komplex rehabilitáció rendszerének megteremtésével párhuzamos, fokozatos bevezetésre van szükség. Ennek megfelelően a törvényben foglaltak szerint az állományban lévő rokkantsági nyugdíjban részesülő személyek 2008. évben esedékes felülvizsgálata során még nincs kötelezően előírva az úgynevezett komplex minősítés elvégzése. Ez azt jelenti, hogy az érintett személyi kör vonatkozásában csak az egészségkárosodás mértéke alapján kerül megállapításra a rokkantsági, baleseti rokkantsági nyugdíjra való jogosultság, a rehabilitálhatóságot a rehabilitációs szakértői szerv még nem vizsgálja, ilyen alapon a rokkantsági nyugdíj ellátás nem kerülhet megszüntetésre. Természetesen a rokkantsági, baleseti rokkantsági nyugdíjban részesülő személy kérelmére ettől el lehet tekinteni, ebben az esetben komplex minősítésre kerül sor, és az érintett személy a szakvéleményben foglaltaknak megfelelően lesz jogosult az ellátásra.

Szintén a hatálybalépéskor rokkantsági, baleseti rokkantsági nyugdíjban részesülő személyek vonatkozásában kerülnek megfogalmazásra azok az átmeneti szabályok, amelyek alapján a nyugellátás megszüntetésére előírt új rendelkezéseket csak 2008. január 1-jét követően kell alkalmazni. Ez megfelelő időt biztosít a felkészülésre.

A fokozatos átmenetet van hivatva biztosítani az a rendelkezés is, amely alapján annak az egészségkárosodást szenvedett személynek, aki 2011. december 31-éig életkora alapján 10 éven belül eléri a rá irányadó nyugdíjkorhatárt, az egyéb feltételek teljesülése esetén rehabilitációs járadék helyett rokkantsági nyugdíjat lehet megállapítani, de önként a rehabilitációs járadék megállapítását is kérheti.