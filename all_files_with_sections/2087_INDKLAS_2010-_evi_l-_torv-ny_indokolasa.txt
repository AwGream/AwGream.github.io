2010. évi L. törvény indokolása

a helyi önkormányzati képviselők és polgármesterek választásáról

-----STARTING---POINT---ALTALANOS--- 

A helyi önkormányzati képviselők és polgármesterek választásáról szóló 1990. évi LXIV. törvény hatálybalépése óta eltelt időszak gyakorlati tapasztalataira tekintettel szükségesnek mutatkozik a helyi önkormányzati választások szabályozásának átgondolása, melynek során a szabályozás rendszerének alapjaiban való átdolgozására kerül sor. Erre figyelemmel indokolt új törvény megalkotása a jelenleg hatályos törvény jelentős terjedelmű módosítása helyett. A törvény megalkotása során a szerkezeti és jogszabály-szerkesztési szempontok megvalósítása mellett elsődleges cél a választási szabályok egyszerűsítése, a testületek létszámának csökkentése.

-----STARTING---POINT---RESZLETES---

I. Fejezet

Általános rendelkezések

1. A választójog

Az 1. §-hoz

Az 1. §-ban foglalt rendelkezés az 1990. évi LXIV. törvény szabályozását követve a választójog gyakorlására vonatkozó garanciális szabályokat rögzíti az Alkotmányban deklarált demokratikus választási alapelvekhez igazodva. A rendelkezés a választási visszaélések lehetőségének csökkentése érdekében lakóhelyüktől távol csak azoknak teszi lehetővé a választáson való részvételt, akik a választás kitűzését legalább egy hónappal megelőzően az adott településen tartózkodási helyet létesítettek, így valószínűsíthetően életvitelszerűen is az adott településen tartózkodnak.

2. Értelmező rendelkezések

A 2. §-hoz

A választási rendszer kialakítása, valamint az egyes testületek létszáma a lakosságszám figyelembe vételével kerül meghatározásra. Erre tekintettel értelmező rendelkezésként, az egységes értelmezés érdekében szükségesnek mutatkozik a lakosságszám fogalmának törvényben való meghatározása. A rendelkezés a fogalom meghatározása során a településszintű lakóhellyel rendelkező személyekre is figyelemmel van.

II. Fejezet

Választókerületek, szavazókörök

A 3. §-hoz

A lakosságszámra vonatkozó adatoknak a lakosságszám-adatot nyilvántartó központi szerv általi meghatározása és megküldése biztosítja, hogy az ország különböző választási irodái egységes és azonos forrásból származó adatok figyelembe vételével határozzák meg a testületek létszámát. A lakosságszám-adatot nyilvántartó központi szerv kijelölésére a Kormány e törvény záró rendelkezései között felhatalmazást kap.

A 4-5. §-hoz

A 10 000 vagy ennél kevesebb lakosú településeken alkalmazott választási rendszer hatályos jogszabályban foglalt „kislistás” megnevezése pontatlan, hiszen ez a választási rendszer alapvetően egyéni jelöltekre leadható szavazatokon alapul. Így pontosabbnak tekinthető az egyéni listás választási rendszer kifejezés alkalmazása. A rendelkezések a korábbi szabályozáshoz képest az egyszerűsítést és a költséghatékonyságot szolgálják, ezért a lakosságszámra is figyelemmel a testület tagjai számának csökkentésére kerül sor a választási rendszer megtartása mellett.

A 6. §-hoz

A törvény a fővárosi közgyűlés létszámának számszerű meghatározása helyett a főváros lakosságszámához igazodó, a közgyűlés létszámának meghatározására vonatkozó elvet tartalmazza. A lakosságszám-adatot nyilvántartó központi szerv adatszolgáltatását követően a testület lakosságszám alapján meghatározott létszámát az illetékes választási iroda vezetője állapítja meg. Az erre vonatkozó eljárási szabályokat a választási eljárásra vonatkozó törvényben szükséges rendezni.

A 7. §-hoz

A megyei közgyűlés tagjainak száma a korábbi szabályozáshoz képest jelentősen csökken. A létszám kialakítása jelen esetben is világos elvek alapján történik. A létszám csökkentésének indokául a megyék lakosságszámához igazodó megyei közgyűlés kialakításának szándéka szolgál.

III. Fejezet

Az ajánlás

A 8. §-hoz

Jelen szakasz a választópolgár által egyidejűleg elfogadható jelölések rendszerét szabályozza. Az áttekinthetőség érdekében a különböző választási rendszerekre vonatkozó szabályokat külön bekezdések tartalmazzák. Rögzítésre kerül a szakaszban az is, hogy egy jelölő szervezet egy választókerületben csak egy jelöltet állíthat. Ha Budapesten a jelölt fővárosi kerületi és területi listáról mandátumot szerez 30 napon belül választhat, hogy melyiket fogadja el.

A 9. §-hoz

Az ajánlás rendszere azt a célt szolgálja, hogy listát és jelöltet csak a megfelelő társadalmi támogatottság mellett lehessen állítani, ugyanakkor a jelöléshez szükséges ajánlások számának viszonylagosan alacsony meghatározása széleskörű választási lehetőséget biztosít a választópolgárok számára.

A 10. §-hoz

A vegyes választási rendszerben a kompenzációs lista intézménye az arányosítás elvét szolgálja, ugyanakkor indokolt annak jogszabályi rendezése, hogy kompenzációs listát csak a valódi társadalmi támogatottsággal, társadalmi bázissal rendelkező jelölő szervezetek állíthassanak.

A 11. §-hoz

A rendelkezés a közös kompenzációs lista, a közös megyei lista és a közös fővárosi lista állítására vonatkozó szabályokat tartalmazza.

IV. Fejezet

A választás rendszere és az eredmény megállapítása

1. A polgármesterek választása

A 12. §-hoz

Jelen szakasz értelmében a polgármestert és főpolgármestert a választópolgárok közvetlenül választják.

2. Egyéni listás választási rendszer

A 13. §-hoz

A 10 000 vagy ennél kevesebb lakosú településeken a választási rendszerre vonatkozó szabályok a korábbi rendelkezéseknek megfelelően kerülnek meghatározásra. A szakasz az egyéni listás mandátumok keletkezésének szabályait tartalmazza.

3. A vegyes választási rendszer

A 14-15. §-hoz

A vegyes választási rendszerben a képviselők egyéni választókerületben és kompenzációs listán jutnak mandátumhoz. A kompenzációs listára kerülő töredékszavazatok fogalmát a 15. § (2) bekezdése tartalmazza. A kompenzációs mandátum számításának módját a 15. § (4) bekezdése tartalmazza.

A 16. §-hoz

A rendelkezés a kompenzációs listáról történő mandátumszerzés módját szabályozza, a mandátumhoz jutás feltételeként a kompenzációs szavazatokhoz viszonyított 5-10-15%-os küszöböt alkalmaz. A küszöb alkalmazásának indoka, hogy kompenzációs listán olyan jelölt szerezhessen mandátumot, aki jelentősnek tekinthető társadalmi támogatottsággal rendelkezik.

4. A fővárosi közgyűlés tagjainak választása

A 17. §-hoz

A szakaszban foglalt rendelkezés a fővárosi listákra vonatkozóan szabályozza a mandátum számításának módját. Az itt meghatározott számítási mód alapul vételével kell a mandátumokat kiosztani.

A 18. §-hoz

A 18. § rendelkezése a fővárosi lista tekintetében tartalmazza a mandátumok betöltésének szabályait, a kompenzációs listára vonatkozó szabályozáshoz hasonlóan, az 5-10-15%-os küszöb alkalmazásával.

5. A megyei közgyűlés tagjainak választása

A 19. §-hoz

A megyei listán szerezhető mandátumok elosztására vonatkozó számítási mód megegyezik a fővárosi listára alkalmazandó számítási móddal, az 5-10-15%-os küszöbök megtartásával. A megyei közgyűlés létszámára vonatkozó szabályokat - hasonlóan a többi, a testületek létszámára vonatkozó rendelkezéshez - a törvény II. Fejezete szabályozza.

V. Fejezet

Képviselő, polgármester, főpolgármester megbízatásának megszűnése esetén alkalmazandó szabályok

1. Időközi választás

A 20. §-hoz

A szakasz (1) bekezdésében azon az esetek kerülnek szabályozásra, amelyekben a választás megtartására nem kerülhet sor, és időközi választást kell kitűzni. A (2)-(3) bekezdés az egyenlő szavazati arányok miatt kialakult helyzet rendezéseként az időközi választás kitűzését szabályozza. A (3)-(5) bekezdés az időközi választás egyéb eseteit, köztük a képviselő-testület feloszlása vagy feloszlatása esetén alkalmazandó szabályokat tartalmazza.

2. A kiesett képviselő mandátumának betöltése

A 21. §-hoz

A rendelkezések a különböző okok miatt kiesett képviselő mandátuma betöltésének szabályait tartalmazzák. A szabályozás elve, hogy listás választás esetén a kiesett képviselő helyére a jelölő szervezet által bejelentett vagy a listán soron következő jelölt lép. A szakasz (4) bekezdése kisegítő szabályt tartalmaz arra az esetre, ha a képviselő-testület létszáma a működéséhez szükséges alá csökken, és ilyen esetben az üres képviselői helyek betöltésére időközi választás kitűzését rendeli el.

-----STARTING---POINT---VEGE---

VI. Fejezet

Záró rendelkezések

A 22-26. §-hoz

A törvény záró rendelkezései felhatalmazó, hatályba léptető, a törvény rövidítését meghatározó, átmeneti, jogharmonizációs és hatályon kívül helyező rendelkezéseket tartalmaznak. A 25. §-ban szabályozott átmeneti rendelkezések a helyi önkormányzati képviselők és polgármesterek 2010. évi választásának hatékony és törvénynek megfelelő lebonyolítását szolgálják.