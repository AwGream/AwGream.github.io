2006. évi CXV. törvény indokolása

egyes, az egészségügyet érintő törvényeknek az egészségügyi reformmal kapcsolatos módosításáról

-----STARTING---POINT---ALTALANOS--- 

Jelen törvény a vizitdíj és a kórházi napidíj bevezetéséhez szükséges módosításokat, az ellátási csomagok meghatározását, a várólista alapján nyújtható egészségügyi ellátásokkal kapcsolatos szabályozás átalakítását, a művi meddővé tétellel kapcsolatos módosításokat, az orvosbiológiai kutatásokkal kapcsolatos és egyéb kisebb, jogtechnikai jellegű módosításokat tartalmaz. Ezen tárgykörökben a törvény módosítja:

- a kötelező egészségbiztosítás ellátásairól szóló 1997. évi LXXXIII. törvényt (a továbbiakban: Ebtv.),

- az egészségügyről szóló 1997. évi CLIV. törvényt (a továbbiakban: Eütv.),

- a társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvényt,

- a szociális igazgatásról és szociális ellátásokról szóló 1993. évi III. törvényt, és

- az Önkéntes Kölcsönös Biztosító Pénztárakról szóló 1993. évi XCVI. törvényt.

Magyarországon indokolatlanul magas az orvos-beteg találkozások száma. Az ingyenesség hamis érzete miatt a betegek nem érzik azt, hogy az egészségügyben szolgáltatást vásárolnak és tudomásul veszik a hálapénzfizetés elvtelen és igazságtalan szokását. Az indokolatlan ellátás-igénybevétel több szempontból is jelentős terhet jelent az Egészségbiztosítási Alap számára. Egyrészt nehezíti az ellátások szakmai biztonságának és minőségének fenntartását és javítását, mivel az indokolatlan vizsgálatok a rendelkezésre álló kapacitásokat, a valóban beteg személyekre fordítható időt csökkentik. Másrészt egy-egy orvos-beteg találkozás önmagában is költséggel jár, ami a biztosítottak és munkáltatóik által fizetett járulékból működő Egészségbiztosítási Alapot terheli. Az ellátás finanszírozásán túl azonban még jelentősebb terhet jelent a kassza számára az indokolatlan ellátás során felírt gyógyszerek támogatása. Ezért az európai országok kétharmadához hasonlóan Magyarországon is bevezetésre kerül a díjfizetési kötelezettség az egészségügyben. A vizitdíj és a kórházi napidíj a külföldi tapasztalatok alapján azt fogja eredményezni, hogy a biztosítottak költségtudatos szolgáltatásvásárlóvá válnak, erősödik az egyéni felelősségvállalás, ezáltal ésszerűsödik az ellátórendszer igénybevétele. Ezen túlmenően a vizitdíj és a napidíj bevezetése a hálapénz visszaszorításában is jelentős szerepet tölthet be.

Az Ebtv. módosítása kiterjed a várólista alapján nyújtható egészségügyi ellátásokkal kapcsolatos szabályozás átalakítására is. A módosítás célja a várólistarendszer átláthatóságának fokozottabb biztosítása, az egészségügyi szolgáltatások magasabb szintű hozzáférhetőségének megvalósítása. A módosítás kimondja, hogy a biztosított a várólistára történő felkerülés időpontja szerint jogosult az ellátásra, ettől eltérni csak szakmai indokoltság, illetve a várható eredmény alapján lehet. A várólista alapján nyújtható ellátásokkal összefüggésben kulcsszerepe van a biztosítónak és az egészségbiztosítási felügyeleti hatóságnak: az előbbi döntése alapján mód van az ellátásnak a beutalási rendtől eltérő más egészségügyi szolgáltatónál történő igénybevételére, ha az ellátásra történő várakozás a biztosított egészségügyi állapotát nagymértékben hátrányosan befolyásolja.

A várólista csak a legszükségesebb adatokat tartalmazza, a beteg egyéb adatai az egészségügyi dokumentáció részét képezik. A várólista adatai kizárólag személyazonosításra alkalmatlan módon tekinthetőek meg a várólistát vezető szervek honlapján, természetesen a beteg - egyedi azonosító rendszer kialakítása révén - ellenőrizni tudja a várólistán elfoglalt helyét.

A törvény pontosan körülhatárolja a biztosítási jogviszonytól független ellátások körét, a biztosítási alapon járó ellátások körét, valamint a biztosításon felül, térítés ellenében igénybe vehető ellátások körét. Az alapcsomag azokat az ellátásokat foglalja magába, amelyeket minden Magyarországon tartózkodó személy térítésmentesen vehet igénybe, függetlenül attól, hogy biztosítottnak minősül-e. Az alapcsomagban nyújtott ellátások fedezetét biztosított esetében az Egészségbiztosítási Alap, míg a nem biztosított személy esetében a központi költségvetés fedezi. Mindezek alapján az alapcsomag az életmentő beavatkozást, a mentést, valamint a járványügyi ellátásokat tartalmazza. Az életmentő beavatkozás a közvetlen életveszély megállapítására vonatkozó vizsgálatra, valamint a közvetlen életveszélyt elhárító beavatkozásra terjed ki. A járványügyi ellátások nyújtása állami érdek és kötelezettség. A térítésköteles csomagba tartoznak azok az ellátások, amelyekért a biztosítottnak is fizetni kell. Így többek között fizetni kell a finanszírozási és szakmai protokollban foglaltaktól eltérően igénybe vett ellátásokért, a különböző alkalmassági vizsgálatokért (pl. gépjárművezetői, lőfegyvertartói, különböző foglalkozások alkalmassági vizsgálata), a hivatásos sportolók ellátásáért, az esztétikai célból nyújtott szolgáltatásokért, a detoxikálásért, a nem kötelező védőoltásokért.

Az Alkotmánybíróság 43/2005. (XI. 14.) AB határozatában 2006. június 30-i hatállyal megsemmisítette az Eütv. 187. §-ának (2) bekezdését. A hivatkozott jogszabályhely a családtervezési célból történő művi meddővé tétel feltételeit határozta meg. Az Alkotmánybíróság rámutatott, hogy „a jogalkotó - az Alkotmány keretei között - az egészségügyi beavatkozásokra vonatkozó döntésképesség biztosítása és az ifjúság védelme érekében jogosult különleges rendelkezéseket megfogalmazni”. Erre tekintettel jelen törvény célja az alkotmánybírósági határozatban foglaltak nyomán létrejövő helyzet újraszabályozása, a művi meddővé tétel új szabályainak megalkotása, fokozott garanciális elemek beiktatása az eljárásba. Így a törvény szerint a beavatkozás elvégzésére csak részletes felvilágosítás, tájékoztatás, elegendő gondolkodási idő és az önkéntesség garanciáinak fokozott ellenőrzése mellett kerülhet sor.

-----STARTING---POINT---RESZLETES---

Az 1. §-hoz

Az Ebtv. 2. §-a alapelvi szinten rendelkezik arról, hogy a kötelező egészségbiztosítás egészségügyi szolgáltatásai a kötelező egészségbiztosítás keretében az egészségi állapot által indokolt mértékben vehetők igénybe. Szükséges ezt a 6. §-sal összefüggésben kiegészíteni a finanszírozási eljárási rendekre, valamint a vizsgálati és terápiás eljárási rendekre történő utalással, ugyanis ez vonatkozik arra, hogy a finanszírozott ellátást milyen tartalommal veheti a biztosított az Egészségbiztosítási Alap terhére igénybe.

A 2. §-hoz

A törvény definiálja a központi és az intézményi várólista fogalmát azzal a céllal, hogy a későbbiekben a várólistákra vonatkozó generális szabályok mellett - az ellátás természetének eltérő volta miatt - eltérő szabályok is érvényesülhessenek. A központi várólista a transzplantációs várólistán kívül magában foglalja a külön jogszabályban meghatározott nagyköltségű ellátások igénybevételére váró betegek jegyzékét is. Ilyen nagyköltségű ellátás a PET-CT.

A biztosító fogalmának meghatározása a 42. § (8) bekezdésével együtt tesz eleget a központi államigazgatási szervekről, valamint a Kormány tagjai és az államtitkárok jogállásáról szóló 2006. évi LVII. törvényben foglaltaknak. A törvény biztosítóként nevezi az Egészségbiztosítási Alap kezeléséért felelős szervet (az Országos Egészségbiztosítási Pénztár).

A 3. §-hoz

A vizitdíj és a kórházi napidíj bevezetése szükségessé teszi a korábbi cím kiegészítését arra vonatkozóan, hogy a meghatározott egészségügyi szolgáltatások igénybevétele vizitdíj, illetve kórházi napidíj fizetése mellett lehetséges.

A 4-5. §-hoz

A kötelező egészségbiztosítás ellátásairól szóló 1997. évi LXXXIII. törvény 13. §-a és 14. §-a abban az esetben engedi meg a járóbetelt-szakellátás, illetőleg a fekvőbeteg-gyógyintézeti ellátás beutaló nélküli igénybe vételét, amennyiben a biztosított állapota az azonnali ellátást indokolja.

A 6. §-hoz

Az Ebtv. 18. §-ának módosításával átalakításra kerülnek a beutalás törvényi szabályai.

A biztosított érdekét védik azok a garanciális szabályok, amelyek értelmében a biztosított ellátását nem tagadhatja meg a beutaló szerinti egészségügyi szolgáltató, továbbá az a szolgáltató, amely a beutaló orvos előzetes jelzése alapján az ellátást vállalta. A biztosított területi ellátására nem kötelezett szolgáltató az ellátást csak akkor tagadhatja meg, ha a területi ellátási kötelezettségű feladatainak folyamatos ellátását a területen kívüli betegek fogadása veszélyezteti, és az ellátásra a biztosító által lekötött szabad kapacitással nem rendelkezik.

Ebben a szakaszban kerülnek meghatározásra - az ellátási csomagok meghatározásának részeként - azok az egészségügyi szolgáltatások, amelyek különböző okok miatt nem az Egészségbiztosítási Alap terhére vehetők igénybe, tehát amelyekért a biztosítottnak is fizetnie kell akkor is, ha azt egyébként finanszírozott egészségügyi szolgáltatónál veszi igénybe.

A törvény módosítja a korábbi finanszírozási előkalkulációra vonatkozó szabályokat. Az új szabályok alapján valamennyi egészségügyi szolgáltató köteles lesz elszámolási nyilatkozatot adni a biztosítottnak, ha a biztosított fekvőbeteg-gyógyintézeti ellátást vesz igénybe, 2008. január 1-jétől pedig akkor is, ha háziorvosi ellátást vagy járóbeteg-szakellátást vesz igénybe. Az elszámolási nyilatkozatban a biztosított tájékoztatást kap arról, hogy az egészségügyi szolgáltató milyen ellátást, kezelést kíván a biztosító felé elszámolni, és ezért milyen összeget igényel. Az elszámolási nyilatkozat tartalmazni fogja továbbá a kórházban töltött napok számát, a fizetendő kórházi napidíj és vizitdíj összegét, valamint a biztosított által fizetendő térítési díjat, ha az adott ellátásért kell ilyet fizetni. Az elszámolási nyilatkozat két példányát alá kell írattatni a biztosítottal. Az elszámolási nyilatkozat formai követelményeit (ideértve a kórházi kezelések magyar nyelven történő, közérthető megfogalmazását) az egészségbiztosítási felügyeleti hatóság fogja meghatározni.

A 7. §-hoz

A törvény által bevezetésre kerül a vizitdíj és a kórházi napidíj fizetési kötelezettség az egészségügyben. Az alapellátásban (háziorvosi, házi gyermekorvosi ellátás, fogászati alapellátás), továbbá a járóbeteg-szakellátás keretében igénybe vehető ellátások esetén vizitdíjat kell fizetni. Az aktív és krónikus fekvőbeteg-szakellátás esetén kórházi napidíj fizetésére kötelezett az azt igénybe vevő. A törvény által 2007. február 15-étől bevezetésre kerülő fizetendő vizitdíj és kórházi napidíj mértékét a 18/A. § (9)-(12) bekezdése határozza meg. A társadalombiztosítási rendszerünket jellemző szolidaritás elvnek megfelelően egyes ellátásokat, illetve társadalmi csoportokat mentesíti a törvény a díjfizetés alól. Így nem kell díjat fizetni:

- állami feladathoz kapcsolódó ellátásokért és a népegészségügyi szempontból kiemelt jelentőségű ellátásokért (ide tartozik a katasztrófa-egészségügy, a járványügyi intézkedések, a szűrések meghatározott köre, terhesgondozás, gyermekágyas anyák gondozása, szülés);

- az életmentő beavatkozásért, melynek pontos fogalmát az egészségügyről szóló 1997. évi CLIV. törvény 3. §-ának módosított n) pontja tartalmazza;

- 18 éves életkor alattiaknak;

- hajléktalanoknak,

- a kórházi ellátás igénybevétele során elhalálozott biztosított után.

Az indokoltan magas számban ellátást igénybe vevő biztosítottak terheinek könnyítését szolgálja a felső korlát alkalmazása. A felső korlát mértékét a (13) bekezdés határozza meg. Az a biztosított, akinek az adott naptári évben teljesített díjfizetése elérte a felső korlátot, az adott évben már mentesül a díjfizetési kötelezettség alól.

Emelt összegű vizitdíj, illetve kórházi napidíj fizetésére kötelezett az ellátást igénybevevő, ha:

- a háziorvosi ellátást saját kezdeményezése alapján nem a rendelőben veszi igénybe (házhoz hívja az orvost),

- a háziorvosi ellátást a saját kezdeményezésére nem annál a háziorvosnál veszi igénybe, amelyikhez be van jelentkezve (tehát a saját háziorvost helyettesítő orvosnál történő igénybevétel nem tartozik ide),

- ügyeleti ellátást indokolatlanul vesz igénybe,

- a járóbeteg-szakellátást más finanszírozott egészségügyi szolgáltatónál veszi igénybe, mint amelynél a beutaló orvos azt kezdeményezte,

- a kizárólag beutalóval igénybe vehető járóbeteg-szakellátást beutaló nélkül veszi igénybe.

A szolgáltató köteles a biztosítottat tájékoztatni a díjfizetési kötelezettségről és a fizetendő díj összegéről. Az egészségügyi szolgáltató jól látható helyre kifüggeszti a díjfizetési kötelezettségről szóló tájékoztatót. A finanszírozott egészségügyi szolgáltató köteles valamennyi, az Ebtv. alapján biztosítottnak minősülő személytől a vizitdíjat és a kórházi napidíjat beszedni, ezt elengedni - a törvény alapján mentességet élvező személyek és esetek kivételével - annak ellenére nem lehet, hogy a beszedett vizitdíj és kórházi napidíj az egészségügyi szolgáltató saját bevételét fogja képezni.

A 8. §-hoz

Az Ebtv. 19. §-ának módosítása amiatt szükséges, hogy az egészségbiztosításért felelős miniszter által meghatározásra kerülő finanszírozási eljárási rend (protokoll) alkalmazásának törvényi alapja legyen. Így a vizsgálati és terápiás eljárási rend mellett figyelembe kell venni a finanszírozási protokoll rendelkezéseit is, amely konkrétan meg fogja határozni, hogy az adott indikáció alapján milyen ellátások milyen mértékű igénybevételére jogosult a biztosított az Egészségbiztosítási Alap terhére. Az egészségügyi szolgáltató a biztosított kérésére csak abban az esetben térhet majd el a finanszírozási, vizsgálati és terápiás eljárási rendekben foglaltaktól, ha a biztosított az eltérés által indukált többletköltséget megtéríti a szolgáltató részére, az ugyanis nem lesz elszámolható az egészségbiztosító felé.

A hálapénz elleni küzdelem részeként új elemként jelenik meg az egészségbiztosítási törvényben az a szabály, amelynek értelmében az egészségügyi szolgáltatás igénybevétele során a biztosított - az Ebtv. 23. §-ának b) pontjában foglaltak figyelembevételével - a finanszírozott egészségügyi szolgáltató munkarendje alapján beosztott orvos helyett másik orvost igényelhet, amennyiben azt a biztosított egészségi állapota által indokolt ellátás szakmai tartalma és az ellátás sürgőssége nem zárja ki.

A 9. §-hoz

A törvény ezen §-a az Ebtv. 20. §-át módosítja. Abban az esetben, ha a biztosított egészségi állapota nem indokolja az azonnali ellátást, azt a szolgáltató várólista alapján is teljesítheti. Ez nem jelenti az várólistára történő kötelezést, csak lehetőséget ad a szolgáltató részére az ellátások ütemezett tervezésére.

A szabályozás elvi éllel mondja ki, hogy - az ellátás természete, illetve a tartós kapacitáshiány miatt kialakított - kizárólag várólista alapján nyújtható ellátások esetén (mint például transzplantáció, nagy értékű műszeres beavatkozások, implantátumok stb.) a várólistára történő felkerülés időpontja a döntő, természetesen szakmai indokoltság vagy az ellátás várható eredménye alapján ettől el lehet térni. Az eltérésnek vannak olyan egészségügyi szakmai szabályai, amelyeket a biztosítottnak mindenképpen meg kell ismernie, ezért az egészségbiztosításért felelős miniszter e tárgykört rendeletben szabályozza. (Ilyen eset lehet például az, amikor egy szerv transzplantációjánál az adott szerv a várólistán első helyen álló biztosított részére nem ültethető be, mert nincs meg a megfelelő vércsoport-egyezőség.)

Minden biztosított jogosult az olyan vizsgálatok elvégeztetésére, amelyek a várakozás sorrendjét befolyásoló állapotváltozás megállapításához szükségesek, viszont még térítési díj fizetése esetén sem jogosult a várólista-sorrendet megelőző ellátás igénybevételére. Lehetőség nyílik a módosítás elfogadásával arra, hogy a biztosító külön jogszabály szerinti területi szerve döntsön az ellátás más egészségügyi szolgáltatónál történő teljesítéséről, ha a várakozás a biztosított állapotát nagymértékben hátrányosan befolyásolja, vagy a sorrend megállapításánál jogszabálysértés vagy súlyos szakmai szabályszegés történt. A jogszabálysértést vagy a súlyos szakmai szabályszegést elkövető orvos ellen fegyelmi eljárás indítható, aminek kezdeményezésére a biztosító területi szerve jogosult. Ha a biztosító területi szerve megállapítja, hogy várólista indokolatlan hosszúságát a szakértő személyzet, vagy valamilyen gép, műszer, orvostechnikai eszköz hiánya okozza, akkor az Állami Népegészségügyi és Tisztiorvosi Szolgálatnál kezdeményezheti a szakmai minimumfeltételeknek történő megfelelőség vizsgálatát. A biztosító jelzett döntései ellen a törvény az egészségbiztosítási felügyeleti hatósághoz való fordulás lehetőségét rögzíti, a fellebbezés kizárásával.

A törvény lehetővé teszi, hogy a finanszírozott egészségügyi szolgáltató nem biztosítási jogviszony keretében történő ellátásra bejelentkezési listát hozzon létre, ide nem értve a szerv-, szövetátültetéseket. A bejelentkezési lista alapján ellátást térítési díj ellenében lehet igénybe venni kizárólag a nem finanszírozott többletkapacitás terhére. A bejelentkezési lista alapján térítési díj ellenében tehát mindenki jogosult ellátást igénybe venni, függetlenül attól, hogy biztosított-e. A térítési díjat az intézmény határozza meg, de az mindenképpen több, mint az adott ellátásért az egészségbiztosítás által nyújtott finanszírozási összeg. A törvény arra is tartalmaz rendelkezést, hogy ellenőrizhető és összehasonlítható legyen a bejelentkezési lista és a várólista, és amennyiben a várólista alapján nyújtott ellátások igénybevétele a bejelentkezési lista miatt szenvedne sérelmet, akkor ez utóbbi alapján végzett ellátások nyújtása felfüggeszthető.

A 10. §-hoz

A törvény meghatározza, hogy a várólista pontosan milyen adatokat tartalmaz. Kormányrendelet határozza meg, hogy a központi várólistát melyik szervezet fogja működtetni azzal, hogy meghatározott közreműködő igénybevételére van lehetőség (pl. Transzplantációs Bizottságok). Az intézményi várólistát az egészségügyi szolgáltató szervezeti és működési szabályzatában megjelölt személy vezeti. A törvény szerint várólista adatai kizárólag személyazonosításra alkalmatlan módon és legkésőbb 3 napon belüli frissítéssel megtekinthetőek a várólistát vezető szervek (az állami vérellátó szolgálat és az intézmények) honlapján. Az egészségbiztosítási felügyeleti hatóság honlapjáról minden várólistát vezető szerv honlapja elérhető lesz.

Természetesen a biztosított egyedi azonosító rendszer kialakításával ellenőrizni tudja a várólistán elfoglalt helyét is. Az egyedi azonosító nem tartalmazhat a biztosított egészségügyi és személyazonosító adataival összefüggő, továbbá a várólistára történő felvétel időpontjára vonatkozó adatot. Az egészségügyi szolgáltató az egyedi azonosítót személyesen vagy a kezelőorvos útján közli a biztosítottal.

A 11. §-hoz

A részleges térítésre vonatkozó szakasz e törvény több másik szakaszával függ össze. Így a sürgős szükség, illetve életmentő beavatkozás kivételével részleges térítési díjat kell fizetnie a biztosítottnak, ha fekvőbeteg-gyógyintézeti ellátást nem a beutalóban megnevezett egészségügyi szolgáltatónál vagy beutaló nélkül vesz igénybe.

A 12. §-hoz

Az Ebtv. 24. §-a (3) bekezdésének jelenlegi megfogalmazásán annyit módosít a törvény ezen szakasza, hogy a fogpótlásnak a biztosítottat terhelő térítési díját 15 százalékkal csökkenteni kell, amennyiben a biztosított részt vett a külön jogszabályban előírt, időszakos fogászati szűrővizsgálaton, míg a korábbi változat szerint a térítési díjat növelni lehetett, ha a biztosított nem vett részt a szűrésen. Tartalmában tehát az a változás, hogy kötelezettség lesz a csökkentés, és a korábbi 10 százalék helyett 15 százalékkal kell.

Az Ebtv. 23. §-a g) pontjának gb) alpontja szerint a biztosított térítési díj ellenében jogosult az egészségi állapota által nem indokolt, az intézmény e célra kijelölt részlegében magasabb színvonalú elhelyezésre. A biztosítottak érdekének védelmében szükséges rendelkezni arról, hogy a finanszírozott egészségügyi szolgáltató a biztosított részére külön térítési díj ellenében abban az esetben nyújthat ilyen többletszolgáltatást, ha a biztosított az egészségügyi szolgáltatónál az ellátást a többletszolgáltatás nélkül is igénybe vehetné, és az egészségügyi szolgáltató a többletszolgáltatás nyújtása mellett a finanszírozási szerződése szerinti kapacitáson folyamatosan és teljes körűen tud ellátást nyújtani.

A 13. §-hoz

A törvény 10. §-ával összefüggésben rendelkezik ezen szakasz arról, hogy az intézményen belüli orvosválasztás esetén, valamint a fekvőbeteg-gyógyintézeti ellátás nem beutaló szerinti vagy beutaló nélküli igénybevétele esetén fizetendő részleges térítési díj mértéke annak az összegnek a 30 százaléka, amit az ellátást nyújtó egészségügyi szolgáltató az ellátásért - a külön jogszabályban foglaltak szerint - a biztosító felé elszámolhat, azzal, hogy a biztosított által fizetendő összeg nem haladhatja meg a külön jogszabályban meghatározott összeget.

A 14. §-hoz

A biztosítóhoz (OEP) évente beérkező méltányossági kérelmek 20-25%-át teszik ki azok a kérelmek, amelyek a gyógyászati segédeszközök árához az egészségügyi miniszteri rendeletben meghatározott kihordási időre felírható mennyiséget meghaladó támogatás igénylésére irányulnak. A méltányossági kérelmek ezen nagyságrendje olyan munkaterhet jelent, amelyet csak óriási erőfeszítések árán lehet határidőben elbírálni. Indokolt ezért a méltányossági jogkörben nyújtható támogatások közül a gyógyászati segédeszközök árához külön jogszabályban foglaltaktól eltérő gyakorisággal történő támogatás nyújtására vonatkozó méltányossági jogkört a biztosító külön jogszabály szerinti területi szervéhez telepíteni.

A 15. §-hoz

Az Ebtv. 20. §-ának (8) bekezdése miatt szükséges előírni, hogy a finanszírozási szerződésben meg kell nevezni azon személyeket, akik az egészségügyi szolgáltatónál működő intézményi várólista kezelésére jogosultak és az egészségügyi szolgáltatónál intézményi várólista alapján egészségügyi szolgáltatást nyújtanak.

A 16. §-hoz

Az Ebtv. 32. §-ának (3) bekezdése szerint a támogatással történő rendelésre jogosító szerződés mellékletét képezi az orvos arra vonatkozó nyilatkozata, hogy áll-e gyógyszer vagy gyógyászati segédeszköz ismertető tevékenység végzésére irányuló jogviszonyban gyógyszer vagy gyógyászati segédeszköz gyártóval, forgalmazóval, nagykereskedővel, illetve rendelkezik-e a gyógyszer vagy gyógyászati segédeszköz gyártó, forgalmazó, nagykereskedő felett jelentős befolyást biztosító tulajdoni hányaddal. Tekintettel arra, hogy a gazdasági társaságokról szóló 2006. évi IV. törvény már nem ismeri a jelentős befolyás fogalmát, szükséges a bekezdés pontosítása. A 2006. évi IV. törvény hatálybalépésének időpontjától a Polgári Törvénykönyv 685/B. §-a rendelkezik „többségi befolyás” fogalmáról.

A 17. §-hoz

A vizitdíj és a kórházi napidíj teljes összege a szolgáltatónál marad, az a saját bevételét képezi, felhasználásáról saját belátása szerint dönthet.

A 18. §-hoz

Az egészségbiztosító az egészségügyi szolgáltató helyszínén ellenőrzi, hogy a vizitdíj és a kórházi napidíj beszedésével kapcsolatos kötelezettségeit, valamint az elszámolási nyilatkozattal kapcsolatos kötelezettségeit teljesíti-e.

A 19. §-hoz

Az Ebtv. 37. §-ának (1) bekezdése alapján az egészségügyi szolgáltató meghatározott feltételek fennállása esetén köteles megtéríteni az általa nyújtott ellátás után elszámolt finanszírozási összeget, így például akkor, ha az ellátás más forrásból megtérül. Az említett példa esetében a beszedett vizitdíjat és kórházi napidíjat nem lehet úgy figyelembe venni, mintha ebből a forrásból térült volna meg az ellátás, még akkor sem, ha az ellátás után elszámolt finanszírozási összeg alacsonyabb az ellátásért beszedett vizitdíjnál.

A finanszírozott egészségügyi szolgáltató az adott ellátás után kapott finanszírozási összeg 10%-át köteles visszafizetni, ha az ellenőrzés során megállapításra kerül, hogy a kiállított elszámolási nyilatkozatot önhibájából a biztosítottal nem íratta alá. Ha a szolgáltató önhibájából nem szedte be a vizitdíjat és a kórházi napidíjat, akkor a be nem szedett összegnek megfelelő összeget megtéríti az egészségbiztosítónak.

A 20. §-hoz

Az egyedi méretvétel alapján, rendelésre készített gyógyászati segédeszköz gyártójával szemben jelenleg az akár többszöri hibás teljesítés esetén sincs lehetősége fellépni a biztosítónak. A törvény ezért előírja, hogy amennyiben a biztosító, valamint a biztosító külön jogszabály szerinti területi szerve a megyei szakfőorvos közreműködésével végzett ellenőrzés során az egyedi méretvétel alapján rendelésre készített gyógyászati segédeszköz vonatkozásában olyan hibás teljesítést állapít meg, amely szavatossági igény érvényesítésével nem szüntethető meg, és a gyógyászati segédeszköz készítéséért elszámolt támogatás összege meghaladja a külön jogszabályban meghatározott mértéket, akkor a társadalombiztosítási támogatás elszámolására vonatkozó szerződést azonnali hatállyal fel kell mondani.

Az Ebtv. 37. §-ának (2) bekezdése lehetővé teszi, hogy a finanszírozott egészségügyi szolgáltatót terhelő megtérítési, illetve visszatérítési kötelezettség a jogalap nélkül igénybe vett finanszírozást követő két éven belül a finanszírozás elszámolása során is érvényesíthető. Ennek analógiájára vezeti be ezen szakasz, hogy a visszatérítési kötelezettség a támogatás jogalap nélküli elszámolását követő 2 éven belül támogatás elszámolása során is érvényesíthető.

A 21. §-hoz

Az Ebtv. 42. §-a (2) bekezdésének pontosítása azért szükséges, mert a „kereset” fogalmat az adózás rendjéről szóló törvény és a társadalombiztosítás ellátásaira és a magánnyugdíjra jogosultakról szóló törvény sem használja, mivel mind az adóalap, mind a járulékalap meghatározásánál a jövedelmet kell figyelembe venni.

A 22. §-hoz

Az Ebtv. 68/A. §-ának (3) bekezdése előírja, hogy a megtérítésre kötelezettet a megtérítésre előírt összeg után a Polgári Törvénykönyvben meghatározott kamatfizetési kötelezettség terheli. Az eljárás gyorsítása és egyszerűsítése a célja annak a rendelkezésnek, amellyel kiegészül az Ebtv. ezen szakasza. Ennek értelmében nem kell a kamatot megfizetni, ha az érintett az eljárásról való tudomásszerzésével egyidejűleg a felelősségét írásban elismeri, és nyilatkozatát a követelés teljes kiegyenlítéséig fenntartja.

A 23. §-hoz

Az Ebtv. 72. §-ának jelenlegi szövege nem egyértelmű, ezért szükséges az egész szakaszt pontosítani, így egyértelmű lesz, hogy a méltányossági jogkör gyakorlása az Ebtv. 67-68. § szerinti megtérítés címen fennálló követeléshez kapcsolódó kamat mérséklésére vagy elengedésére is vonatkozik, bármely - magánszemély vagy foglalkoztató - kötelezett esetén. Az Ebtv. 72. §-ának jelenleg hatályos szövege nem utalja a MEP vezetőjének méltányossági jogkörébe a késedelmi pótlék mérséklésének, elengedésének lehetőségét, holott ugyanezt a kirótt kamatra, mulasztási bírságra lehetővé teszi. Indokolatlan e különbségtétel az egyes szankciók elengedési, mérséklési lehetőségei közt, a szankciók elnevezése függvényében.

A 24. §-hoz

A társadalombiztosítás ellátásaira és a magánnyugdíjra jogosultakról szóló 1997. évi LXXX. törvény 14. § (2) bekezdése értelmében egészségbiztosítás keretében igénybe vehető ellátások a következők: egészségügyi szolgáltatások, pénzbeli ellátások, baleseti ellátások. Mivel az egészségbiztosítási ellátások köre szélesebb, mint a pénzbeli ellátásoké, az egységes joggyakorlat kialakítása érdekében szükséges az egészségbiztosítási ellátásokkal kapcsolatos eljárások illeték- és költségmentességének külön cím alatt történő szabályozása. E módosítással egyidejűleg szükséges az Ebtv. 61. §-ának (9) bekezdését hatályon kívül helyezni.

A 25. §-hoz

Az Ebtv. jelenleg nem ad egyértelmű felhatalmazást az egészségbiztosítás természetbeni ellátásaival és azokkal kapcsolatos egyes szerződésekkel összefüggő adatok kezelésére. Jelen módosítás ezt a hiányt hivatott pótolni, valamint külön kiemeli azt az esetet, amikor a nem finanszírozott egészségügyi szolgáltató orvosa az erre jogosító szerződés alapján támogatással rendel gyógyszert. Ebben az esetben ugyanis a hatályos jogszabályok szerint az orvosnak a biztosító felé jelentenie kell, hogy kinek milyen gyógyszert írt fel.

A 26. §-hoz

A Kormány felhatalmazást kap a beutaló nélkül igénybe vehető szakellátások, a beutalásra jogosult orvosok körének és a beutalási rend, a vizitdíj és a kórházi napidíj fizetésére és elszámolására, valamint a vizitdíj visszaigénylésére vonatkozó szabályoknak, az egészségbiztosítást érintő eljárási szabályoknak, valamint a várólista alapján nyújtható ellátások részletes szabályainak a meghatározására. Kormányrendelet állapítja meg a azoknak a tartós orvosi kezeléseknek a körét amik vizitdíj mentesek.

Az egészségügybiztosításért felelős miniszter rendeletben állapítja meg a várólista sorrend kialakításának és az attól való eltérésnek a szakmai feltételeit, továbbá a sürgős szükség körébe tartozó szolgáltatásokat.

A 27. §-hoz

A módosítás a várólistára vonatkozó szabályozáshoz kapcsolódó pontosítást tartalmazza.

A 28. §-hoz

Az ellátási csomagok meghatározásával kapcsolatban kerül kiegészítésre az Eütv.-nek a tájékoztatáshoz való jogról szóló része azzal a betegek érdekeit és jogait védő rendelkezéssel, amely értelmében az orvos a vizsgálatot megelőzően köteles a beteget - amennyiben a beteg állapota lehetővé teszi - arról tájékoztatni, hogy a vizsgálat és az azt követő ellátás térítési díját meg kell téríteni, ha a vizsgálat eredménye szerint sürgős szükség nem áll fenn és az ellátás költségének fedezete a központi költségvetésben és az Egészségbiztosítási Alapon keresztül sincs biztosítva.

A 29. §-hoz

Szintén az ellátási csomagok meghatározásával kapcsolatban szükséges az Eütv.-nek a betegek kötelezettségéről rendelkező részében rögzíteni, hogy a beteg köteles a jogszabály által előírt vagy a jogszabály alapján a szolgáltató által megállapított térítési díjat megfizetni. Ez a rendelkezés egyaránt vonatkozik biztosítottra és nem biztosítottra.

A 30. §-hoz

Az ellátási csomagok meghatározásának részeként szükséges az Eütv. 77. §-át módosítani. A szakasz hatályos szövege értelmében ugyanis a sürgős szükség gyanújával ellátásra jelentkező beteget az igénybevétel alapjául szolgáló jogviszonytól függetlenül meg kell vizsgálni, és amennyiben a vizsgálat sürgős szükség, illetve veszélyeztető állapot fennállását igazolja, a beteget az egészségi állapota által indokolt sürgősségi ellátásban kell részesíteni. A sürgős szükség fogalmát az Eütv. 3. §-ának i) pontja viszont úgy határozza meg, hogy az sokkal szélesebb körben alkalmazhatóvá teszi az Eütv. 77. §-át, mint az indokolt lenne. Szükséges ezért az Eütv. 77. § oly módon történő módosítása, hogy az csak a sürgős szükséges gyanújával jelentkező betegekre vonatkozzon.

A 31. §-hoz

Az Eütv. 94. §-ának módosítása annak érdekében szükséges, hogy az egyszerű betegszállítási feladatok elhatárolhatók legyenek a mentésnek minősülő azonnali és sürgős betegszállítási feladatoktól. Így megvalósulhat a mentési és betegszállítási feladatok teljes szétválasztása.

A 32. §-hoz

Az ellátási csomagok meghatározásának részeként szükséges az Eütv. 142. §-át újrakodifikálni. Ezen szakasz (2) bekezdése határozza meg azokat az ellátásokat, amelyeket az igénybevétel alapjául szolgáló előzetes jogviszony előzetes igazolása nélkül kell biztosítani a Magyar Köztársaság területén tartózkodó személy részére (állampolgárságától függetlenül). Az ebbe a körbe tartozó járványügyi ellátások költségének fedezetét minden esetben a központi költségvetésben kell biztosítani, míg a szintén ebbe a körbe tartozó életmentő beavatkozás és mentés költségének fedezetét a biztosítottak esetében az Egészségbiztosítási Alap viseli, a nem biztosítottak esetében pedig végső soron a központi költségvetés. A szakasz (3) bekezdése határozza meg azokat az ellátásokat, amelyek költségének szintén a központi költségvetésben kell biztosítani. Az az egészségügyi szolgáltatás, amely költségének fedezete az Eütv. és az Ebtv. alapján a központi költségvetésben és az Egészségbiztosítási Alapon keresztül sincs biztosítva, az egészségügyi szolgáltató által - külön jogszabályban foglaltak figyelembevételével - meghatározott térítési díj ellenében vehető igénybe

A 33-34. §-hoz

Tekintettel arra, hogy a beutalási renddel kapcsolatos szabályok olyan kérdéseket érintenek, amelyek érintik az önkormányzatok ellátási kötelezettségét, indokolt a Regionális Egészségügyi Tanácsoknak véleményezési és kezdeményezési jogot biztosítani ezen tárgykör tekintetében. Ehhez szükséges a RET-ekre 2007. január 1-jétől alkalmazandó törvényi rendelkezéseket úgy módosítani, hogy a RET-ek szavazati joggal rendelkező tagsága az egészségügyi szolgáltatók fenntartóinak képviselőit foglalja magában.

A 35. §-hoz

Az Eütv. ezen új szakasszal történő kiegészítése annak érdekében szükséges, hogy az Oviedói Egyezmény orvosbiológiai kutatásokról szóló Kiegészítő Jegyzőkönyvének megfelelően a beavatkozással nem járó kutatások is szabályozva legyenek.

A 36. §-hoz

A új szabályozás értelmében az Eütv. 187. §-a helyébe lépő új rendelkezésnek megfelelően művi meddővé tételre irányuló beavatkozás a 18. életévüket betöltött korlátozottan cselekvőképes vagy cselekvőképes személyek kérelmére végezhető el - kivéve az egészségügyi indokból végzett beavatkozást és a meghatározott, szigorú feltételek mellett, cselekvőképtelen személyeken végzett beavatkozást.

A törvény következtében tehát bővül azon személyek köre, akik e tekintetben fennálló önrendelkezési jogukkal élhetnek.

A Polgári Törvénykönyv szerinti cselekvőképesség és az önrendelkezési jog teljes körű gyakorlásához egységesen előírt életkori határ a 18 életév. Ez az az életkor, amelynek betöltése után az egyént megilleti, hogy önállóan, felelőssége tudatában döntsön - például valamely egészségügyi beavatkozás, ellátás elfogadásáról, visszautasításáról vagy a terhesség-megszakítás kérdésében -, vagyis ezen életkor betöltésével a jog értelmében az egyének az ügyeik viteléhez szükséges belátási képességgel rendelkeznek.

A beavatkozás elvégzését megelőző kötelező várakozási idő meghosszabbításával (az eddigi 3 hónap helyett 3+3 hónap, illetve 26 év alatti kérelmező esetében 6+6 hónap gondolkodási idővel) a törvény védelmet kíván nyújtani a meggondolatlan döntéshozatallal szemben. A változás továbbá, hogy még a kérelem benyújtásakor az egészségügyi szolgáltató kijelölt orvosa a kérelmezőt szóban és írásban is tájékoztatja a fogamzásgátlás egyéb, az irreverzibilitás veszélyével együtt nem járó lehetőségeiről, illetve a beavatkozás jellegéről, lehetséges kockázatairól és következményeiről, elegendő gondolkodási, illetve megfontolási időt hagyva a kérelmezőnek, hiszen az említett tájékoztatást követő 3, illetve 6 hónap elteltével ismételten meg kell jelennie a kérelemben foglaltak megerősítése céljából.

A 37. §-hoz

Saját gyermekvállalása vagy művi meddővé tétele tekintetében nem teljes mértékben cselekvőképes személy is lehet döntésképes. Ezt a tényt alátámasztja a Polgári Törvénykönyvnek a cselekvőképesség korlátozását csupán egyes ügycsoportokra vonatkozóan is megengedő szabálya, továbbá maga az Eütv. is több privilegizáló rendelkezést tartalmaz a betegjogokkal kapcsolatban a 16. életévüket betöltött kiskorúak, illetve akár a cselekvőképtelen személyek vonatkozásában.

A korlátozottan cselekvőképes személyek esetében mindenképpen szükséges fokozottabb garancia biztosítása érdekében a törvény szerint a korlátozottan cselekvőképes személy kérelmének érvényességéhez a törvényes képviselőjének, illetve a korlátozottan cselekvőképes személy által megnevezett azon cselekvőképes személynek a hozzájáruló nyilatkozata is szükséges, aki az Eütv. 16. §-a (6) bekezdése szerint jogosult helyette a beleegyezés, illetve a visszautasítás jogát gyakorolni. A korlátozottan cselekvőképes személyek esetleges nagyobb befolyásolhatóságának ellensúlyozására szükséges továbbá a gyámhatóság jóváhagyása is. Amennyiben a korlátozottan cselekvőképes személy az előírt hozzájárulásokat nem kapja meg, a bíróság dönt a beavatkozás elvégezhetőségéről, lehetőséget adva az érintett személy önrendelkezési jogának védelmére.

A cselekvőképtelen személyek esetében merül fel a legerőteljesebben azon garanciarendszer szükségessége, mely kizárja a művi meddővé tételi beavatkozásnak az érintett személy akarata ellenére történő elvégzését. A törvény kizárólag a cselekvőképtelen személy, a törvényes képviselője és - tizennyolcadik életévét be nem töltött cselekvőképtelen személy esetében - a gyámhatóság bevonásával történő bírósági eljárás útján, jogerős határozat alapján teszi lehetővé a beavatkozás elvégzését, az érintett vagy a születendő gyermek egészségi állapota, illetve a gyermeknevelésre való elvi alkalmatlanság szerint meghatározott, erősen korlátozott esetkörben.

A 38. §-hoz

A gyógykezelések kötelező jellegére tekintettel indokolt, hogy a beteg ellátásra való jogosultságának előzetes vizsgálata nélkül is elvégezhetők legyenek ezek a gyógykezelések. Így annak vizsgálatára, hogy az ellátásban részesült beteg biztosított-e vagy sem, csak a sürgősségi vagy a kötelező gyógykezelést követően kerülhet sor.

A 39. §-hoz

A törvény megoldást tartalmaz arra vonatkozóan, hogy az élődonoros transzplantáció esetén a donornak járó költségtérítést melyik állami szerv fizesse ki. A jelenleg hatályos szabályozás szerint ugyanis az adományozással kapcsolatos jövedelemkiesést, az adományozásról szóló nyilatkozat megtételével, továbbá az utazással kapcsolatban ténylegesen felmerült és igazolt, a társadalombiztosítási jogviszony alapján nem fedezett költségeket az állam viseli, de a jogalkotó nem rendelkezett a kifizetés konkrét kötelezettjéről, így a rendelkezés hatályosulása problematikus. A törvény szerint az Egészségbiztosítási Alapot kezelő szerv a kifizető, mely számára a költségvetés téríti meg az évente mintegy 15-20 élődonoros transzplantációban résztvevő donor költségeit.

A 40. §-hoz

A társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvény módosítása amiatt szükséges, mert a társadalombiztosításban való részvételi és járulékfizetési kötelezettség mellett az egészségügyi szolgáltatások tekintetében az egészségbiztosítási törvény szerinti vizitdíj, illetve kórházi napidíj fizetési kötelezettség teljesítése is az ellátásra való jogosultság feltétele lesz.

A 41. §-hoz

A szociális igazgatásról és szociális ellátásokról szóló 1993. évi III. törvény 50. §-ának (2) bekezdése szerint közgyógyellátásra jogosult az a személy, akinek esetében a havi rendszeres gyógyító ellátásnak a területileg illetékes megyei (fővárosi) egészségbiztosítási pénztár által elismert térítési díja az öregségi nyugdíj mindenkori legkisebb összegének a 10%-át meghaladja, feltéve, hogy a családjában az egy főre jutó havi jövedelem nem éri el az öregségi nyugdíj mindenkori legkisebb összegét, egyedül élő esetén 150%-át. Jelen módosítás értelmében a jogosultság megállapításánál az egészségbiztosítási törvény 18/A. §-a alapján fizetendő vizitdíjat és részleges térítési díjat nem kell figyelembe venni.

A 42. §-hoz

A vizitdíj és kórházi napidíj bevezetésével együtt a törvény lehetővé teszi, hogy az önsegélyező pénztár a tagjai által fizetett vizitdíjhoz, illetőleg kórházi napidíjhoz hozzájárulhasson.

-----STARTING---POINT---VEGE---

A 43. §-hoz

A törvény 2007. január 1-jén lép hatályba, azonban a háziorvosi ellátáshoz és a járóbeteg-szakellátáshoz kapcsolódó elszámolási nyilatkozatra vonatkozó szabályok csak 2008. január 1-jén.

A 2006. június 30-át követően és e törvény hatálybalépését megelőzően benyújtott, művi meddővé tétel elvégzésére irányuló kérelmek esetében már eltelt várakozási idő figyelembe vehető.

Ezeken a rendelkezéseken túl a záró szakasz további pontosító jellegű módosításokat, deregulációs rendelkezéseket és a 2. §-sal meghatározott biztosító-fogalomnak az Ebtv. szövegén történő átvezetését tartalmazza.