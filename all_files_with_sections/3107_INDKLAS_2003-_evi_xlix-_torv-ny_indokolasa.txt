2003. évi XLIX. törvény indokolása

az európai gazdasági egyesülésről, valamint a gazdasági társaságokról szóló 1997. évi CXLIV. törvény és a cégnyilvántartásról, a cégnyilvánosságról és a bírósági cégeljárásról szóló 1997. évi CXLV. törvény jogharmonizációs célú módosításáról

-----STARTING---POINT---ALTALANOS--- 

1. A 2099/2002. (III. 29.) Korm. határozat előírta a gazdasági társaságokról szóló 1997. évi CXLIV. törvénynek (a továbbiakban: Gt.), valamint a cégnyilvántartásról, a cégnyilvánosságról és a bírósági cégeljárásról szóló 1997. évi CXLV. törvénynek (a továbbiakban: Ctv.) a közösségi joggal való teljes összeegyeztethetősége érdekében történő módosítását.

A jogharmonizáció területén az alapvető feladatokat az 1998-ban hatályba lépett Gt. és Ctv. szabályozása már elvégezte. A törvény az ún. „finomhangolást”, tehát a még szükséges pontosításokat hajtja végre. Emellett sor kerül az európai gazdasági egyesüléssel kapcsolatos jogi szabályozásnak a magyar jogrendszerbe történő beépítésére is. Ezzel összefüggésben újdonságot jelent, hogy míg korábban a jogharmonizációs célú módosítások az irányelvek adaptálását jelentették, addig az egyesülés esetében - tekintettel arra, hogy a szabályozása rendeleti szinten történt meg - csak azokat a rendelkezéseket kell megalkotni, amelyre a rendelet a tagállamoknak felhatalmazást ad, illetve kötelezettséget ír elő.

A Gt. esetében néhány pontosító szabályt állapít meg a törvény a részvénytársaságok összeolvadásáról szóló 3. számú (78/855/EGK; 1978. október 9.), illetve a részvénytársaságok szétválásáról rendelkező 6. számú (82/891/EGK; 1982. december 17.) irányelv teljes átültetése érdekében, ugyanakkor jelentősebb átdolgozásra szorul a részvénytársaságokra vonatkozó fejezet.

2. A Gt. jogközelítési célú módosítása során a 2. számú társasági jogi irányelv (77/91/EEC of 13 December 1976) ún. tőkevédelmi előírásainak való megfelelés igényli a legtöbb változtatást. Az irányelv a társasági vagyon rendelkezésre bocsátásával és a már működő társaság vagyonának, illetve a hitelezői érdekeknek a védelmével összefüggő alapvető szabályokat határozta meg.

A 2. számú irányelv személyi hatálya - eltérően az 1. számú társasági jogi irányelvtől - a tagjai korlátozott felelősségével és jellemzően nyilvánosan működő társaságokra terjed ki, vagyis pl. az angol „public company limited by shares”-re és a német „die Aktiengesellschaft”-ra. A jogközelítés szemléletét illetően a 2. számú társasági jogi irányelv az ún. első generációs irányelvekre jellemző módon részletekbe menő előírásokat ad a tagállami jogalkotó számára. Másfelől viszont az is igaz, hogy az irányelv mintegy leképezte az elfogadásának idején hatályos nemzeti társasági jogi eredményeket, a közösségi jogalkotó mind a főszabályok, mind pedig az irányelvben rögzített számos kivétel megfogalmazásakor a korabeli tagállami gyakorlat számára is elfogadható kompromisszumokra törekedett. Az irányelv egyaránt tükrözi az angolszász részvényjog hatását (lásd pl. a visszaváltható részvény intézményét vagy a saját részvény megszerzéséhez nyújtott pénzügyi támogatás tilalmát), és a német társasági jogi hagyományokat (lásd pl. az ún. Nachgründung jogintézményét az irányelv 11. cikkében).

A 2. számú társasági jogi irányelvet (különösen az elmúlt évtizedben) számos kritika érte, ekkorra vált ugyanis nyilvánvalóvá, hogy a kazuisztikus szabályozási módszer és a mögötte meghúzódó klasszikus, kontinentális tőkevédelmi szemlélet sok esetben a nemzeti jogfejlődésre is bénítóan hat. Közvetve, de jól szemlélteti a közösségi szabályozás okozta gondokat, hogy azokon a jogterületeken, ahol az EK jogharmonizáció sikertelen volt (lásd pl. a részvénytársaságok belső szervezeti-működési rendjére vonatkozó olyan szabályozási kísérleteket, mint az 5. számú társasági jogi irányelv-tervezet), mind nemzeti, mind nemzetközi színtéren (lásd pl. az OECD Corporate Governance Ajánlást) a társasági jog modernizációs lendülete eleven maradt. Az Európai Unió Bizottságának kezdeményezésére készült deregulációs célú javaslatok (így az ún. SLIM-munkacsoport jelentése) azonban mindezidáig nem öltöttek jogszabály-tervezeti formát. A Jaap Winter vezette (a Bizottság felkérésére tevékenykedő) nemzetközi munkacsoport 2002. novemberében nyilvánosságra hozott átfogó javaslatai ugyanakkor szintén az irányelv jövőbeli érdemi módosítását valószínűsítik. Mindazonáltal mindaddig, amíg a közösségi joganyag módosítása nem következik be, a hazai jogalkotó azokat az irányelvi követelményeket is köteles figyelembe venni, amelyek felülvizsgálata már napirendre került. (Megjegyzendő, hogy a 2. számú társasági jogi irányelvvel összefüggő jogharmonizációs feladatok teljesítése során nem lehet arra hivatkozni, hogy az irányelv csupán a tagállami társasági jog alakítása „irányának” a kijelölésére hivatott, és az alapvető célok és elvek korlátai között a nemzeti jogalkotó akkor is teljes szabadságot élvez, ha az irányelv a cél elérésének konkrét módját is meghatározza. Másként fogalmazva az a körülmény, hogy egy, a ’70-’80-as években elfogadott irányelv nem felel meg a szubszidiaritás és arányosság követelményének - túlzott mértékben behatárolja a nemzeti jogalkotó mozgásterét - alapul szolgál az irányelv közösségi szinten történő felülvizsgálatához, de nem jogosítja fel a tagállamot, hogy az irányelvi előírások hatályát egyoldalúan leszűkítse).

A gazdasági társaságokról szóló 1997. évi CXLIV. törvény előkészítése során (mint ahogy azt a Gt. miniszteri indokolása is tanúsítja), a jogalkotó már jelentős részben figyelembe vette az irányelvben rögzített előírásokat. Ez a megfelelőség ugyanakkor nem jelenti azt, hogy az irányelv és a Gt. viszonyában ne lennének olyan pontok, amelyeknek a felülvizsgálata megkerülhetetlen. A Gt. néhány esetben kifejezetten az EK követelményeivel ellentétes szabályokat tartalmaz (lásd pl. a saját részvények megszerzésére vonatkozó előírásokat vagy az alaptőke felemelése során a jegyzési elsőbbség gyakorlásával összefüggő rendelkezéseket), máshol viszont, miközben a törvény az irányelvi minimumkövetelményeket kielégíti, ésszerűtlen mértékben korlátozza a részvényesek döntési autonómiáját (lásd pl. az utóalapítás esetére vagy az alaptőke leszállítása során a hitelezők biztosítékkal történő ellátására vonatkozó paragrafusokat). Ennek az oka részben arra vezethető vissza, hogy a közösségi előírások 1997-ben történt részleges adaptálásával egyidejűleg nem történt meg az immár feleslegessé váló hazai rendelkezések deregulációja.

Az irányelvvel összefüggő jogharmonizációs munka fontos előkérdése volt, hogy rendelkezéseinek alkalmazása milyen társasági típusokra legyen kötelező. Az Európai Unióhoz való csatlakozás feltételeit megállapító szerződés részét képező ún. technikai adaptációs szabályok szerint, a 2. számú társasági jogi irányelv személyi hatálya alá - a hazai társasági jogi típusok közül - kizárólag a részvénytársaság tartozik, a „részvénytársaság” terminus felel meg az irányelv bevezetőjében felsorolt, az egyes tagállamok társasági joga által használt jogi kategóriák szerinti elnevezéseknek. Következésképpen a korlátolt felelősségű társaságok tekintetében az irányelv tőkevédelmi előírásait csak ott kell figyelembe venni, ahol a jogalkotó azt (pl. a hitelezői érdekek védelmét elősegítendő) indokoltnak tartja. A most előkészített módosítások mellőzik a részvénytársaságra irányadó rendelkezéseknek a korlátolt felelősségű társaságra történő automatikus kiterjesztését. A részvénytársaságok vonatkozásában bevezetésre ajánlott módosítások egy részénél ugyanis (részben azok újszerű voltára tekintettel) a korlátolt felelősségű társaságnál való esetleges alkalmazás előírását megelőzően célszerű megvárni, amíg a jogalkalmazói tapasztalatok elemzése egy-két év múlva megtörténhet.

A jogharmonizációs feladatok teljesítése nem függ a részvénytársaság működési módjától, a társasági törvény javasolt módosítása egyaránt vonatkozik a nyilvánosan és a zártkörűen működő részvénytársaságokra. A két részvénytársasági altípus közötti különbségeket nem a tőke- és hitelezővédelmi szabályok kapcsán kell hangsúlyozni, hanem a társaság belső szervezeti- működési mechanizmusát érintő rendelkezések között. (Miközben a zártkörűen működő részvénytársaságnál - a Gt. távlati felülvizsgálata során - a tulajdonosi döntéshozatal rugalmasabbá tételére kell törekedni, a nyilvánosan működő részvénytársaság esetében az ún. felelős vállalatirányítás elveinek megfelelően az átláthatóság és a befektetővédelem garanciális szabályainak az erősítése kell, hogy előtérbe kerüljön.)

A Gt. jogközelítést szolgáló módosítása során a jogalkotóval szembeni alapkövetelményként fogalmazható meg, hogy a közösségi elvárásoknak ne mechanikusan, a hazai részvényjogi hagyományokat figyelmen kívül hagyva próbáljon megfelelni. Az EK tőkevédelmi szabályaival a teljes körű összhang megteremtése - talán meglepő módon -, de a hazai részvényjog részleges deregulációját, a részvényesek szerződési szabadságának erősítését segítheti elő. Ezzel kapcsolatban a törvény rendelkezései közül az alábbiakat indokolt vizsgálni:

- A tulajdonos-részvényesek döntési autonómiájának erősítése (a törvény eltérést nem engedő előírásai számának csökkentése) a néhány taggal működő zártkörű részvénytársaságoknál éppúgy a működési költségek csökkenését eredményezheti, mint a multinacionális cégek vonatkozásában. A fontosabb, deregulációs jellegű változások közül a következőket indokolt kiemelni:

- A Gt. szabályai jelenleg nem teszik lehetővé, hogy a részvénytársaság hitelezője a társasággal szemben fennálló követelését tőkésítse. A törvénymódosítás eredményeként (összhangban az egyes EU tagállamok szabályozásával) mód nyílik majd a részvénytársaság és a hitelezők közötti hitel-részvény konverzió lebonyolítására. A részvénytársaság alaptőkéjének felemelésekor a harmadik személyekkel szemben érvényesíthető (vagyoni értékkel rendelkező, pénzben kifejezhető értékű) követelések apportálása is jogszerűvé válik.

- A Gt. szabályai között jelenleg nem található az angol-amerikai részvényjogban népszerű ún. visszaváltható részvény intézménye. Ez a jogi konstrukció ösztönözheti a kockázati tőkebefektetéseket, a tőkehiányos új vállalkozások megsegítését. A törvénymódosítás ezért (élve az EK irányelv kínálta lehetőséggel) bevezeti a visszaváltható részvény kategóriáját.

- A társasági jog mindezidáig indokolatlanul korlátozta a részvényeseket akkor, amikor az alaptőke felemelésével összefüggő jogkörük időleges átengedéséről határoztak. A Gt. szabályai szerint a részvénytársaság igazgatósága az alaptőke felemeléséről (delegált jogkörben) csak évente a jegyzett tőke huszonöt százalékáig terjedő mértékben határozhat. Az ezt meghaladó értékben történő részvénykibocsátáshoz elengedhetetlen feltétel a közgyűlés ismételt összehívása. A javasolt törvénymódosítás a részvényesekre bízza annak meghatározását, hogy a társaság ügyvezetése átruházott jogkörben (vagyis a közgyűlés összehívását nem igénylő módon) milyen mértékű alaptőke felemeléséről határozhasson.

- A Gt. (vélhetően a közösségi előírások téves értelmezése folytán) jelenleg kötelezővé teszi, hogy ha a részvénytársaság (pl. a tőzsdei árfolyam ingadozás korrigálása végett) megvásárolja saját részvényeinek egy részét, úgy azokat legkésőbb egy éven belül köteles elidegeníteni. Ez a szabály (amely az EU tagállamaiban egyébként nem ismert) miközben a részvénytársaság számára adminisztratív többletköltségeket eredményezhet, a hitelezők szempontjából semmiféle többletgaranciát nem ad. A törvénymódosítás ezért ezt a rendelkezést hatályon kívül helyezi.

- A Gt. 1997. évi reformja során került bevezetésre az ún. osztalékelőleg jogintézménye. A törvény azonban a jogi konstrukciót épp legfőbb értékétől, a rugalmasságától fosztotta meg azáltal, hogy az osztalékelőleg kifizetéséről való döntést a közgyűlés kizárólagos hatáskörébe utalta. A törvénymódosítás (más tagállamok gyakorlatával egyezően) a részvényesekre bízza annak eldöntését, hogy az igazgatóságra ruházzák-e az osztalékelőlegről való határozathozatal jogát.

- A társasági törvény jelenleg akkor is megköveteli a közgyűlés összehívását, ha adott esetben a törvény a részvényesek számára nem biztosít valódi mozgásteret a döntéshozatal során. Ez a helyzet akkor, ha a társaság alaptőkéjének a leszállítása a törvény előírása folytán kötelező. A törvénymódosítás elkerülhetővé teszi a felesleges költségkiadásokkal járó közgyűlés összehívását azáltal, hogy a jövőben a részvénytársaság menedzsmentjének a kezdeményezésére a cégbíróság rendeli majd el (a közgyűlés helyett) a szükséges eljárás lefolytatását.

- A Gt. hitelezővédelmi előírásai a részvénytársaság alaptőkéjének leszállításakor (az EU irányelvekben biztosított jogi lehetőségeket figyelmen kívül hagyva) akkor is biztosítékadásra kötelezik a részvénytársaságot, ha a társasági vagyon változása a hitelezők számára nem jelent kockázatnövekedést. (Ez a helyzet pl. akkor, ha az alaptőke-leszállítás ténylegesen nem jár együtt vagyoncsökkenéssel, a társaság a részvényesek javára nem teljesít kifizetéseket). A törvénymódosítás módot ad arra, hogy a részvénytársaság az aránytalan hitelezői biztosítékok teljesítésére ne legyen kötelezhető.

3. A jogharmonizáció a Ctv. tekintetében nem igényel koncepcionális jellegű módosításokat, mivel a törvény rendelkezései alapvetően megfelelnek az irányelveknek, így pl. a cégnyilvántartás nyilvánosságára vonatkozóan és a túlnyomó részt a társaságokat (cégeket) terhelő nyilvánosságra hozatali kötelezettségek szabályozása tekintetében is.

Az 1. számú (68/151/EGK; 1968. március 9.) társasági jogi irányelvhez történő teljes körű harmonizáció keretében ugyanakkor meg kell alkotni a cég képviseletére, a képviseleti jog túllépésének jogkövetkezményeire vonatkozó rendelkezéseket, különös figyelemmel arra, hogy a magyar szabályozás csak a cég írásbeli képviseletéről, tehát a cégjegyzésről tesz említést. A nyilvánosságra hozatal körében pontosítani kell azt is, hogy a cég hivatalos levelezése során milyen adatokat köteles magáról feltüntetni. Az említett irányelv mellett ilyen követelményt támaszt még az európai gazdasági egyesülésről szóló rendelet, valamint a külföldi székhelyű vállalkozások másik államban létesített fióktelepeire vonatkozó 11. számú irányelv is.

Az 1. számú irányelvhez való teljes harmonizáció szükségessé teszi annak pontosabb szabályozását is, hogy valamely cég alapítása utólag, a bejegyzését követően meddig és milyen okokból tehető kérdésessé, vagyis pl. a létesítő okirat érvénytelensége mikor állapítható meg. Az irányelv alapján elvileg az ilyen perindítást teljesen ki lehetne zárni, a törvény azonban a kialakult gyakorlat érintetlenül hagyása érdekében csak a szükséges pontosításokat végzi el, vagyis átveszi az irányelvben felsorolt lehetséges érvénytelenségi okokat.

Az 1. számú irányelv címe („harmadik személyek érdekében a társaságoknak előírt szabályok”) kiemelten hangsúlyozza a hitelezők érdekvédelmét, emellett pedig az egyes cikkek tartalma, illetve a nyilvánosságra hozatali kötelezettség maga is a hitelezői érdekeket szolgálja. Hasonlóképpen megállapítható, hogy a részvénytársaságok egyesüléséről, illetve szétválásáról szóló 3. és 6. irányelv is nyomatékosan hangsúlyozza a hitelezői érdekvédelem szükségességét, úgyszintén a 2. számú (77/91/EGK; 1976. december 13.), ún. tőkevédelmi irányelv is, mely ugyancsak „harmadik személyek érdekében” született.

Mindezekre tekintettel a törvény - hézagpótló jelleggel - szabályozást tartalmaz a törölt cégek esetében utólagosan előkerült vagyon hitelezők közötti felosztásáról, illetve a hitelezők védelme érdekében pontosítja a hivatalbóli törlési eljárás szabályozását is, lehetőséget teremtve arra, hogy az eljárás folyamatába a hitelezők bekapcsolódhassanak, és fellelhető vagyonból kielégítést nyerhessenek. A hitelezői érdekek védelmét az is erősíti, hogy fantomcégek esetében a törvény a tagok felelősségének korlátozottságát a törvényben előírt feltételek teljesülése esetén áttöri.

Bár önálló törvény készül a külföldi székhelyű vállalkozások magyarországi fióktelepeire vonatkozó 1997. évi CXXXII. törvény még szükséges, ugyancsak jogharmonizációs célú módosításáról, az ezzel összefüggésben indokolt néhány módosítást ez a törvény végzi el, mivel ezek a változtatások a Ctv.-ben abban az esetben is megvalósíthatóak, ha a „fióktörvény” szabályozása mégsem változna.

4. A Gt. és a Ctv. jelen módosítása során - néhány indokolt kivételtől eltekintve - csak a jogharmonizációs kötelezettségek teljesítéséhez feltétlenül szükséges, illetve azzal szorosan összefüggő változásokra kerül sor. A jövőben ugyanakkor - a hazai jogalkalmazói tapasztalatok miatt szükséges korrekciók mellett - olyan módosítások is várhatóak, amelyek a nemzetközi jogfejlődés eredményeit hasznosítva, új jogintézmények kialakulásával, illetve a technika fejlődésével állnak összefüggésben. Az elkövetkező két-három évben elvégzendő legfontosabb feladatok a következők:

a) Az EU Bizottsága 2002. június 3-án hivatalosan közzétette az 1. számú irányelv módosításának tervezetét, COM (2002) 279 final számon. A tervezet hatályba lépésének várható időpontja a bizottsági javaslat szerint 2005. január 1., míg az Európai Parlament állásfoglalása a 2007. január 1-i dátumot jelöli meg, úgy, hogy a tervezetben jelentősebb tartalmi változtatásokat nem kezdeményezett. A Tanács döntése az elkövetkező néhány hónapon belül várható.

Az irányelv-tervezet lehetővé kívánja tenni a hatálya alá tartozó társaságok részére, hogy a regisztráló hatóságukhoz (a cégbírósághoz) a bejegyzés iránti kérelmüket elektronikus formában juttathassák el. A tagállamoknak erre tekintettel kötelezővé teszi az irányelv-tervezet, hogy az ehhez szükséges jogi és technikai feltételeket biztosítsák, tehát hogy az elektronikus úton érkező okiratokat elektronikusan tartsák nyilván, és elektronikus úton adjanak ezekről az okiratokról felvilágosítást.

A tervezet azt is előírja, hogy ettől az időponttól azokat az okiratokat is elektronikus formában kell nyilvántartani, amelyeket a társaság hagyományos formában nyújt be a cégbíróságnak, mivel ez teszi csak lehetővé az on-line úton történő tájékoztatást, nyilvánosságra hozatalt. Az irányelv nemcsak a jövőben benyújtandó iratok vonatkozásában, hanem a még élő cégek cégbíróságon tárolt, legalább az elmúlt tíz évben keletkezett összes iratait illetően előírja, hogy azokat elektronikus okirattá kell alakítani. Az erre vonatkozó előterjesztés és törvény kidolgozása még ebben az évben várható, figyelemmel arra is, hogy a kijelölt feladatok megvalósítása jelentős költséggel jár, amit előre tervezni kell.

b) Szintén felkészülést igényel a Tanács 2001. október 8-i, az európai részvénytársaságról szóló rendeletének (2157/2001/EGK) beépítése a magyar jogrendszerbe. Erre vonatkozóan ugyancsak indokolt a kodifikáció előkészítésének megkezdése, azzal, hogy a vonatkozó jogi szabályozás megalkotása nem része az Európai Unióhoz való csatlakozási felkészülésnek. A rendelet által megállapított implementációs határidő 2004. októbere. E szabályozást külön törvénybe kell foglalni, amelybe beépítésre kerülhetnek az európai gazdasági egyesülésre vonatkozó e törvényben megfogalmazott rendelkezések is.

c) Tekintettel arra, hogy a Gt. és a Ctv. hatálybalépése óta több mint öt év telt el, szükségessé vált a joganyag átfogó felülvizsgálata, és a felülvizsgálat eredményéhez képest a szükséges - akár koncepcionális jellegű - változtatások kezdeményezése. Erre tekintettel Sárközy Tamás professzor vezetésével a közeljövőben Kodifikációs Bizottság felállítása várható, amelynek célja, hogy a hazai gazdasági jogi környezet a kisvállalkozások számára éppúgy, mint a külföldi befektetőknek kedvezőbb feltételeket biztosítson üzleti tevékenységük folytatásához. A felülvizsgálat során a Kodifikációs Bizottság tevékenységét nem lenne célszerű szigorúan a társasági törvény hatálya alá tartozó jogi kérdésekre szűkíteni, az elvégzendő hatásvizsgálatnak és ehhez képest a kidolgozásra kerülő javaslatoknak (a nemzetközi és ezen belül az EK szabályozási tendenciákra is figyelemmel) a társasági-vállalati jog tág értelemben vett kérdéskörére (így pl. a könyvvizsgálókkal szembeni pártatlanság követelményének teljesülésére, a vállalatfelvásárlással szembeni jogi eszközök alkalmazhatóságának problémájára stb.) is ki kellene terjednie.

A Kodifikációs Bizottság számára megvizsgálni javasolt tárgykörök - hangsúlyozottan - példálózó jellegű listája a következő:

- a részvénytársaságok vonatkozásában a most bevezetésre kerülő új tőke és hitelezővédelmi rendelkezéseknek a korlátolt felelősségű társaságokra való kiterjesztésének indokoltsága;

- a Gt. és a 2001. évi CXX. törvény (a továbbiakban: Tpt.) közötti szabályozási összhang biztosítása érdekében szükséges teendők;

- a nyilvánosan működő részvénytársaságok tekintetében a befektetővédelem erősítése, a kisrészvényesek kapcsolattartását javító jogi megoldások áttekintése;

- a nyilvános tőkepiacra be nem vezetett társaságok (a jellemzően kisvállalkozásként működő korlátolt felelősségű társaságok, zártkörűen működő részvénytársaságok) szervezetére és működésére vonatkozó szabályozás egyszerűsítését célzó jogi megoldások áttekintését (így pl. a közgyűlés összehívása nélküli döntéshozatal, vagy a létesítő okiratban foglaltaktól eltérő döntési eljárás utólagos jóváhagyásának lehetősége bevezetése);

- a nyilvánosan működő részvénytársaságok, illetve a tőzsdén jegyzett cégek döntéshozatalával összefüggésben az elektronikus kommunikáció lehetősége jogi feltételeinek áttekintése;

- az ún. corporate governance (felelős vállalatirányítás) elveinek a hazai társasági jogba történő bevezetésének áttekintése, ideértve annak megvizsgálását is, hogy mely kérdések igénylik a jogszabályi szintű szabályozást, és mely esetekben elégséges, ha formálisan nem kötelező ajánlásokban kerülnek az ajánlott magatartási minták közzétételre;

- sor kerüljön-e a szövetkezetekre vonatkozó szabályoknak a társasági törvénybe való beépítésére;

- a cégjogi szabályozás továbbfejlesztésének elemzését, azzal összefüggésben, hogy a bíróság jövőben szerepe mire irányuljon, indokolt-e a cégbíróság munkáján belül a törvényességi felügyeleti és vitafeloldó hatáskört erősíteni;

- az Európai Bíróság határozataira is figyelemmel a hazai szabályozás áttekintése, abból a szempontból, hogy a nemzetközi magánjogról szóló 1979. évi 13. tvr.-nek az alkalmazandó társasági jogra vonatkozó rendelkezései elősegítik-e a szabad tőke áramlás követelményének teljesülését;

- a hazai és nemzetközi jogi jogfejlődés eredményeit hasznosítva a Gt. ún. konszern fejezetében foglalt szabályok felülvizsgálata.

-----STARTING---POINT---RESZLETES---

Az 1. §-hoz

A törvény tartalmazza egy új vállalkozási forma, az európai gazdasági egyesülés (a továbbiakban európai egyesülés) szabályozását. Az európai egyesülést a Tanács 1985. július 25-i 2137/85/EGK. számú rendelete (a továbbiakban rendelet) intézményesítette. Az európai egyesülés a közösségi jogalkotás terméke és a rendeletben foglalt kérdésekben az európai egyesülés szabályozása az EU egész területén egységes. Így hazánk európai uniós csatlakozását követően ezek a szabályok automatikusan a belső jog részévé válnak.

Az európai egyesülés más vállalkozásoktól elsősorban rendeltetésében különbözik, ami abban áll, hogy megkönnyítse és fejlessze tagjai tevékenységét, javítsa vagy fokozza a tevékenységük eredményességét. Ebből fakad, hogy az európai egyesülés tevékenységének kapcsolódnia kell tagjai tevékenységéhez és nem célja, hogy saját maga számára nyereséget érjen el (3. cikk). Az európai egyesülés tagjai természetes személyek, jogi személyek és jogi személyiséggel nem rendelkező gazdasági társaságok, valamint közjogi egységek egyaránt lehetnek. A közösségi jogalanyiság lényege abban testesül meg, hogy az európai egyesülés tagjainak székhelye különböző tagállamokban található, vagy a tevékenység gyakorlására különböző tagállamokban kerül sor. Emellett az európai egyesülés valamennyi tagjának a tagállamokban kell székhellyel rendelkezniük, illetve ott kell működniük. Mindez azt a célt szolgálja, hogy társasági jogi és működési szempontból a közösségi piacon egyforma feltételek érvényesüljenek, megvalósuljon a tagállami határokon átnyúló kooperáció, illetve a kis- és közepes méretű vállalkozások számára hatékony és rugalmas együttműködési forma szülessen. A tagság minimális létszámát illetően a rendelet legalább két tag együttműködését írja elő az európai egyesülés alapító szerződésében foglaltak szerint (4. cikk).

Az európai egyesülés sui generis közösségi jogi forma, léte, jogi elismertsége nem a tagállamok belső jogán alapszik, és a tagállamok közötti mozgását a közösségi jogból eredő elismerése teszi lehetővé.

Az európai egyesülés létrejöttéhez alapító szerződés megkötésére van szükség, valamint kötelező az európai egyesülés nyilvántartásba vétele is (1. cikk). A nyilvántartást az európai egyesülés székhelye szerinti tagállam hatósága végzi, a tagállam belső jogszabályai szerint, de a rendeletben rögzített alapvető előírások érvényre juttatása mellett (6. cikk). Többlet-nyilvánossági követelmény, hogy az európai egyesülés alapítását és felszámolásának befejeződését az Európai Unió Hivatalos Lapjában is közzé kell tenni (11. cikk).

A rendelet határozza meg az alapító szerződés kötelező tartalmi elemeit (5. cikk). A nyilvántartásba a székhelytől eltérő tagállamban található valamennyi telephelyet is be kell jegyezni (7. cikk).

A rendelet lehetővé teszi az európai egyesülés székhelyének másik tagállamba történő, az irányadó jog megváltozásával járó áthelyezését, ez esetben azonban előzetesen áthelyezési tervet kell készíteni és közzétenni (13-14. cikk).

A rendelet tartalmazza az európai egyesülés működésére vonatkozó alapvető szabályokat is, így a tagok szavazati jogát és a szavazás rendjét, az európai egyesülés ügyvezetését és képviseletét. A szabályozás keret jellegű, az alapító szerződésben lehetőség nyílik a részletszabályok kidolgozására. Az alapító szerződés ott térhet el a rendelettől, ahol azt a rendelet megengedi (16-20. cikk).

A rendelet meghatározza a nyereségből történő részesedés szabályait, a tag vagyoni részesedésének átruházását, valamint a tagok felelősségét. Az európai egyesülés tagjai az egyesülés tartozásaiért korlátlanul és egyetemlegesen tartoznak helytállni. Ez a felelősség azonban mögöttesen érvényesül, a hitelező követelését először az európai egyesüléssel szemben kell hogy megkísérelje behajtani, a tagokkal szembeni fellépés csak ezután következhet. A tagok közötti belső viszonyban már a konkrét ügy kapcsán kötött megállapodások rögzítik, hogy a tagok felelőssége egymás között az ügyletből eredő kötelezettségek tekintetében hogyan alakul.

Ettől a szabályozástól eltér a tagok adótartozásokért fennálló felelőssége. Felelősségük ugyanis e tekintetben nem mögöttes, az adótartozások megfizetése az egyes tagok kötelezettsége, mivel az együttműködésből származó profit a tagoknál jelenik meg, és ott adóztatható (40. cikk).

A rendelet ezen túlmenően szabályozza az új tagok felvételét, a felmondási jogot, a tagok kiválását, a kiválás esetén az egyesülés fennmaradásának módját, az európai egyesülés megszüntetését (33-34. cikk). Az európai egyesülés végelszámolása, a fizetésképtelenség esetén lefolytatott eljárás, ide értve a felszámolást is, a tagállamok joga szerint történik (35-36. cikk).

Az európai egyesülés, mint kooperációs jellegű vállalkozás nagymértékben hasonlít a Gt.-ben szabályozott egyesüléshez. A Gt. 272. § (1) bekezdése szerint „az egyesülés a tagok által gazdálkodásuk eredményességének előmozdítására és gazdasági tevékenységük összehangolására, valamint szakmai érdekeik képviseletére alapított jogi személyiséggel rendelkező kooperációs társaság. Az egyesülés saját nyereségre nem törekszik; vagyonát meghaladó tartozásaiért a tagok korlátlanul és egyetemlegesen felelnek.”

Az egyesüléshez hasonlóan az európai egyesülés is koordinatív, integratív jellegű társaság.

Különbségként jelentkezik - az európai egyesülés közösségi jogalanyiságából fakadóan - hogy az európai egyesülés tagjai különböző tagállamokban működnek vagy rendelkeznek székhellyel. Ilyen előírást a Gt. természetesen nem tartalmaz. Lényeges különbség továbbá a határozathozatal módja. Az európai egyesülés esetében a rendelet meghatározza az egyhangúlag meghozható határozatok körét, más esetekben az alapító szerződés határozza meg az érvényes többség feltételeit. A szerződés ilyen rendelkezése hiányában minden határozatot egyhangúlag kell meghozni. Az egyesülés esetében azonban a Gt. általános előírásából folyóan főszabály az egyszerű szótöbbség, továbbá a Gt. olyan határozatokról is rendelkezik, amelyek esetében háromnegyedes szótöbbség szükséges.

Az európai egyesülésre vonatkozóan csak azon anyagi jogi szabályokat kell elhelyezni a magyar jogrendszerben, amelyek megalkotására a rendelet kötelez. Ennek következtében kerül sor pl. arra, hogy a törvény az európai egyesülést jogi személyiséggel ruházza fel, továbbá kimondja, hogy a magyarországi székhelyű európai egyesülés cégjegyzékbe való bejegyzésére és cégnyilvántartására a Ctv. irányadó.

A vezető tisztségviselők összeférhetetlensége, valamint a tag kizárására vonatkozó bírósági eljárás tekintetében a rendelet a belső szabályok alkalmazását rendeli el. A tagállamokra bízott szabályozási tárgykörben a törvény a Gt.-nek a vezető tisztségviselők összeférhetetlenségére vonatkozó szabályait, és a tag kizárására vonatkozó bírósági eljárás szabályait, illetve az európai egyesülés szervezetére vonatkozóan az egyesülésre, mint kapcsolódó vállalkozásra irányadó Gt.-beli szabályokat kívánja alkalmazni az európai egyesülés esetében is.

A rendelet szerint a tagok felelősségének következményeit a tagállam belső jogában kell meghatározni. Ennek felel meg a törvény előírása, amely a tagok egyetemleges felelősségének tartalma tekintetében a Ptk. 337-338. §-ára hivatkozik.

Meg kell határozni továbbá az európai egyesülés megszűnése, fizetésképtelensége esetén követendő - szintén belső jogszabályainkon alapuló - eljárást. E tekintetben a törvény a Gt., a csődeljárásról, a felszámolási eljárásról és a végelszámolásról szóló 1991. évi IL. törvény (a továbbiakban: Cstv.) és a Ctv. megfelelő rendelkezéseinek alkalmazását rendeli el.

A rendelet a Ctv. vonatkozásában is jelent jogalkotási kötelezettséget.

A Ctv-t ki kell egészíteni azzal, hogy az európai egyesülés, mint új cégforma esetében a cégjegyzék milyen - a 12. §-ban foglaltakon túlmenő - további adatokat kell, hogy tartalmazzon.

Jogalkotási feladatot jelent továbbá az európai egyesülés székhely-áthelyezésére, a székhely-áthelyezési terv nyilvánosságra hozatalára vonatkozó rendeleti előírás.

A Cstv. hatálya alá tartozó gazdálkodó szervezetek körét ki kell egészíteni az európai egyesüléssel.

A 2. §-hoz

A 3., illetve a 6. számú társasági jogi irányelv egyaránt kimondja, hogy az egyesülési, illetve a szétválási tervet ellenőrző és az átalakulással kapcsolatban írásbeli beszámolót készítő szakértőnek a társaságoktól független személynek kell lennie, akinek joga van arra, hogy a társaságoktól minden szükséges tájékoztatást és iratot megkapjon és minden szükséges ellenőrző vizsgálatot elvégezzen (3. sz. irányelv 10. cikk (3) bek.; 6. sz. irányelv 8. cikk (2) bek.). A 3. számú irányelv 21. cikke előírja, hogy a tagállamok jogszabályainak szabályozniuk kell az átalakulásban közreműködő szakértőknek a részvényesekkel szemben fennálló felelősségét, ha szakértői feladatuk végrehajtása során vétkes magatartást tanúsítanak (3. sz. irányelv 21. cikk, 6. sz. irányelv 18. cikk).

Erre tekintettel a törvény 2. §-a rendelkezik arról, hogy az átalakulás folyamatában résztvevő könyvvizsgáló felelősségére, titoktartási kötelezettségére, illetve iratbetekintési jogára a társaságnál működő könyvvizsgálóra vonatkozó, a Gt. általános részében elhelyezett szabályok irányadóak. Bár az említett irányelvek ezt a követelményt csak egyesülés és szétválás esetére és csak részvénytársaságokra vonatkozóan írják elő, a törvény az átalakulásról szóló fejezet általános szabályai között rendelkezik az említett szabályok alkalmazhatóságáról, tekintettel arra a fontos körülményre, hogy a hatályos magyar jog minden cégforma esetén előírja, hogy az átalakulás során független könyvvizsgáló járjon el.

A 3-4. §-hoz

A 3. számú irányelv 3. cikke úgy rendelkezik, hogy az egyesüléssel létrejövő gazdasági társaság részvényeinek a részvényesek részére történő biztosítása során kiegészítő készpénzfizetésre is mód van, amelynek értéke nem haladhatja meg a biztosított részvények névértékének vagy ennek hiányában számszaki értékének egy tizedét. Ugyanezt a rendelkezést kimondja a 6. számú irányelv 2. cikke is a szétválás körében.

A törvény 3. és 4. §-a ezért kiegészíti a Gt.-nek a részvénytársaságok egyesüléséről rendelkező 4. címét, illetve a szétválást szabályozó 5. címét az említett szabállyal. Ezzel tehát a jövőben részvénytársaságok egyesülése, illetve szétválása esetében mód lesz arra, hogy az érintett részvényesek részére a részvények átadása mellett készpénzfizetés is történhessen. Ugyanakkor ez a lehetőség nem áll fenn akkor, ha a gazdasági társaság más társasági formát kíván választani és ezért „egy az egyben” alakul át és nem irányadó akkor sem, ha az egyesülés, illetve szétválás folyamatába nemcsak részvénytársaságok vesznek részt.

A 3. számú irányelv 20. cikke kimondja, hogy a tagállamok jogszabályaiban szabályozni kell azt a polgári jogi felelősséget, amely az átalakuló társaságok vezető testületének tagjait terheli az átalakulás előkészítése és végrehajtása során tanúsított vétkes magatartásuk miatt a részvényesekkel szemben. Hasonló rendelkezést tartalmaz a 6. számú irányelv 18. cikke is. Ez utóbbi rendelkezésnek az 5. címbe történő külön beiktatására nincs szükség, mivel a Gt. 79. §-ának (6) bekezdése visszautal a 4. cím rendelkezéseire azzal, hogy azokat részvénytársaságok szétválása esetében is megfelelően alkalmazni kell. Ugyanakkor a törvény 4. §-ának (2) bekezdése kiegészíti a Gt. 79. §-át egy új (6) bekezdéssel, amely a vezető tisztségviselők speciális tájékoztatási kötelezettségét tartalmazza. A 3. számú irányelv 9. cikkében foglalt rendelkezéssel szemben ugyanis a 6. számú irányelv 7. cikkének (3) bekezdése a szétváló társaság vezető tisztségviselőinek előírja, hogy kötelesek a közgyűlést, illetve a többi érintett társaság vezető tisztségviselőit tájékoztatni arról, ha a szétválási terv elkészítését követően az arról végleg határozni hivatott közgyűlés napjáig a társaság vagyonában lényeges változás következett be.

Az 5. §-hoz

A 2. számú társasági jogi irányelv a részvénytársaság alaptőkéjének leszállítására vonatkozó rendelkezéseket követően foglalkozik az ún. visszaváltható részvény (redeemable share) intézményével. Az irányelv 39. cikkében foglaltak alapján a tagállamok jogalkotói kompetenciájába tartozik annak eldöntése, hogy lehetővé teszik-e ennek a sajátos (az angol társasági jogban sokáig csak mint az elsőbbségi részvény egy altípusaként ismert) részvényfajtának a bevezetését. Ugyanakkor, ha a nemzeti jogalkotó élni kíván az irányelv által biztosított lehetőséggel (akár a saját részvénynek a részvénytársaság által történő megszerzése engedélyezése mellett vagy pedig ahelyett), köteles a 39. cikk szerinti feltételeket figyelembe venni. Ez a szabályozási megközelítés azonos a saját részvényszerzésre irányadó - az irányelv 19. cikke szerinti - közösségi jogi megoldással, egyaránt elfogadható, ha a tagállam társasági joga megtiltja, és ha - pontosan körülhatárolt jogi feltételek előírása mellett - elismeri a visszaváltható részvény alkalmazásának lehetőségét. Megjegyzendő, hogy az európai jogfejlődés e téren is egyre hangsúlyosabban a liberális részvényjogi szabályozás irányába mutat. Jó példa erre, hogy a Theodor Baums vezette bizottság 2001 nyarán közzétett Javaslatában megtalálható a visszaváltható részvénynek a német társasági jogba történő beépítését célzó indítvány is. A finn részvénytársasági törvény az 1997. évi módosítás során teremtette meg e részvényfajta kibocsátásának a jogi lehetőségét.

A visszaváltható részvényre vonatkozó irányelvi követelmények több ponton is rokonságot mutatnak a saját részvény megszerzése során irányadó előírásokkal. (A 2. számú társasági jogi irányelv elfogadását megelőzően az Egyesült Királyságban a társasági törvény nem tette lehetővé a saját részvény megszerzését, csak a visszaváltásra opciót biztosító elsőbbségi részvény kibocsátására volt mód.) Az irányelv 39. cikkében előírt minimumkövetelmények alapján a tagállami részvényjogi szabályozásnak a következő követelményeket kell teljesíteniük:

- A visszaváltható részvényfajtába tartozó részvények kibocsátását (jegyzését) megelőzően, a részvénytársaságnak a létesítő okiratában kell az erre vonatkozó általános felhatalmazást megadnia, valamint meghatároznia a részvény által megtestesített jogokat és a kibocsátott részvények társasági tulajdonba való visszakerülésének a módját.

- A közösségi jogalkotó - eltérően a saját részvény megszerzésére vonatkozó jogi előfeltételektől - a 39. cikkben nem állapítja meg a részvényosztályba tartozó részvényeknek a jegyzett tőkéhez viszonyított kibocsátási maximumát. Hitelezővédelmi szempontból elégségesnek tartja, hogy a részvények visszaváltására - az irányelv 15(1) cikkében foglaltak szerint - a társaság által felosztható korrigált adózott eredményt vagy az egyidejűleg végrehajtott alaptőke emelésből származó bevételt lehet csak felhasználni. Ez a követelmény irányadó az ún. részvényprémiumra is, ha a vételi vagy eladási jog gyakorlásakor aktuálisan kifizetésre kerülő összeg meghaladja a részvény névértékét vagy tényleges piaci árfolyamát. (Az irányelv apró, de kétségtelenül meglévő pontatlansága, hogy míg a saját részvény megszerzésének pénzügyi fedezetével összefüggésben csak a 15. cikk (1)a) pontjára utal, addig a visszaváltható részvény szabályait meghatározó 39. cikk d) pontja a teljes 15(1) bekezdés figyelembevételét követeli meg. Ily módon a saját részvény társaság általi megszerzése során nem feltétlenül kell a tagállami jogalkotónak előírnia, hogy a felhasználható forrás a társaság korrigált adózott eredményét nem haladhatja meg.)

- A visszaváltható részvény által megtestesített jog gyakorlásának előfeltétele, hogy az adott részvények tekintetében a részvényes eleget tegyen a vagyoni hozzájárulás befizetésére vonatkozó kötelezettségének. Ez a követelmény megegyezik a saját részvényszerzésre irányadó 19. cikk d) pontjában foglaltakkal.

- Az irányelv nem írja elő (igaz a nemzeti jogalkotó számára nem is tiltja meg), hogy a visszaváltható részvényt a részvénytársaság a megszerzését követően haladéktalanul köteles lenne bevonni. Ha azonban nem kerül sor a részvény visszaváltásával összefüggésben a társaság jegyzett tőkéjének leszállítására, úgy a részvénytársaság köteles a ténylegesen megszerzett részvények névértékének megfelelő lekötött tartalékot képezni. Ez a szabály a lényeget illetően megegyezik a saját részvényre irányadó előírással (lásd 22. cikk b) pontban foglaltakat).

- A részvénytársaság köteles végül az 1. számú társasági jogi irányelv előírásai szerint közzétenni a visszaváltható részvényhez kapcsolódó jogok érvényesítésének tényét, időpontját stb.

Az irányelvben meghatározott követelmények ismertetéséből is kiviláglik, hogy a visszaváltható részvény olyan sajátos részvényfajtát vagy részvényosztályt képez, amely alapján a részvénytársaságot (az alapszabályban meghatározott feltételek szerint és futamidő során) vételi jog illeti meg vagy épp ellenkezőleg, az adott részvény a társasággal szemben érvényesíthető eladási jogot testesít meg. (Az irányelv nem határozza meg a visszaváltható részvény által megtestesített jogokat, arról a nemzeti jogalkotó, illetve maguk a részvénytársaságok rendelkezhetnek.) Amíg az ún. saját részvény megszerzésére a részvénytársaság közgyűlésének felhatalmazása birtokában (az előre meghatározott peremfeltételeket tiszteletben tartva) kerülhet sor, addig a visszaváltható részvényhez fűződő jogok gyakorlása a jogosult egyoldalú jognyilatkozatával megy teljesedésbe. Miközben a saját részvény megszerzésére irányuló tranzakciók az érintettek közötti kötelmi jogi jellegű kétoldalú megállapodásokban testesülnek meg, addig a visszaváltható részvény a jogosult számára dologi jogot ad. Az irányelv 19. cikke szerinti módon való saját részvényszerzés nem kötődik valamely meghatározott részvényfajtához, a törvényi feltételek betartása mellett bármely részvényosztályba tartozó részvény megszerzésére sor kerülhet. A visszaváltható részvényhez fűződő jog viszont értelemszerűen csak az adott részvényosztályra jellemző sajátosság.

A saját részvény megszerzésének és a visszaváltható részvényhez fűződő jog gyakorlásának közös vonása, hogy egyik esetben sem szükséges - legalábbis az irányelv minimumfeltételei alapján - a részvénytársaság alaptőkéjének a leszállítása. Azáltal ugyanis, hogy a pénzügyi fedezetet mindkét tranzakció típusnál a társaságnak a részvényesek javára felosztható (kifizethető) forrásai jelentik, nincs szükség az alaptőke leszállításával összefüggésben megkívánt hitelezővédelmi szabályok alkalmazására. (Gazdasági szerepét tekintve azonban a visszaváltható részvénynek a társaság által való megszerzése éppúgy szolgálhatja a társaság felesleges pénzeszközeinek csökkentését, mint amikor az alaptőke-leszállítás következtében teljesít részvényeseinek kifizetéseket.)

A visszaváltható részvény intézménye alkalmas eszköz a tagsági-, és a hitelviszonyt megtestesítő értékpapír típusok előnyös vonásainak ötvözésére. A visszaváltható részvény a vagyoni hozzájárulás kihelyezésének végleges voltát a kötvényhez hasonlóan időponthoz vagy feltételhez kötötten korlátozza. A kötvény és a visszaváltható részvény konstrukciója egyaránt arra a megfontolásra épül, hogy a befektető számolhat a tőkejuttatásnak a vállalkozásból való kivonása lehetőségével, amely körülmény a társaság számára megkönnyítheti a forrásbevonást. Ugyanakkor a visszaváltható részvény a hitelezővédelmi szempontokat is hangsúlyozottan érvényre juttatja azáltal, hogy a részvénytársaság statútumában előírt feltétel (időpont) bekövetkeztekor is csak abban az esetben érvényesíthetők a részvény által megtestesített jogok, ha arra a részvénytársaság vagyoni helyzete fedezetet biztosít.

A Gt. rendelkezései ma sem zárják ki, hogy a részvényesek a részvénytársasággal vagy egymás között vételi vagy eladási opciós szerződést kössenek. (Lásd a Tpt. 322-323. §-ban foglaltakat is). Nincs azonban jogi lehetőség jelenleg arra, hogy az opciót a részvényjogi szabályozás önálló részvényfajtaként, dologi jogi jogosultságként jelenítse meg. A törvénymódosítás épp erre irányul, amikor a Gt. 181. §-ában található felsorolást kiegészíti a visszaváltható részvénnyel, mint egy új, ötödik részvényfajtával.

A törvény alapján a visszaváltható részvényt kibocsátani kívánó részvénytársaságok szabadon dönthetnek arról, hogy a részvény a társaság számára biztosít-e vételi jogot vagy a részvényest illeti-e meg meghatározott időszakon belül eladási jog. Az sem kizárt, hogy ugyanaz a részvény mindkét típusú opciós jogot megtestesítse, de az alapító okirat (alapszabály) eltérő feltételhez köti érvényesítésük lehetőségét. A kibocsátó részvénytársaság döntési autonómiájának ezzel kapcsolatban egyetlen érdemi korlátja az, hogy a joggyakorlást érintő valamennyi feltétel a részvény kibocsátása előtt megismerhetővé váljon.

A visszaváltható részvény az eladási és/vagy vételi jog érvényesítésével tölti be szerepét, ezért a törvény (eltérően a saját részvényszerzéshez kapcsolódó előírásoktól) nem ad lehetőséget a részvénytársaság rendelkezése alá került részvény megtartására és későbbi időpontban történő esetleges értékesítésére. Ez a megoldás nem következik ugyan kényszerítően az irányelv 39. cikkében foglaltakból, de az ott előírtakkal nem is ellentétes.

A törvény szerint a visszaváltható részvény a jövőben olyan önálló részvényfajta lesz, amelyre háttérszabályként (a tagsági jogból következő irányítási-ellenőrzési és vagyoni jogosítványokat illetően) az alapító okirat (alapszabály) választása szerint a törzsrészvényre vagy az elsőbbségi részvényre irányadó szabályokat kell alkalmazni. Elképzelhető tehát, hogy ha a részvénytársaság a részvényeseket eladási joggal felruházó visszaváltható részvénysorozatot bocsát ki, úgy a részvényfajtára egyebekben a szavazati jogot korlátozó osztalékelsőbbségi részvényre vonatkozó szabályokat (184. §) rendeli alkalmazni.

Figyelemmel arra, hogy a saját részvény megszerzésével összefüggő új rendelkezések „A társasági vagyon védelme” alcím alatt, a 223. §-t követően nyernek elhelyezést, a visszaváltható részvény szabályait az így „felszabaduló” 189. § tartalmazza.

A 6-7. §-hoz

A törvény 6. §-a - összhangban az alaptőke felemelésére irányadó, a törvény 13. §-ában megállapított rendelkezéseivel - megteremti annak jogi előfeltételeit, hogy a részvénytársaság a létesítő okiratában vagy közgyűlési határozatával felhatalmazhassa az igazgatóságot átváltoztatható vagy jegyzési jogot biztosító kötvény kibocsátására. E rendelkezés indokolása értelemszerűen megegyezik a törvény 13. §-ában a Gt. új 245/A. § és 246. §-hoz fűzött indokolással.

A társasági vagyon rendelkezésre bocsátásával összefüggésben a nem pénzbeli hozzájárulásra vonatkozó jogi előírások felülvizsgálata és módosítása több okból is megkerülhetetlen feladat. Egyrészt a 2. számú társasági jogi irányelv releváns rendelkezéseivel való összevetés alapján megállapítható, hogy a hazai rendelkezések aránytalan mértékben korlátozzák a társaság tagjainak (részvényeseinek) döntési-szerződési szabadságát és ezáltal a magyarországi cégalapítást egyfajta szabályozási versenyhátrány sújtja. Másfelől néhány esetben a Gt. és a közösségi előírások formálisan is ellentétben állnak egymással.

Az irányelv 10. cikk 1. pontja közvetett meghatározást ad: a nem pénz formájában nyújtott vagyoni hozzájárulás a contrario apportnak minősül. Mindehhez csupán két megszorító feltétel társul. A 7. cikk alapján pozitív követelmény, hogy a nem pénzbeli hozzájárulás vagyoni értékkel rendelkezzen (alkalmas legyen gazdasági szempontú értékelésre). Az apportként való jogi elismerést kizáró ok pedig az, ha a tag (részvényes) valamely munkavégzésre vagy szolgáltatás nyújtására vonatkozó kötelezettségvállalását kívánná a társaság rendelkezésére bocsátani.

Az irányelv a nem pénzbeli hozzájárulással szemben további tartalmi követelményt nem támaszt. Kérdéses, hogy ezek az irányelvi rendelkezések olyan minimumkövetelménynek számítanak-e, amelyekhez képest a tagállami jogalkotó a részvényesek szerződési szabadsága szempontjából szigorúbb feltételeket is megállapíthat. Az ún. Meilicke ügyben (Case C-83/91 [1992]) az Európai Bíróság főügyésze arra az álláspontra helyezkedett, hogy mivel a 2. számú társasági jogi irányelv megalkotását nem csupán a hitelezők, de a részvényesek érdekeinek a védelme is vezérelte, nem állja meg a helyét az az értelmezés, amely szerint az egyes irányelvi előírások (a hitelezők vélt vagy valós támogatása végett) korlátlanul szigoríthatók. Ehhez képest annak eldöntése, hogy az adott irányelvi követelmény minimumszabályként vehető-e figyelembe, csak az egyes rendelkezések egyedi elemzése (nem pedig az egész irányelv egységes minősítése) alapján dönthető el. Bár az Európai Bíróság a kérdésben végül nem hozott határozatot, megállapítható, hogy a jogalkotó a 2. számú társasági jogi irányelv számos cikkében, bekezdésében minden bizonnyal tudatosan utalt arra, hogy az adott szabály minimumkövetelménynek számít, illetve, hogy a tagállamokat eltérő mértékű döntési szabadság illeti meg a belső jogi előírás kimunkálása során. (Lásd pl. az irányelv 11. cikkét, amely az utóalapítás szabályait legalább(!) a társaság létrejöttétől számított két évig rendeli alkalmazni, vagy a 19. cikket, amely a tagállamnak mérlegelési jogot ad arra nézve, hogy engedélyezi-e a saját részvények társaság általi megszerzését stb.). A nem pénzbeli hozzájárulás tartalmi kritériumainak, illetve az azt szolgáltató személy mérlegében eszközként szereplő vagyoni érték apportként való figyelembe vételét kizáró körülményeknek a meghatározásakor viszont az irányelv nem hatalmazza fel (pl. az egyoldalú kogenciára való utalással) a tagállami jogalkotót az irányelvtől történő eltérésre. Következésképpen az irányelvnek való megfelelés szempontjából sem tartható, ha a belső jog az irányelvhez képest érdemben leszűkíti az apportként számba vehető értékek körét. Megjegyzendő, hogy az egyes tagállamok társasági jogi szabályozását áttekintve az irányelv 7. és 10. cikkében írottakhoz képest lényeges eltérések (kiegészítések) nem találhatók, általában „szó szerint” megegyezik a tagállami törvény rendelkezése az irányelvben előírtakkal. (Lásd pl. a német részvénytársasági törvény 27. §-ának (2) bekezdését vagy a finn társasági törvény második fejezetének 4. §-át.)

Az EK szabályozás jövőbeli alakulását az apport vonatkozásában is várhatóan a dereguláció szempontjának a térnyerése jellemzi majd. A J. Winter vezette munkacsoport jelentése arra tett javaslatot, hogy a Bizottság vizsgálja felül a szolgáltatás nyújtására irányuló kötelezettségvállalás apportként való elismerésének kategórikus tilalmára vonatkozó rendelkezést. Az EK jogalkotására is megtermékenyítő hatású nemzeti jogfejlesztés szintén az oldás irányába mutat: az angol társasági jogi reform keretében kidolgozott javaslatok egyike pl. kiemeli, hogy a szolgáltatásnyújtás nem pénzbeli hozzájárulásként való elismerésének tilalmát csak a 2. számú társasági jogi irányelv hatálya alá tartozó nyilvánosan működő társaságok vonatkozásában szükséges figyelembe venni.

A Gt. jelenleg a nem pénzbeli hozzájárulásról általános jelleggel a 12. §-ban a korlátolt felelősségű társaságra és a részvénytársaságra vonatkozó különös szintű előírások között a 124. §-ban és a 208. §-ban rendelkezik. A Gt. 12. §-a - eltérően az 1988. évi VI. törvény 22. §-ának (2) bekezdésétől - az apport mibenlétére vonatkozó tartalmi követelményt nem tartalmaz. Ebből arra lehetne következtetni, hogy a jogi személyiséggel nem rendelkező társaságok javára szolgáltatott nem pénzbeli hozzájárulás mibenlétének meghatározásakor a tagok teljes döntési szabadságot élveznek. Ugyanakkor - arra figyelemmel, hogy a törvény 12. § (1) bekezdése „a gazdasági társaság tulajdonába adott nem pénzbeli hozzájárulásról” szól - arra a következtetésre lehet jutni, hogy kizárólag dolgok vagy a dolgokkal egy tekintet alá eső vagyontárgyak apportálására van lehetőség betéti társaság és közkereseti társaság esetében. A bírói gyakorlat azonban hajlik arra, hogy a jogi személyiséggel nem rendelkező társaságok részére történő apportálás jogi előfeltételeit a korlátolt felelősségű társaság és a részvénytársaságra irányadó szabályokhoz igazítsa, vagyis a 124. §-ban és a 208. §-ban foglaltakat kiterjesztően értelmezve, az abban foglaltakat mintegy visszavetítse a csak a 12. § hatálya alá tartozó szervezetekre is.

A Gt. a korlátolt felelősségű társaság és a részvénytársaság javára szolgáltatott apport szabályainak a megállapításakor lényegében az 1988. évi VI. törvénynek - az 1991. évi módosítást követő - rendelkezéseit vette át. Eszerint a nem pénzbeli hozzájárulásnak, amely dolog, szellemi alkotás és vagyoni értékű jog lehet, meg kell felelnie a forgalomképesség, a vagyoni értékkel való rendelkezés, a végrehajtás alá vonhatóság, valamint azon követelménynek, hogy az apporttárgyat a társaság utóbb harmadik személy hozzájárulása (engedélye) nélkül legyen jogosult átruházni. Az együttes feltételek valamelyikének a hiánya kizárja, hogy a jog vagy szellemi alkotás apportálására sor kerülhessen. Így pl. a cégbírói gyakorlat szerint az ún. „megvalósíthatósági tanulmányok” - bár van vagyoni értékük - nem pénzbeli hozzájárulásként nem szolgáltathatók, mivel a végrehajthatóság törvényi követelményének nem felelnek meg.

A bírói gyakorlat a Gt.-ben előírt szabályok merevségét az elmúlt években nem enyhítette. Példaként említethető az a nagy jelentőségű határozat, amely kimondta, hogy „Kötelmi jogviszonyon alapuló pénzkövetelés apport tárgya nem lehet” (BH2000. 213. sz.). A Legfelsőbb Bíróság törvényértelmezése során arra hivatkozott, hogy „A Gt. ezen rendelkezései alapján tehát csak olyan jog lehet apport tárgya, amely vagyoni értékkel rendelkezik, forgalomképes és amelyet utóbb a társaság harmadik személy hozzájárulása nélkül ruházhat át. A Gt. rendelkezéseinek megfelelően csak az a jog ruházható át a társaság részére apportálással, amely dologi jogi jellegű. E követelménynek nem felel meg a kötelmi jogviszony alapján pénzkövetelésre vonatkozó jogosultság, mert az csak azt jelenti, hogy a jogosultnak joga van az adóssal szembeni igényét érvényesíteni. Az ilyen kötelmi jellegű jogviszony alapján megillető pénzkövetelés a Ptk. 328. §-ának (1) bekezdése értelmében engedményezés tárgya lehet”. Következésképpen a hatályos bírói gyakorlat nem teszi lehetővé, hogy a tag az őt megillető jogot (vagyis harmadik személlyel szemben fennálló követelését) nem pénzbeli hozzájárulásként átruházza a társaságra. A jogalkalmazói álláspont feltehetően arra vezethető vissza, hogy a törvény az apport-tárgy „társasági tulajdonba adásáról” rendelkezik és a követelés a Ptk. 94. §-ában foglaltakra figyelemmel a tulajdonjog közvetett tárgya nem lehet.

A Gt. rendelkezései és a hazai jogalkalmazói gyakorlat ellentétes az irányelv már ismertetett rendelkezéseivel, továbbá jelentősen eltér más tagállamok szabályozásától is. A hazai és az európai „apport-értelmezés” különbségét jól szemlélteti a pénzkövetelés szolgáltatása lehetőségének eltérő jogi megítélése. Az egyes EU tagállamok törvényei, illetve bírói gyakorlata nem kérdőjelezi meg a társasággal vagy harmadik személyekkel szemben fennálló kötelmi jellegű követelés vagyoni hozzájárulásként történő szolgáltatásának a lehetőségét. Értelmezési problémát esetenként csupán az jelentett (mint arra a már említett Meilicke ügy is rávilágított), hogy a társasággal szembeni lejárt, likvid pénzkövetelés érvényesítéséről a társaság javára való lemondás pénzbeli vagy nem pénzbeli hozzájárulásnak számít-e? A kérdésnek gyakorlati jelentősége volt, mivel amennyiben az apportra vonatkozó szabályok az irányadóak, úgy a független szakértő értékelése sem mellőzhető. Az angol társasági jog a pénzszolgáltatással egyenértékűnek tekinti ezt az esetet, a német bírói gyakorlat azonban az apportra vonatkozó előírások alkalmazását követeli meg. Azokban az esetekben, ahol a tag harmadik személlyel szemben fennálló követelését ruházza át a társaságra, vitán felül a nem pénzbeli hozzájárulás szabályait kell alkalmazni. A kötelmi követelés apportként való elismerését önmagában az EU egyik tagállamában sem lehet megkérdőjelezni.

A Gt. jogharmonizációs célú felülvizsgálata keretében tehát a törvény olyan módosítására van szükség, amely a hitelezői érdekek védelmét nem az apport tárgyával szemben támasztott tartalmi követelmények szigorával, hanem a nyilvánosság kontrolljának az erősítésével kívánja biztosítani. Ennek érdekében a következő változtatások javasolhatók:

A Gt.-nek a részvénytársaságra irányadó, ún. különös szintű szabályai között (208. §) kerüljön kimondásra, hogy - összhangban az irányelv 7. cikkében előírtakkal - a részvényes „munkavégzésre vagy más személyes közreműködésre, szolgáltatás nyújtására irányuló kötelezettség-vállalását a jegyzett tőke részét képező nem pénzbeli hozzájárulásként figyelembe venni nem lehet”. Ugyanakkor a végrehajthatóság vagy az apport tárgyának korlátlan átruházhatósága, mint követelmény elhagyásra kerül. A végrehajthatóság hiánya vagy az átruházás engedélyhez kötött volta valójában olyan körülmény, amelyet az apport értékének meghatározásakor lehet és kell figyelembe venni. Nyilvánvaló, hogy a csak nehézkesen pénzzé alakítható vagyonelem értéke alacsonyabb lesz, mint pl. egy likvid értékpapíré. Mindemellett ezen szempontok jelentőségének abszolutizálása (kizárási okká minősítése) azért is torz eredményre vezetne, mivel a Gt. jelenleg sem támaszt olyan követelményt, miszerint a társaság az apporttárgy helyébe (akár már a bejegyzést követő napon) ne szerezhetne olyan más vagyoni értéket, amely nem elégíti ki a Gt. apportra vonatkozó rendelkezései szerinti elvárásokat. A hitelezők védelme szempontjából tehát valójában egy fikcióról van szó: a nem pénzbeli hozzájárulásnak a szolgáltatás időpontjában fennálló korlátlan forgalomképessége és végrehajthatósága a hitelezői biztonság szempontjából gyakorlatilag nem jelent semmit. Másrészről viszont azáltal, hogy a Gt. kizárja, hogy a valós értékkel bíró, a társaság üzleti céljai szempontjából hasznos vagyon apportálására sor kerülhessen, a cég üzleti biztonságát és ezáltal áttételesen a hitelezők érdekeit is veszélyezteti.

A javasolt törvénymódosítás azonban egyelőre csak a részvénytársaság tekintetében alakítaná át a nem pénzbeli hozzájárulásra vonatkozó szabályokat. A Gt. általános részében foglaltak (12. §), valamint a korlátolt felelősségű társaságra irányadó rendelkezések (124. §) felülvizsgálatára a törvény 2005-ben esedékes átfogó reformja során kerülhet sor, figyelembe véve a részvénytársaságot érintő szabályok módosításának tapasztalatait is.

A 2. számú társasági jogi irányelv a pénz-apport kötelező arányára nézve rendelkezést nem állapít meg. Az a körülmény pedig, hogy az irányelv a független szakértő igénybevételét épp akkor engedi mellőzni, ha az apport jegyzett tőkén belüli aránya a kilencven százalékot eléri, arra utal, hogy elismeri azt a tagállami - így pl. holland - törvényalkotói gyakorlatot, amely a cég alapítását nem köti meghatározott készpénz tőke időleges rendelkezésre bocsátásához. A társaság fizetőképessége, a hitelezők biztonsága nyilvánvalóan nem ezen múlik.

A Gt. 203. § (2) bekezdése szerint „A pénzbeli hozzájárulás összege alapításkor nem lehet kevesebb az alaptőke harminc százalékánál és tízmillió forintnál”. A korlátolt felelősségű társaságra a 124. § (5) bekezdése állapítja meg, hogy „A pénzbetétek összege alapításkor nem lehet kevesebb a törzstőke harminc százalékánál és egymillió forintnál”. A törvény ezen rendelkezései csak az alapítás időpontjában követelik meg a jegyzett tőkén belül meghatározott készpénzhányad meglétét. Nem hagyható figyelmen kívül továbbá az a körülmény sem, hogy a jegyzett tőke harminc százalékaként előírt pénzbeli hozzájárulásból csak annak harminc százalékát (de összesen legalább egy, illetve tízmillió forintot) kell ténylegesen a cégbejegyzésig rendelkezésre bocsátani. A törvény a pénz-apport arányára kötelező előírást a már működő társaság által elhatározott jegyzett tőke felemelése kapcsán nem ír elő, a társaság átalakulásával (vagyis az általános jogutódlás mellett történő alapítás esetével) összefüggésben pedig a 68. § (1) bekezdés kifejezetten kizárja a pénz-nem pénzbeli hozzájárulás arányára vonatkozó rendelkezések alkalmazását.

Természetesen továbbra is szükség van azokra az ún. különös szintű törvényi rendelkezésekre, amelyek egyes speciális tevékenységet folytató társaságok tőkevédelmét szolgálják. Így pl. a közraktári tevékenységről szóló 1996. évi XLVIII. törvény 2. § (5) bekezdése alapján a közraktár részére csak olyan tehermentes ingatlan apportálható, amelynek értéke nem lehet kevesebb 250 M Ft-nál, s e feltételnek a közraktári tevékenység folytatása alatt is folyamatosan fenn kell állnia. Az ilyen jellegű törvényi rendelkezések nem csak az adott üzleti tevékenység sajátosságait veszik figyelembe, de azáltal, hogy nem kizárólag egy, meglehetősen önkényesen meghatározott időpontra nézve írják elő a törvényi előírások teljesítését, alkalmasak a társaság likvid működésének az elősegítésére. A Gt. módosítás - a részvénytársasági formára vonatkozó - a pénz-apport kötelező arányát eltörlő rendelkezése az általános hatályba lépési időponthoz képest egy évvel később lép hatályba, lehetőséget adva arra, hogy - amennyiben szükséges - további ún. különös szintű törvényi előírások bevezetésére kerülhessen sor.

A 2. számú társasági jogi irányelv 10. cikke alapján a részvénytársaság köteles egy vagy több független szakértővel megvizsgáltatni a nem pénzbeli hozzájárulásnak a társaság alapítói, illetve részvényesei által meghatározott értékét. A jelentésnek tartalmaznia kell:

- az egyes vagyontárgyak leírását, az alkalmazott értékelési módszer ismertetését és

- a szakértő álláspontját arra vonatkozólag, hogy az apporttárgy általa meghatározott értéke megfelel-e az ellenében adandó részvények számának és névértékének (kibocsátási értékének).

A független szakértő jelentését az 1. számú társasági jogi irányelv 3. cikkében foglaltak szerinti módon közzé kell tenni. Az irányelv 10. cikkének rendelkezései (eltérően az apportra vonatkozó tartalmi előírásoktól) részint minimumkövetelményeket írnak elő (lásd pl. a szakértői jelentés kötelező tartalmát), részint pedig nagyon tág döntési szabadságot adnak a tagállami jogalkotónak, pl. azzal kapcsolatban, hogy ki tekinthető „független szakértőnek”. Annak ellenére, hogy az irányelv nem szűkíti le a szakértő fogalmát a könyvvizsgálóra, az egyes tagállami törvények jellemzően a könyvvizsgálót nevesítik, mint a nem pénzbeli hozzájárulás értékelésére jogosultat. (Az angol társasági törvény 108. §-a pl. a társaság auditorát említi független szakértőként azzal, hogy a könyvvizsgáló szükség szerint más személyt, szakértőt is igénybe vehet. A német részvénytársasági törvény 33. §-a alapján a bíróság határoz az alapításkor eljáró könyvvizsgáló kirendeléséről). A szakértővel szembeni „függetlenség” kritériumát sem határozza meg az irányelv. Ha az apport értékéről könyvvizsgáló készít véleményt, úgy a könyvvizsgálói tevékenységre vonatkozó 8. számú társasági jogi irányelv (84/253/EC) 24-25. cikke alapján a tagállami jogalkotó rendelkezik hatáskörrel az összeférhetetlenségi előírások megállapítására. Mindazonáltal nem hagyható figyelmen kívül a Bizottság 2002. május 16-án elfogadott Ajánlása sem, amely - bár jogforrásnak nem tekinthető - alkalmas lehet a tagállamok közötti jogközelítés előmozdítására. (Az Ajánlás szerint az auditori tevékenység folytatásával önmagában nem összeegyeztethetetlen, ha a társaság könyvvizsgálója véleményezi, értékeli az alapítói tervezetnek a nem pénzbeli hozzájárulásra vonatkozó rendelkezését).

Az irányelv a független szakértőtől nem azt várja el, hogy a részvénytársaság alapítói helyett meghatározza az apportálni kívánt vagyontárgy értékét. Feladata, hogy olyan nyilvános (a gazdasági forgalom szereplői által megismerhető) jelentést készítsen, amely alapján az alapítók döntésének, értékelésének helytálló vagy hamis volta megítélhetővé válik. A független szakértő jelentése - az irányelv alapján - nem lép automatikusan az alapítási tervezetben előírtak helyébe, a részvényesek - az irányelv alapján - nem kötelesek a szakvéleményben foglaltak szerint korrigálni a nem pénzbeli hozzájárulás értékét és az ellenében kibocsátott részvények számát, illetve értékét. (A német részvénytársasági törvény 38. § (2) bekezdése alapján a bíróság a cég nyilvántartásba vételét megtagadhatja, ha akár a könyvvizsgáló jelentéséből, akár más okból arra a következtetésre jut, hogy a nem pénzbeli hozzájárulás értéke lényegesen(!) alacsonyabb, mint az ellenében adandó részvények értéke).

Az irányelv 10. cikk 4. pontja a független szakértő igénybevételét (a részvénytársaság alapításakor) csak egyetlen esetben teszi elhagyhatóvá, ha a részvények névértékének kilencven százalékát nem pénzbeli hozzájárulás ellenében bocsátották ki, és - az egyéb feltételek teljesítésének kötelezettségét is figyelembe véve - az alapítók a szakértői értékelés mellőzésében állapodtak meg. A 2. számú társasági jogi irányelv tervbe vett módosítása során minden bizonnyal szélesebb körben nyílik majd lehetőség a költséges szakértői vélemény beszerzésének mellőzésére. A Winter Bizottság jelentése pl. indokolatlannak tartja a „külön” értékelést, ha az apporttárgy tőzsdén forgalmazott értékpapír vagy, ha a nem pénzbeli hozzájárulás értékelése - röviddel a szolgáltatásának időpontját megelőzően - valamely más okból már megtörtént és a körülmények azóta érdemben nem változtak.

A Gt. előírása a könyvvizsgáló szerepét, eljárását illetően több ponton is eltér az irányelvben előírtaktól, illetve „túlteljesíti” a közösségi jog elvárásait:

- A Gt. megfogalmazása arra utal, mintha a könyvvizsgáló feladata az volna, hogy az alapítók (részvényesek) helyett az apport értékét meghatározza. (Lásd pl. a 207.§ (2) bek. a) pontjában „az előzetes értékelést végző könyvvizsgáló nevét” kitételt). A törvény módosítása során egyértelművé kell tenni, hogy a könyvvizsgáló az alapítók által előzetesen megállapított apport értéket vizsgálja felül, tehát eljárásának szükségképpeni előfeltétele, hogy az alapítók kialakítsák álláspontjukat az apportért adható részvények számáról és értékéről.

- A Gt. 41-45. §-ai, valamint a Könyvvizsgálói Kamaráról és a könyvvizsgálói tevékenységről szó 1997. évi LV. törvény 29. §-a nem zárja ki azt, hogy a társaság könyvvizsgálója egyben az apporttárgy értékelésének ellenőrzésére is vállalkozzon. A Gt.-nek jelenleg csak a társaság átalakulásával kapcsolatban alkalmazandó 63. §-ának (4) bekezdése támaszt (a vagyonmérleg-tervezet és a vagyonleltár-tervezet ellenőrzése kapcsán) a könyvvizsgálóval szemben szigorúbb összeférhetetlenségi követelményt. (A 63. § alapján e feladat elvégzésére a Gt. választott könyvvizsgálója nem jogosult). Annak ellenére, hogy a közösségi jogforrások jelenleg nem zárják ki (eltérően az Amerikai Egyesült Államokban 2002 júliusában elfogadott ún. Sarbanes-Oxley törvény összeférhetetlenségi előírásaitól), hogy a társaság választott könyvvizsgálója minősítse alapításkor és az alaptőke felemelése során az apport értékelését, egy ilyen tartalmú változtatás ma Magyarországon indokoltnak tűnik annak érdekében, hogy az eljáró szakértő függetlensége és szakmai szavahihetősége erősödjön. (Megjegyzendő, hogy pl. Kuncz Ödön 1932-ben készült törvénytervezete szintén kizárta volna, hogy a társaság könyvvizsgálója végezze az ún. alapításkori auditot, illetve ennek részeként a nem pénzbeli hozzájárulás értékelésének az ellenőrzését).

- Tekintettel arra, hogy az irányelv nem foglal állást, a hazai jogalkotó szabadon dönthet arról, hogy a törvény milyen jogkövetkezményt társítson ahhoz, ha a könyvvizsgáló és az alapítók (részvényesek) álláspontja eltér egymástól. Másként fogalmazva a társaságnak jogában áll-e magasabb értéken figyelembe venni az apporttárgyat, mint ami a szakértői jelentésben szerepel? A Gt. jelenleg ezt nem teszi lehetővé, a 12. § (3) bekezdése szerint a társaság tagjai - ha törvény eltérően nem rendelkezik - a nem pénzbeli hozzájárulás értékét a könyvvizsgáló által megállapítotthoz képest csak alacsonyabb összegben határozhatják meg. Annak ellenére, hogy az aktuális törvénymódosítás keretében nem lenne célszerű a szabályozáson változtatni, hosszabb távon (azt követően, hogy az apporttal szembeni tartalmi követelményeket érintő módosítások tapasztalatai már feldolgozásra kerültek) elképzelhető, hogy a német modell alapján a Gt. is arra az álláspontra helyezkedjen, hogy az alapítók szerződési szabadságának korlátozására csak a feltétlenül szükséges mértékben kerüljön sor.

- A Gt. 208. § (3) bekezdése szerint „A könyvvizsgáló jelentését az alapító okirattal együtt meg kell küldeni a cégbíróságnak”. Annak érdekében, hogy a törvény megfeleljen az irányelv 10. cikk 3. pontjában előírtaknak, a törvénynek további, a gazdasági forgalom szereplői számára a könyvvizsgálói jelentéshez való hozzáférést, illetve annak a megismerését elősegítő rendelkezést kell tartalmaznia. Ezért a törvényt oly módon egészítve ki, amely szerint a társaság a cégbírósághoz való bejelentéssel egyidejűleg köteles gondoskodni a könyvvizsgálói jelentésnek a Cégközlönyben történő közzétételéről.

Változatlanul hatályban maradna, hogy a független szakértő által megállapítottnál magasabb értéken a nem pénzbeli hozzájárulás nem vehető figyelembe.

A 8. §-hoz

A 2. számú társasági jogi irányelv 8. cikk 1. pontja tiltja a részvények névérték alatt történő kibocsátását, a 12. cikk pedig - a jegyzett tőke leszállításának esetét kivéve - kizárja, hogy a társaság a részvényest mentesítse a vállalt vagyoni hozzájárulás teljesítése alól. Az említett, meghatározó jelentőségű tőkevédelmi szabályok betartását szolgálja egyebek között a nem pénzbeli hozzájárulás független szakértő általi felülvizsgálata kötelezettségének a 10. cikk szerinti előírása; ilyen szabály hiányában ugyanis az indokolatlanul felértékelt apport szolgáltatása valójában a névérték alatti kibocsátással egyenértékű helyzetet teremtene (felmentve egyben a részvényest a pénzbeli hozzájárulás teljesítése alól).

Az irányelv 11. cikke - a német részvényjog ún. „Nachgründung” szabályának hatását tükrözve - az említett szabályok kijátszását kívánja megakadályozni azáltal, hogy a részvénytársaság létrejöttét követően legalább további két éven át a nem pénzbeli hozzájárulás értékelésére és nyilvánosságra hozatalára vonatkozó szabályokat rendeli alkalmazni akkor is, ha a részvénytársaság és a társaság alapítói közötti ügylet formálisan (társasági jogi értelemben) nem tekinthető apportálásnak. Eszerint a részvénytársaság és annak alapítói között - a társaság cégbejegyzését követő két éven belül - az olyan szerződés létrejöttéhez, amellyel összefüggésben a részvénytársaság által fizetendő ellenszolgáltatás eléri a jegyzett tőke tíz százalékát, a nem pénzbeli hozzájárulás értékelésére és közzétételére irányadó szabályokat kell alkalmazni. Az irányelv előírja továbbá, hogy a szerződés létrejöttéhez a közgyűlés jóváhagyására van szükség.

Az irányelv két vonatkozásban minimumkövetelményt állapít meg. Egyrészt a tagállami jogalkotó dönthet úgy, hogy a tőkevédelmi szabályok alkalmazását a részvénytársaság alapításától számított két évnél hosszabb időszakra írja elő. Másrészről az érintett személyi kört tekintve a törvény a részvénytársaság alapítóin kívül a részvényest vagy bármely más személyt is nevesíthet. Nincs szabályozási mozgástere ugyanakkor a nemzeti jogalkotónak abban, hogy milyen értékű szerződésekre vonatkozóan írja elő a független szakértő értékelésének kötelezettségét, valamint, hogy mely eseteket kell mentesíteni az ún. főszabály alkalmazása alól. Így ellentétes a közösségi normákkal, ha a kis értékű, a jegyzett tőke tíz százalékánál alacsonyabb ellenérték kifizetésével járó jogügyletekre is alkalmazni kell a 11. cikk szerinti szabályt vagy ha, pl. a részvénytáraság alapszabálya a közgyűlésnek a jóváhagyásra vonatkozó jogkörét a felügyelő bizottságra ruházza át.

Az irányelv gyakorlati szempontokra figyelemmel kizárja a 11. cikk 1. pont szerinti rendelkezés alkalmazását

- a társaság tevékenységi körébe tartozó, szokásos nagyságrendű szerződésekkel kapcsolatban (még ha az ellenérték el is éri a jegyzett tőke tíz százalékát),

- azokban az esetekben, ahol hatósági, illetve bírósági felügyelet mellett bonyolódik le a jogügylet, valamint

- a tőzsdei ügyleteknél, ahol az ellenérték manipulációjának veszélyével szemben más jogi eszközök vehetők igénybe.

Az irányelv 11. cikkében előírt szabályokat meglehetősen mechanikusan ültették át az egyes tagállami törvényekbe, a két éves alkalmazási időszaktól pl. sehol sem tértek el. (Megjegyzendő, hogy Kuncz Ödönnek, a korabeli német szabályozást követő, 1932-ben közzétett törvénytervezete szintén az alapítástól számított két éves időszakra rendelte volna el az utóalapítás szabályainak figyelembe vételét). Az elmúlt években - a szabályozási mintát jelentő - német részvénytársasági törvény előírásai is kis mértékben módosultak: ennek nyomán a törvény 52. §-ában a szabály személyi hatálya az alapítókra és a részvénytársaság jegyzett tőkéjéből legalább tíz százalékos részesedéssel rendelkező részvényesek körére korlátozódott. A Gt.-ben jelenleg „Az alaptőke védelmére vonatkozó rendelkezések” cím alatt, a 224. §-ban kerültek elhelyezésre a 11. cikkbeli követelményeket leképezni hivatott szabályok. (Ez már önmagában is zavart keltő lehet, logikusabb közvetlenül az alapítást követően rögzíteni az ún. utóalapításra vonatkozó szabályokat.)

A Gt.-nek a közösségi jogi előírásoktól való fontosabb eltérései a következők:

- A társasági törvény időkorlát nélkül (a részvénytársaság bármely létszakában) rendeli alkalmazni a garanciális szabályokat. Ez, bár nem tiltott eltérés az irányelvtől, de nem is indokolt. Jobb megoldásnak tűnik, ha a társaság maga határozhat arról, ha a kötelezően előírt időtartamon túl is alkalmazni kívánja a garanciális szabályokat.

- A személyi hatályt tekintve a részvénytársaság alapítói nem kerültek nevesítésre, noha az irányelv 11. cikke elsősorban az alapító és a részvénytársaság közötti ügyleteket kívánja ellenőrzés alá vonni. A törvénymódosítás ezt a pontatlanságot orvosolja.

- A jegyzett tőke tíz százalékát el nem érő ellenszolgáltatás fejében létrejövő szerződésekhez (szintén időkorlát nélkül) a Gt. a felügyelő bizottság előzetes jóváhagyását írja elő. Ez a rendelkezés az irányelvvel nem ellentétes ugyan, de „másról szól”: valójában a részvénytársaság belső ellenőrzési rendjéhez, az ún. Corporate Governance szabályokhoz tartozó olyan részletkérdés, amely nem igényel kogens, törvényi szintű szabályozást.

- A Gt. 224. §-a nem tartalmazza az irányelvben felsorolt, a szabály alkalmazása alól mentesítő kivételes eseteket.

A törvénymódosítás során az ún. utóalapítás szabályai mind tartalmi, mind pedig a törvényen belüli elhelyezés szempontjából megváltoznak. Ennek során a Gt.-ben az irányelvi minimum előírásokhoz igazodnak az eltérést nem engedő rendelkezések. Ugyanakkor a részvénytársaságok döntési autonómiája a nem feltétlenül törvényi előírást igénylő esetekben bővül.

A 9-10. §-hoz

A 2. számú társasági jogi irányelv 9. cikk 2. pontja alapján a nem pénzbeli hozzájárulást legkésőbb a társaság létrejöttétől számított öt éven belül kell teljes egészében a társaság rendelkezésére bocsátani. A Gt. ezzel szemben a részvénytársaság zárt körben és nyilvánosan történő alapításánál egyaránt a társaság cégbejegyzésének előfeltételéül szabja, hogy a részvényes az apportot szolgáltassa (lásd a 211. § b) pontját és a 219. § (2) bekezdését). A törvény a korlátolt felelősségű társaság vonatkozásában szintén a cég alapításának feltételeként mondja ki, hogy a nem pénzbeli betéteket teljes egészében a társaság rendelkezésére kell bocsátani (126. § (1) bek. a) pont).

Az irányelvhez igazodás során figyelemmel kell lenni arra, hogy az apport-szabályok részleges liberalizálása ne érje „sokkhatásszerűen” a hazai jogalkalmazást. Ezért első lépésként az irányelv kínálta lehetőség érvényesítése csak részben, úgy valósul meg, hogy a nem pénzbeli hozzájárulás cégbejegyzést követő szolgáltatására akkor nyílik mód, ha annak értéke nem meghatározó a jegyzett tőkén belül. Ha tehát az apporttárgy (vagy több nem pénzbeli hozzájárulás együttes értéke) az alaptőke huszonöt százalékát nem éri el, a részvénytársaság létesítő okirata előírhatja, hogy azt csak ezirányú felhívás esetén - de legkésőbb a cégbejegyzéstől számított öt éven belül - kell a társaság rendelkezésére bocsátani. Abban az esetben viszont, ha az apport értéke eléri pl. a jegyzett tőke ötven százalékát - erre a Gt. módosítás a jövőben már a részvénytársaság alapításakor is lehetőséget adna - a nem pénzbeli hozzájárulás szolgáltatása továbbra is a cégbejegyzés jogi előfeltétele maradna.

A 2. számú irányelv részletekbe menően szabályozza a részvénytársaság és a részvényesek közötti relációban a társasági kifizetések, illetve a tág értelemben vett vagyonjuttatások rendjét. Általánosságban elmondható, hogy a közösségi jog - összhangban a tagállamok részvényjogi hagyományaival - nem csupán az „alaptőke védelmének” a biztosítására törekszik, hanem szabályozza a teljes társasági vagyonnak (a saját tőkének) a részvényesek javára való felhasználását. Miközben tehát az irányelv megköveteli, hogy a részvénytársaság alaptőkéje (a pénzbeli és a nem pénzbeli hozzájárulás) meghatározott időn belül rendelkezésre álljon, a részvénytársaság működése során a vagyonvédelmi előírások hatálya nem korlátozódik a jegyzett tőke biztosítására.

A társaság saját tőkéje két, egymástól érdemben eltérő módon csökkenthető úgy, hogy a tranzakció kedvezményezettjei a részvényesek lehessenek. Egyrészt lehetőség van az alaptőke leszállítása révén nyújtani kifizetéseket, másrészt mód nyílik a társaság felosztható nyereségéből is juttatások teljesítésére. Az első esetben a hitelezők sajátos eljárási jogi védelemben részesülnek (lásd az irányelv 32. cikkében foglaltakat), a másodikként említett megoldás ilyen eljárási garanciák előírását nem teszi szükségessé, mivel a jogalkotó az e célra felhasználható társasági vagyont, a juttatások fedezetét határozza meg. Ez utóbbi kifizetési kategóriába tartozik a részvény utáni osztalék éppúgy, mint a részvénytársaság ún. saját részvényeinek a megszerzésére fordított összeg (lásd az irányelv 15. cikkét, és 19. cikkét). A 2. számú társasági jogi irányelv ezzel kapcsolatban olyan, koherens szabályozásra törekszik, ahol nem a kifizetés jogcíme, hanem magának a kifizetésnek a ténye a meghatározó.

Az irányelv 15. cikke szerint - az alaptőke leszállítás esetét kivéve - a részvényesek részére kifizetésre (a társasági vagyon felosztására) két feltétel együttes teljesülése esetén kerülhet sor. Eszerint a kifizetés csak az utolsó pénzügyi év korrigált adózott eredménye terhére valósítható meg, feltéve, hogy a társaság nettó vagyona (saját tőkéje) nem kevesebb (illetve a kifizetés folytán nem lesz kevesebb) a lekötött tartalékokkal kiegészített jegyzett tőke összegénél.

A konjunktív feltétel-pár első tagja egyértelművé teszi, hogy nem csupán a részvénytársaság alaptőkéje nem használható fel a részvényesek javára történő vagyonjuttatásokra, hanem kizárólag az irányelv szerinti tőkerész szolgálhatja ezt a célt. Önmagában az a tény, hogy a társaság az utolsó pénzügyi évet nyereséggel zárta, nem jogosítja fel a részvénytársaságot, hogy az adózott nyereséget felossza részvényesei között. Az irányelv kizárja - eltérően pl. a korábbi angol joggyakorlattól - az ún. „nimble dividend” folyósítását. (Természetesen előfordulhat az is, hogy a részvénytársaság az aktuális veszteségei ellenére a felosztható tartalékai terhére képes osztalékot fizetni.) A második, mellőzhetetlen feltétel nem a részvénytársaság által a kifizetésre közvetlenül felhasználható pénzügyi forrást határozza meg, hanem a kifizetésnek a társasági vagyonra gyakorolt hatásával foglalkozik. (Fontos részletszabály, hogy a saját tőke-jegyzett tőke nagyságának összevetése során a jegyzett tőkével azonos súllyal esnek latba a jegyzett tőkén felüli ún. lekötött tartalékok).

Az irányelv a részvényesek javára történő vagyonfelosztás releváns eseteit taxatív módon nem sorolja fel, ez, ha szükségét látja, a tagállami jogalkotó hatáskörébe tartozik. Ugyanakkor az irányelv 15. cikk 1. d) pontja a vagyonjuttatás, illetve kifizetés lehetséges jogcímeinek (osztalék, kamatozó részvény utáni kamat) hangsúlyozottan példálódzó jellegű felsorolásával azt is kifejezésre juttatta, a részvénytársaság a társasági vagyon terhére és a részvényes javára bármely jogcímen is teljesítsen kifizetést, a 15. cikk 1. pont a) és c) pontjában foglaltaktól egyetlen esetben sem tekinthet el. (Az irányelv 15. cikk 3. pontja alapján a részvényesek javára történő juttatások közül csak akkor mellőzhetők az előzőekben ismertetett korlátozások, ha a részvényes az alaptőkén felüli vagyon tőkésítése következtében jut részvényhez, illetőleg így nő korábban megszerzett részvényének névértéke.)

A 2. számú társasági jogi irányelv nem foglalkozik a kifizetéseket, illetve vagyonjuttatásokat megelőző, a részvénytársaságon belüli döntéshozatal rendjét érintő jogi kérdésekkel. A tagállami jogalkotó kizárólagos hatáskörébe tartozik tehát, hogy meghatározza pl. az osztalék fizetésről döntő közgyűlés előkészítésének szabályait. Az irányelv tőkevédelmi előírása nem érinti az egyes elsőbbségi részvényfajtákhoz kapcsolódó jogokat sem, ezért a tagállami jogalkotó dönt pl. arról is, hogy megengedi-e és ha igen, milyen feltételek mellett az osztalék-elsőbbségi részvény vagy az ún. kamatozó részvény kibocsátását. (Egyedüli korlát, hogy az elsőbbségi vagy kamatozó részvény sem jogosíthatja fel birtokosát osztalékra, illetőleg kamatra, ha annak a 15. cikk szerinti előfeltételei hiányoznak).

Miközben az irányelv az „osztalék” fogalmáról csak mint a társasági vagyonjuttatás (kifizetés) egyik lehetséges módjáról tesz említést, az osztalék-előleg fizetésének feltételeivel nevesítetten is foglalkozik (15. cikk 2. pont). Az irányelv nem teszi kötelezővé, hogy a tagállami jogalkotó a jogintézményt az adott ország részvényjogának részévé tegye, ugyanakkor a pénzügyi feltételek meghatározásával azt kívánja biztosítani, hogy az osztalék-előleg fizetése során a 15. cikk 1. pontjában foglaltak ne legyenek kijátszhatóak. Az irányelv a következő két feltételhez köti az osztalék-előleg folyósítását:

- az elkészült közbenső mérleg alapján megállapítható legyen, hogy a kifizetéshez a részvénytársaság a szükséges pénzügyi forrásokkal rendelkezik, és

- a felosztásra kerülő összeg ne haladja meg az előző pénzügyi év lezárulta óta keletkezett (a korábbi időszak veszteségeivel és a szabadon felhasználható forrásokkal korrigált) adózatlan nyereség összegét.

Az irányelv ezen rendelkezései hangsúlyozottan minimumkövetelményt jelentenek - amelynek alkalmazásától csak kivételesen, a befektetési társaságok esetében lehet eltekinteni -, a tagállami törvények további előírások teljesítésétől is függővé tehetik az osztalékelőleg kifizetését. Fontos gyakorlati kérdés pl., hogy az osztalékelőlegről való döntés a közgyűlés kizárólagos hatáskörébe tartozó kérdés legyen-e, a részvénytársaság alapszabálya delegálhassa-e a közbenső mérleg elfogadásával együtt az erre vonatkozó hatáskört?

Az irányelv 16. cikke alapján, ha a 15. cikk rendelkezéseibe ütköző vagyonjuttatásra (kifizetésre) kerül sor, a részvényes köteles azt visszafizetni, feltéve, hogy tudta vagy a körülményekre figyelemmel tudnia kellett volna annak jogellenes voltáról. Ezzel kapcsolatban azonban az irányelv a bizonyítási terhet a társasághoz telepíti.

Az irányelv 15-16. cikkében foglalt szabályozási kérdésekről mindenekelőtt a Gt. 223. §-a és a 225-226. §-ai rendelkeznek „Az alaptőke védelmére vonatkozó rendelkezések” alcím alatt. A törvény rendelkezéseit - szemléletüket, szerkezetüket és szövegezésüket illetően - a következő kisebb-nagyobb pontatlanságok, pongyolaságok jellemzik:

- A Gt. 223. § (1) bekezdése szerint „Az alaptőke leszállítását kivéve, tilos az alaptőke terhére a részvényesnek tagsági jogviszonya alapján kifizetést teljesíteni”. Az idézett rendelkezés (csakúgy, mint a törvény előzőekben hivatkozott alcíme) nincs összhangban a közösségi jogi követelményekkel, a kifizetés (vagyonjuttatás) szempontjából ugyanis nem csupán az alaptőkét kell jogi védelemben részesíteni.

- Az irányelv 15. cikk 1. pontjában előírtakból következik továbbá, hogy a Gt.-ben nem az osztalék-fizetés pénzügyi forrásáról, korlátairól kell rendelkezni, hanem általános jelleggel szükséges a kifizetés (vagyonjuttatás) előfeltételeinek a meghatározása. (Megjegyzendő, hogy a Gt. 225. §-a az osztalék-fizetés pénzügyi feltételeit tekintve is elnagyoltan fogalmaz, az (1) bekezdés ugyanis az „adózott eredmény közgyűlés által felosztani rendelt hányadáról” rendelkezik, noha - mint az a számviteli törvény 39. § (2) bekezdéséből megállapítható - az osztalék tényleges forrása az eredménytartalékkal növelt adózott eredmény. Hasonlóképpen a 225. § (3) bekezdésében foglaltak is csak a számviteli törvény 39. § (3) bekezdésével „egybeolvasva” felelnek meg az irányelvi előírásoknak).

- Tekintettel arra, hogy a irányelv 15. cikke szerinti kifizetésre, illetve vagyonjuttatásra nem feltétlenül osztalék formájában és nem szükségképpen pénzbeli juttatásként kerül sor, a Gt.-nek egyértelművé kell tennie, hogy a tőkevédelmi rendelkezéseket a pénzbeli és a nem pénzbeli vagyoni értékű juttatásokra egyaránt alkalmazni kell, a részvénytársaság által, a felhalmozott vagyon terhére ingyenesen kibocsátásra kerülő részvények esetét kivéve.

- A Gt. 226. §-ában az osztalékelőleg fizetésére vonatkozó előírások meghaladják az irányelv 15. cikk 2. pontjában foglalt elvárásokat. Annak ellenére, hogy a magyar szabályozásnak a közösségi előírásoknál szigorúbb volta önmagában nem kifogásolható, hogy a törvény egyszerűbbé és a jelenleginél ésszerűbbé teszi az osztalékelőlegre vonatkozó előírásokat, ugyanakkor nem lenne indokolt változtatni az osztalékelőlegre vonatkozó jogosultságnak a kifizetéskori, hangsúlyozottan „feltételes” jellegén. E szerint a törvény továbbra is két időpontban rendeli vizsgálni az osztalékelőlegre való jogosultság feltételeinek a meglétét: a kifizetéskor (vagyis a két, számviteli törvény szerinti éves beszámoló elfogadása közötti időszakban) és az éves beszámoló elfogadásakor. Az első esetben a közbenső mérlegnek azt kell igazolnia, hogy a részvénytársaságnak az utolsó éves beszámoló által tárgyalt üzleti év lezárása óta keletkezett (értelemszerűen még adózatlan) eredménye (szükség szerint kiegészítve, illetve csökkentve a korábbi időszak adózott eredményével és veszteségével) az osztalékelőleg fizetésére fedezetet nyújt. Ez esetben is irányadó az a követelmény, hogy a kifizetés folytán a részvénytársaság korrigált saját tőkéje nem csökkenhet az alaptőke összege alá. A második releváns időpontban (vagyis az éves beszámolót elfogadó ún. rendes közgyűlésen) az általános szabályok szerint kerül megállapításra, hogy az osztalék fizetésére (és ehhez képest értelemszerűen annak korábban történt megelőlegezésére) van-e, illetve volt-e törvényes lehetőség. A részvényeseknek a jövőben is előzetesen vállalniuk kell az osztalékelőleg visszafizetését, ha kiderül, hogy annak nincs meg az éves számviteli beszámoló szerinti fedezete.

A Gt.-hez képest tehát nem lenne kötelező az osztalékelőleg fizetése kapcsán megvizsgálni azt, hogy „valószínűsíthető-e” a későbbi osztalékfizetés lehetősége és az osztalékelőleg forrása nem korlátozódna a korábban osztalékként ki nem fizetett adózott eredményre. A részvénytársaság számára jelentős költségmegtakarítást jelentene továbbá, ha a törvény (mint ahogy az pl. a német, a belga, az olasz vagy az angol társasági jogból ismert) feljogosítaná a részvénytársaságokat arra, hogy az alapító okiratban (alapszabályban) előírt feltételek szerint, a felügyelő bizottság előzetes jóváhagyása mellett az igazgatóság hatáskörébe utalhassák a közbenső mérleg elfogadását és az osztalék-előleg fizetéséről való döntést.

- A Gt. 223. § (2) bekezdése alapján „Azokat a kifizetéseket, amelyeket az (1) bekezdés rendelkezései ellenére teljesítettek - a jóhiszeműen felvett osztalék és a kamatozó részvény után fizetett kamat kivételével -, a részvénytársaság részére vissza kell fizetni.” A törvény 226. § (3) bekezdése szerint „A részvényes a jóhiszeműen felvett osztalék, osztalékelőleg, valamint a kamatozó részvény után járó kamat visszafizetésére nem kötelezhető”. Az irányelv 16. cikkében foglaltaknak való teljes körű megfelelés olyan, pontosabb törvényi megfogalmazást igényel, amelyből kétséget kizáróan megállapítható, hogy a kifizetés jogcímére tekintet nélkül - ha arra jogellenesen került sor - a részvényest visszafizetési kötelezettség terheli, feltéve, hogy a társaság bizonyítja a részvényes rosszhiszeműségét. Ezzel összefüggésben a törvénymódosítás során indokolt azoknak a kifizetéseknek (vagyonjuttatásoknak) a visszakövetelését is lehetővé tenni, amelyek - bár formálisan nem a részvényes tagsági jogviszonyára figyelemmel mentek végbe - ellentétben álltak a felelős társasági gazdálkodás követelményével. Pl. egy licencia vagy franchise szerződés, amely a részvénytársasággal megállapodó részvényes számára indokolatlanul előnyös feltételekkel biztosít jövedelmet, az irányelvi előírásokkal ellentétbe kerülhet akkor, ha a részvénytársaság a 15. cikkben foglaltak szerint egyébként nincs olyan pénzügyi helyzetben, hogy osztalékfizetésről határozhasson. A Gt. módosítás két, konjunktív tényállási elem meglétététől teszi függővé, hogy a valamely (jellemzően meghatározó befolyással rendelkező) részvényes javára történt vagyonjuttatás visszafizetésére a tiltott osztalékfizetés szabályát alkalmazni lehessen. Egyrészt igazolni kell, hogy a részvénytársaság nem jogosult osztalék kifizetéséről határozni, másrészt pedig, hogy a részvényessel való szerződéskötés (illetőleg az abban kikötött feltételek) nem egyeztethetők össze a törvényben előírt gondossági követelményekkel. (Lásd pl. a Gt. 19. § (2) bekezdésében és a 29. § (1) bekezdésében foglaltakat.) Figyelemmel arra, hogy az ún. leplezett osztalékfizetés a kisrészvényesek és a társaság hitelezői szempontjából egyaránt kirívóan súlyos sérelmet okozhat, a törvényben a jogérvényesítési lehetőségeket elősegítő eljárási szabályokat célszerű megállapítani.

- A 2. számú társasági jogi irányelv 15-16. cikkében foglaltaknak nemcsak a Gt. egyes rendelkezéseinek módosításával kell eleget tenni, hanem az ún. „tőkevédelmi-rész” felépítésének megváltoztatása is szükséges. A saját részvények megszerzése során ugyanis a részvénytársaság - más feltételek figyelembe vétele mellett - ugyanazokat a tőkevédelmi előírásokat lesz köteles alkalmazni, amelyek az irányelv 15. cikke alapján a társasági kifizetések, illetve vagyonjuttatások során is irányadóak.

A 11. §-hoz

A részvénytársaságnak a saját részvényei megszerzésére vonatkozó jogosultsága - az irányelv 19. cikke alapján - a tagállami jogalkotó ezirányú döntésétől függ. Mód van a saját részvényszerzés általános érvénnyel történő tiltására éppúgy, mint ahogy az is összeegyeztethető az EK társasági jogával, ha csak meghatározott esetekben, kivételes jelleggel jogosult a részvénytársaság saját részvényeit megszerezni. Az elmúlt másfél évszázad során - az utolsó évtizedeket leszámítva - a részvényjogi gondolkodást az ún. saját részvény intézményének kategorikus elutasítása jellemezte. (Az 1875. évi Kereskedelmi Törvény 161. §-a ezt a szemléletmódot tükrözi, csakúgy, mint - a 2. számú társasági jogi irányelv elfogadását megelőzően - az angol társasági törvény. Az 1965. évi német részvénytársasági törvény pedig csak a ’90-es években enyhített 71. §-ának merev taxációra épülő szigorán.) A saját részvény megszerzésének engedélyezésével szemben megfogalmazott kifogások (a tiltást indokoló kockázatok) a következő pontokba csoportosíthatóak:

- Különösen a XIX. század végén, a XX. század elején hangsúlyozták: fogalmilag kizárt, hogy a részvénytársaság önmaga tulajdonosává váljon, úgymond ugyanaz a személy legyen egyidejűleg a tagsági jogviszony alanya és tárgya. Az egyszemélyes társaság jogintézményének általános elismerését követően (lásd az EK 12. számú társasági jogi irányelvét is), ez a dogmatikai alapon nyugvó aggály lényegében okafogyottá vált.

- A saját részvényszerzés megengedésével szemben nyomósabb érvnek számított, hogy az ürügyként szolgálhat ahhoz, hogy a részvényes mentesíthető legyen a vagyoni hozzájárulás befizetésének kötelezettsége alól, és megteremtheti a társasági vagyon tiltott vissza-, illetve kifizetésének a lehetőségét is. Kétségtelen, hogy ha a részvénytársaság a saját részvényeit a jegyzett tőke terhére vásárolhatná vissza, úgy a tag (részvényes) korlátozott felelősségével működő társaságok központi rendező elve, az „alaptőke sérthetetlensége” szenvedne csorbát. Napjainkban azonban, amikor a részvénytársaság-részvényes viszonylatban a társasági vagyon védelmét összetett és árnyalt szabályok biztosítják (így pl. a 2. számú társasági jogi irányelv 15. cikkében foglaltak), ez a kockázat már elhárítható.

- További problémát jelenthet, hogy a részvények egy részének a részvénytársaság által történő megszerzése (még ha ahhoz forrásként az osztalékként felosztható társasági nyereség is szolgál) módot adhat egyes részvényesek tiltott előnyben részesítésére, pl. ha a részvény tényleges piaci értékét lényegesen meghaladó értéken kerül sor a tranzakció lebonyolítására. A visszaélés kétségkívül fennálló veszélye azonban jelentősen csökkenthető, ha a társaság közgyűlése a saját részvényszerzésekre vonatkozó felhatalmazásban meghatározza az egyes ügyletek lebonyolításának keretfeltételeit (így az ügyvezetés által kifizethető vételár maximumot, valamint ha a társaság előírja a részvények megszerzésének módját, pl. a nyilvános ajánlattétel kötelezővé tételével).

- A saját részvényszerzés engedélyezésével szembeni negyedik ellenérv szerint az erősen széttagolt tulajdonosi struktúrájú, nyilvánosan működő részvénytársaságoknál a menedzsment a társasági részvényeknek a részvénytársaság költségén való megszerzése révén úgy képes befolyásolni a társaság működését (a közgyűlésen születő döntéseket), hogy eközben valóságos tulajdonosi kockázatot nem vállal. Ezzel kapcsolatban megoldást jelent, ha a törvény a részvényhez fűződő szavazati jogok vagy pedig a tagsági jogok gyakorlását általános jelleggel mindaddig felfüggeszti, amíg a részvények a részvénytársaság vagy az annak meghatározó befolyása alatt álló személy birtokában vannak.

- A részvényeknek a kibocsátó részvénytársaság által való megszerzése és a társaság saját részvényekkel való kereskedésének legitim tevékenységként való elismerése alkalmas lehet az árfolyamok manipulálására, bennfentes ügyletek lebonyolítására. Az angolszász társasági jog jellemzően kizárja, hogy a saját részvény a megszerzését követően a társaság rendelkezése alatt maradjon, a részvények bevonása kötelező. (Az Egyesült Királyságban 1998 óta folyamatban lévő társasági jogi reform keretében 2002 nyarán nyilvánosságra hozott koncepció a szabályozás szigorán enyhíteni kíván). Hatékony megoldást jelent a visszaélések lehetőségével szemben, ha a tőkepiaci szabályozás a részvénytársaság saját részvényeivel folytatott ügyletek átláthatóságát, nyilvánosságát követeli meg, illetve büntetőjogi úton is szankcionálja az előírások megsértését.

- A részvénytársaság saját részvényeinek közvetlen vagy közvetett úton történő megszerzése (különösen, ha pl. az a nyilvánosan működő részvénytársaságok közötti kereszttulajdonlással jár együtt) hathatós eszközül szolgálhat a vállalkozás felvásárlásának megakadályozásához és így sértheti a tőkemozgás szabadságának közösségi jogi követelményét. Ez a szempont természetesen sokkal inkább a XXI. század egységes európai belső piacának viszonyaira reflektál, és távol került a saját részvényszerzést sommásan elutasító XIX. századvégi liberálkapitalizmus felfogásától. A közösségi szintű ún. takeover szabályozás (lásd az utolsó, 2002 októberében közzétett irányelv-tervezetet is) célja, hogy megteremtse a felvásárló és a céltársaság részvényesei (befektetői) érdekei között az ésszerű kompromisszumot, amely együtt kell hogy járjon annak a kimondásával, hogy a nyilvános vételi ajánlattételt követően a részvénytársaság a saját részvényei felvásárlásával sem törekedhet az eljárás meghiúsítására.

Az előzőekben adott áttekintésből is kitűnik, hogy a részvényeknek a kibocsátó részvénytársaság által történő utólagos megszerzésével összefüggésben a lehetséges visszaélések kockázata napjainkban már minimalizálható. Ugyanakkor a saját részvények megszerzése alkalmas lehet a részvénytársaság túlzott mértékű pénzállományának csökkentésére. Osztalék „alternatívaként” történő felhasználása éppúgy célszerű lehet, mint a menedzsment javadalmazásával összefüggésben történő hasznosítása. A nyilvánosan működő részvénytársaság tőzsdei árfolyamának karbantartása (a nyilvánosságra hozatali kötelezettség teljesítése mellett) a részvénytársaság és egyben a részvényesek jogos érdekeit szolgálja. Nem véletlen tehát, hogy az elmúlt évtizedben az ún. saját részvényszerzésre vonatkozó szabályozás számos EK tagállamban liberálisabbá vált (Németország mellett megemlíthető a francia, valamint egyes skandináv államok részvényjogi reformja is). A közösségi szintű szabályozás jövője szintén a nem kellően indokolt előírások lebontása felé mutat. Az ún. SLIM-csoport javaslatainak publikálását követően a Jaap Winter vezette nemzetközi munkacsoport 2002 novemberében közzétett terjedelmes munkaanyaga szintén a saját részvényszerzésre vonatkozó közösségi szabályozás deregulációja mellett érvel.

A saját részvényre vonatkozó jogi szabályozás történetében a 2. számú társasági jogi irányelv jelentősége épp abban áll, hogy a jogközelítés kívánatos (bár nem kötelező) irányaként - közel harminc esztendővel ezelőtt - a liberálisabb, megengedőbb felfogást részesítette előnyben. (Ennek a körülménynek az értékét csak növeli, hogy az irányelv számos más kérdés kapcsán szembeszökően nehézkes, kazuisztikus rendelkezéseket tartalmaz). Az irányelv elismeri az általános (a nem tételes módon meghatározott szerzési jogcímekhez kötött) saját részvényszerzés lehetőségét, a tagállami törvényekben már korábban is létező kivételes alkalmakra (pl. a részvénytársaságot fenyegető károsodás elhárítására) szolgáló szerzési eseteknek, csak mint a főszabályhoz képest alkalmazásra kerülő (könnyített szabályok mellett érvényesíthető) kivételeknek van, illetve maradt jelentősége. Ugyanakkor az irányelv 18. cikke továbbra is abszolút (kivételt nem ismerő) tilalmat állapít meg a részvények részvénytársaság általi önjegyzését illetően, különbséget téve a saját részvények jegyzése és a már korábban kibocsátott (és a vagyoni hozzájárulást illetően teljesen befizetett) részvények utólagos megszerzésének lehetősége között.

Az irányelv 19. cikkének 1. pontja rögzíti azokat a követelményeket, amelyeket a tagállami jogalkotónak feltétlenül figyelembe kell vennie akkor, ha általános jelleggel (törvényben előre meg nem határozott célok megvalósítására) is lehetővé teszi a részvénytársaságok számára, hogy saját részvényeiket megszerezhessék. A 19. cikk szabályai minimumkövetelményeknek számítanak, következésképpen inkább célszerűségi, mintsem a jogharmonizációs kötelezettségek körébe tartozó kérdés, hogy indokolt-e egy tagállam részéről az irányelvhez képest „szigorúbb” szabályok előírása, illetve fenntartása.

Az irányelv 19. cikkének 1. pontjában négy jogi előfeltétel került rögzítésre. Az első a saját részvényszerzéssel összefüggő, a társaságon belüli döntéshozatal szabályaihoz kapcsolódik és annak biztosítására irányul, hogy a tulajdonos-részvényesek ellenőrzésük alatt tarthassák a menedzsmentnek a saját részvényeket érintő tevékenységét. A második - a tagállami jogalkotó által sem mellőzhető - követelmény a saját részvények megszerzésének pénzügyi forrását (fedezetét) határozza meg. A harmadik és negyedik jogi kritérium a megszerzett részvénnyel összefüggő, a tagot terhelő vagyoni kötelezettség teljesítésére és az ún. szerzési maximumra vonatkozik. A 19. cikkben foglaltakon túl figyelembe kell venni az irányelv 42. cikkének a részvényesek közötti diszkrimináció tilalmát általános jelleggel kimondó szabályát is.

Az irányelv rendelkezéseinek a Gt.-vel való részletes egybevetése alapján a következők állapíthatók meg:

Az irányelv (19. cikk (1)a) pont) a saját részvény későbbi megszerzésének feltételéül szabja, hogy a részvénytársaság közgyűlése erre nézve felhatalmazza a társaság nevében eljáró tisztviselőket, testületet. A felhatalmazás - a később tárgyalandó kivételektől eltekintve - nem mellőzhető, a részvénytársaság alapszabálya pl. nem delegálhatja a felhatalmazás megadásáról való döntés jogát a felügyelő bizottság vagy az igazgatóság részére. Ugyanakkor az irányelv hangsúlyozottan „felhatalmazásról” rendelkezik, nem teszi tehát kötelezővé - még főszabályként sem -, hogy a közgyűlés esetről esetre határozzon, alkalmanként hagyja jóvá a saját részvény megszerzésére vonatkozó szerződés tervezetét.

A közgyűlési felhatalmazás tárgyát illetően a 2. számú társasági jogi irányelv nem ad kimerítő felsorolást, csupán kiemeli a feltétlenül döntést igénylő kérdéseket. A közgyűlési határozatnak ehhez képest tartalmaznia kell:

- a közgyűlési felhatalmazás időtartamát, amely legfeljebb tizennyolc hónapra szólhat;

- a felhatalmazás szerint releváns időszak során együttesen megszerezhető részvénymaximumot, amely nem haladhatja meg a jegyzett tőke tíz százalékát;

- a saját részvény megszerzésére fordítható legkisebb és legnagyobb összeget.

A tagállami jogalkotó az előzőekben említetteket kiegészítheti további, kötelező tartalmi elemekkel. Így a felhatalmazás rendelkezhet a saját részvény megszerzésének módjáról (pl. a nyilvános vételi ajánlattétel előírásáról vagy arról, hogy a saját részvény megszerzésére irányuló egyes tranzakciók lebonyolításához az ügyvezetés vagy az igazgatóság köteles-e beszerezni a felügyelő bizottság jóváhagyását). Ha a tagállami részvényjogi szabályozás nem állapít meg kogens szabályokat, úgy a közgyűlés által elfogadásra kerülő felhatalmazás rendelkezhet arról is, hogy a részvénytársaság a részvényekért fizethet-e nem pénzbeli juttatással (így pl. értékpapírral).

Az irányelv nem rendelkezik a saját részvényszerzéssel kapcsolatban a felhatalmazást megadó közgyűlés összehívásának, lebonyolításának (így a szavazás módjának) kérdéseiről. Az irányelv a közgyűlési döntéshozatal rendjét illetően, a 40. cikkben tételesen felsorolt esetekben korlátozza csak a tagállami jogalkotót, megállapítván, hogy mely kérdésekről való döntéshez kell minősített részvényesi támogatás. A saját részvény megszerzésére vonatkozó felhatalmazás megadása azonban nem tartozik ebbe a körbe. E tekintetben a nemzeti társasági jogi törvény, vagy, ha az nem állapít meg rendelkezést, a részvénytársaság létesítő okiratában előírtak az irányadóak.

A Gt. 189. § (4) bekezdése „a saját részvények megszerzéséről szóló döntésről” rendelkezik, kiemelve, hogy a közgyűlésnek határoznia kell „a részvények számáról” és az „értük adandó ellenértékről”. A törvény szövegezése arra utal, hogy a Gt. az irányelvben foglaltaknál rugalmatlanabb megoldást választott, a részvénytársaság legfőbb szerve - legalábbis a törvény betűje szerint - nem ad érdemleges cselekvési szabadságot a társaság ügyvezetése számára. (A Gt. szóhasználata szerint az igazgatóság nem egy keret jellegű felhatalmazás alapján jár el, hanem - pl. a saját részvényszerzés időpontját tekintve - az egyébként kétségkívül indokolt mozgástér nélkül kell, hogy végrehajtsa a közgyűlés döntését). A jogalkalmazói gyakorlat mindazonáltal lerontani látszik a Gt.-ben előírtakat: a közgyűlési határozatok alapján az igazgatóságok jellemzően mérlegelhetik, hogy egy adott időszakon belül mikor élnek a közgyűlési határozat szerinti részvényszerzés lehetőségével. Abból a tényből kiindulva, hogy a Gt. nem a saját részvényszerzés peremfeltételeit kijelölő felhatalmazásról szól, okszerűen következik, hogy a törvénynek nem kellett rendelkeznie a felhatalmazás időtartamáról sem, csakúgy, mint a kifizethető vételár felső mértékéről. Mindazonáltal célszerűnek tűnik, hogy a Gt. a jövőben szóhasználatában és az irányelv részletszabályait tekintve is egyértelműen a rugalmasabb és ezáltal a közösségi jognak is inkább megfelelő jogi felfogáshoz igazodjon.

A Gt. 233. § k) pontja és a 237. § (1) bekezdése összevetéséből következik, hogy a részvénytársaság közgyűlése - az alapító okirat (alapszabály) eltérő rendelkezése hiányában - a szavazatok egyszerű többségével határozhat a saját részvények megszerzéséről. Ezen, legalábbis mint főszabályon, a jövőben sem indokolt változtatni. Figyelembe kell ugyanakkor venni, hogy a nyilvánosan működő részvénytársaságok felvásárlására irányuló eljárás folyamán a közgyűlésnek a saját részvények vételére vonatkozó (és egyszerű többséggel is elhatározható) határozata már a kisbefektetők érdekeinek a sérelmével járhat. A Tpt. 73. § (2) bekezdése szerint „A részvénytársaság igazgatósága a vételi ajánlat kézhezvételének időpontjától a vételi ajánlat elfogadására nyitva álló határidőn belül nem hozhat olyan döntést, amely alkalmas a befolyásszerzésre irányuló eljárás megzavarására, így nem határozhat az alaptőke felemeléséről vagy a részvénytársaság saját részvényeinek megszerzéséről.”

Az a körülmény, hogy a társaság igazgatóságát a törvény eltiltja az eljárás akadályozásától, egyben azt is jelenti, hogy egyedül a részvénytársaság közgyűlése (de ez a fórum is csak minősített támogatás mellett) határozhat a nyilvános vételi ajánlat „ellenséges felvásárlássá” nyilvánításáról és az ellenlépések foganatosításáról. Mindez szükségessé teszi a Gt. 237. §-ának új (3) bekezdéssel történő kiegészítését. A törvénymódosítás egyértelművé teszi, hogy a nyilvános vételi ajánlat megismerését követően a részvényesek kollektív döntéshozatali szerve, vagyis a közgyűlés csak a támogató szavazatok legalább háromnegyedes többségével gördíthet akadályt az egyes részvényesek egyéni döntésének (vagyis, hogy el kívánja-e adni részvényét az ajánlattevőnek) meghozatala elé. A közgyűlési szavazás során biztosítani kell azt is, hogy az egyébként a létesítő okiratban meghatározott személyek tekintetében vagy helyzetek kialakulásával összefüggésben a szavazati jog korlátozását vagy kizárását kimondó rendelkezések ne legyenek alkalmazhatók.

Hitelezővédelmi szempontból a saját részvényszerzés irányelvi előfeltételei közül a legfontosabb a 19. cikk (1) c) pontjában foglalt előírás, amely szerint a részvény megszerzése nem járhat azzal a következménnyel, hogy a társaság ún. nettó vagyona a jegyzett tőke (valamint a jegyzett tőkén felüli lekötött tartalékok) összege alá csökken. Az irányelv ezen a ponton visszautal a részvénytársaság által a részvényes javára történő kifizetések egyik korlátját jelentő 15. cikk (1) c) pontjában írottakra, amely az osztalék (és az azzal egy tekintet alá eső juttatások) kifizetését megtiltja, ha ennek következtében a társaság jelentős vagyonvesztést lenne kénytelen elkönyvelni.

A Gt. 189. § (1) bekezdése szerint a részvénytársaság saját részvényeket „az alaptőkén felüli vagyonából” szerezhet. A Gt. szerinti „alaptőkén felüli vagyon” fogalmát a számviteli törvény 35. § (7) bekezdésében írottak pontosítják. Eszerint „Jegyzett tőkén (alaptőkén, törzstőkén) felüli vagyoni fedezet alatt - eltérő rendelkezés hiányában - a jegyzett tőkével, a lekötött tartalékkal, továbbá az értékelési tartalékkal csökkentett saját tőke összegét kell érteni”. A Gt. módosítása során indokolt a logikai összhang, a koherens szabályozás megteremtésére kísérletet tenni az ún. „társasági vagyon védelmére” vonatkozó rendelkezéseken belül. Ennek érdekében a részvénytársaság a jövőben a saját részvény megszerzéséről sem határozhatna, ha a társaság vagyoni helyzete az osztalékfizetést nem teszi (tenné) lehetővé.

Az irányelv 19. cikk 1 (d) pontja alapján a részvénytársaság csak azt a részvényét szerezheti meg, amelyre nézve a részvényes a vagyoni hozzájárulást teljes egészében megfizette, illetve apport esetén azt rendelkezésre bocsátotta. A saját részvény megszerzése ugyanis nem szolgálhat az irányelv 12. cikkében foglalt tilalom (vagyis, hogy a részvényes a vállalt befizetési kötelezettség teljesítése alól nem mentesíthető) kijátszására.

A Gt. ennek a szabályozási követelménynek eleget tesz: a 189. § (1) bekezdés második mondata alapján „Tilos azoknak a részvényeknek a megszerzése, amelyek névértékének, illetve kibocsátási értékének a befizetésére nem került sor”. Kétségtelen, hogy a Gt. a részvénytársaság ún. önjegyzését kifejezetten nem zárja ki, szemben pl. a német törvény 56. § (1) bekezdésében foglaltakkal. Ugyanakkor az is nyilvánvaló, hogy a 189. § idézett rendelkezése közvetve akadályát képezi annak, hogy a részvénytársaság az általa kibocsátott részvényt lejegyezhesse. Fogalmilag kizárt ugyanis, hogy a részvény névértékét (kibocsátási értékét) valaki más a jegyzést megelőzően teljes egészében már teljesítse, ha pedig erre nem került még sor, a részvénytársaság a saját részvény megszerzésére sem jogosult. Ennek ellenére egyértelműbb helyzetet teremtene, ha az irányelvnek megfelelő tilalom szankciója a magyar jogrendszerbe beépülne. (Az egyes tagállami társasági törvények ezt a szabályozási megoldást követik, lásd. pl. a Holland Polgári Törvénykönyv 2. könyvének 95. cikk 1. pontját, a német részvénytársasági törvény 56. § (1) bekezdését, vagy pl. a finn társasági törvény 7. fejezetének 2. pontjában foglaltakat).

A saját részvényszerzés jogi előfeltételei közül a 19. cikk 1. (b) pontja a jegyzett tőke tíz százalékában maximált szerzési és birtokban tartási korlátot állított fel. Bár a tagállami jogalkotó jogosult ennél szigorúbb szabályt is elfogadni, az elkövetkező évek közösségi jogalkotása várhatóan ellenkező előjelű jogpolitikai szándékot tükröz majd és elvezethet a százalékos jellegű szerzési korlátozás teljes eltörléséhez. Eszerint, ha a részvénytársaság rendelkezik a saját részvény megvásárlásához szükséges fedezettel (vagyis biztosított, hogy a saját részvényszerzés nem a társasági vagyon tiltott csökkentését idézi elő) az irányelv - a nem túl távoli jövőben várható módosítását követően - nem korlátozná a részvénytársaság döntését önkényesen meghatározott értékhatár előírásával. Az irányelv módosítását megelőzően azonban a Gt. szabályának megváltoztatására sem kerülhet sor. (A tíz százalékos szerzési küszöb mindazonáltal az irányelv szerint már jelenleg sem abszolút jellegű.)

A saját részvények társaság által történő megszerzése és elidegenítése során (bár ezt a 19. cikk kifejezetten nem említi) figyelembe kell venni a részvényesek jogegyenlőségét célzó (a 42. cikkben rögzített és az irányelv egészére irányadó) követelményt is. Másként szólva a saját részvénnyel összefüggő társasági tranzakciók nem szolgálhatnak arra, hogy pl. a részvénytársaság menedzsmentje vagy a szavazatok relatív többségével rendelkező részvényese (részvényesi csoportja) indokolatlanul kedvező, vagyis a többi részvényes szempontjából hátrányos ügyleteket kössön a társasággal.

A Gt. 220. § (3) bekezdése szerint „Tilos a részvényesi jogok gyakorlásával összefüggésben az azonos részvénysorozatba tartozó részvényekkel rendelkező részvényesek közötti bármiféle hátrányos különbségtétel”. Ezen általános törvényi követelmény teljesülését szolgálná, hogy a saját részvény megszerzésének és elidegenítésének törvényben előírt módja - legalábbis a nyilvánosan működő részvénytársaság esetében - a tőzsdei ügyletkötés vagy a nyilvános vételi, illetve eladási ajánlattétel lenne.

A saját részvények megszerzésének - az előzőekben vázolt - közösségi szabályozásától a tagállami jogalkotó csak tételesen meghatározott esetekben engedhet eltérést. Amennyiben az adott állam részvényjogi szabályozása nem él az irányelv kínálta lehetőséggel, az egyes társaságok közvetlenül nem hivatkozhatnak az irányelvben foglaltakra.

Az irányelv 19. cikkének 2. és 3. pontjában, valamint a 20. cikkében meghatározott rendelkezések három csoportba sorolhatók. Az első körben csak a közgyűlés előzetes felhatalmazásának előírásától tekinthet el a jogalkotó. A második csoportba tartozó tényállások viszont már kizárólag a részvényjegyzéskor vállalt vagyoni hozzájárulás előzetes teljesítését (19. cikk 1. d) pont) követelik meg, egyebekben a 19. cikk előfeltételei figyelmen kívül hagyhatók. A harmadik típusú, kivételeket megállapító csoport a saját részvényszerzésre vonatkozó valamennyi, korábban tárgyalt előfeltétel teljesítését mellőzhetővé teszi. Az irányelvben rögzített, a főszabálytól való eltérést megalapozó esetek az egyes tagállamoknak a közösségi jogforrás kidolgozása idején hatályos szabályozásából kerültek kiemelésre. Történt ez egy olyan időszakban, amikor a nemzeti jogalkotó jellemzően az irányelv szerinti kivételeket tekintette „főszabálynak”, a saját részvényszerzést kizárólagosan megalapozó jogcímeknek. Ehhez képest az Európai Unióhoz később csatlakozó országok esetében, melyeknek társasági joga (mint pl. Magyarországé) már eleve lehetővé teszi a törvényben felsorolt szerzési jogcímekhez nem kötött saját részvényszerzést, a „kivételek” jelentősége jóval kisebb, a szabályozásnak döntő mértékben az előzőekben tárgyalt jogi feltételekre kell épülnie.

A Gt. jelenleg a közgyűlés előzetes jóváhagyása alól való mentesülésre akkor ad módot, ha „(…) a saját részvény megszerzésére a részvénytársaságot fenyegető súlyos károsodás elkerülése érdekében van szükség” [189. § (4) bek.]. A törvény ezen szabálya az irányelv 19. cikk 2. pontjában foglaltakra utal, kissé pontatlanul. Az irányelv ugyanis megköveteli, hogy a károsodás veszélye közvetlen és azonnali intézkedést igénylő legyen. Az irányelv a közgyűlés előzetes összehívását épp azért nem teszi ebben az esetben kötelezővé, mivel arra nincs elegendő idő (figyelemmel pl. a közgyűlés meghirdetése és tényleges megtartása közötti, törvényben megszabott kötelező időközre is). A német és francia mintát követő rendelkezés értelme a tagállami joggyakorlatban az ellenséges felvásárlással szembeni társasági akciók haladéktalan megindításának szükségességén alapult. Az egységes belső piac kiépítése (a vállalatfelvásárlás közösségi szabályozására irányuló törekvések) azonban épp ezt a felhasználási célt zárnák ki, mint ahogy azt a magyar Tpt. már ma sem teszi lehetővé. Mindezek ellenére célszerű, ha a Gt. a jövőben is módot ad arra, hogy a közgyűlés utólagos tájékoztatása mellett az igazgatóság a saját részvények megszerzése iránt intézkedhessen, feltéve, hogy az elhárítandó veszély (pl. a társasági részvények árfolyamának kritikus alakulása) közvetlen és súlyos károsodással fenyeget.

Szintén a közgyűlés előzetes felhatalmazása alól mentesítheti a törvény a részvénytársaságokat, ha a saját részvények megszerzésének célja, hogy azokat utóbb (legkésőbb tizenkét hónapon belül) a társaság a dolgozói vagy a munkavállalók meghatározott csoportja számára engedje át. A Gt. ezt a lehetőséget nem ismeri, bevezetése jelenleg nem indokolt.

Az irányelv a 20. cikkben felsorolt esetekben majdnem teljes szabadságot ad az igazgatóságnak a saját részvények megszerzésére, feltéve, hogy a részvényekre a vagyoni hozzájárulást befizették és

- a részvényszerzés ellenérték fizetése nélkül történik, vagy

- bank vagy más pénzügyi vállalkozás jár el vételi megbízás alapján, továbbá

- ha az irányelvi kritériumoknak eleget tevő befektetési társaság által kibocsátott részvényeket utóbb a társaság az ügyfél kérésére szerzi meg, valamint, ha

- a részvények megszerzésére (a részvénytársaságot megillető követelés kiegyenlítését célzó) bírósági eljárás keretében kerül sor.

A Gt. módosítása során nem indokolt az egyes pénzügyi szolgáltatási tevékenység folytatásához kapcsolódó tényállások nevesítése. Erre, ha bevezetésük szükségessége igazolható, az ún. ágazati törvényekben (amelyek a Gt.-hez képest a különös szintű szabályozást jelentik) kerülhet sor. A saját részvény ingyenes megszerzése, mint atipikus szerzési mód szintén nem igényli azt, hogy a Gt. eltérést engedjen az általános szabályok alkalmazása alól. (Más lenne a helyzet, ha az ún. „főszabály” nem a közgyűlés felhatalmazásán alapuló saját részvényszerzési eljárásról, hanem a saját részvény megszerzésének a tiltásáról szólna). Ugyanakkor kétségkívül felesleges a jegyzett tőke tíz százalékára vonatkozó szerzési maximum, valamint a felhasználható pénzügyi forrásokra vonatkozó előírás alkalmazása akkor, ha a saját részvényszerzés a részvénytársaság követeléseinek behajtását (végrehajtási eljárásban, pl. hatósági árverés keretében) segíti elő.

Az irányelv 19. cikkében előírt valamennyi feltétel figyelembe vétele alóli mentesítésre jogosító tényállások a következők:

- A részvénytársaság a részvényeit egyetemes vagyonátruházás keretében szerzi meg, így pl. ha részvénytársaságba beolvadó társaság tulajdonából kerül a részvény a részvénytársasághoz.

- A részvénytársaság törvényi kötelezettségének (vagy bíróság marasztaló határozatában foglaltaknak) tesz eleget a saját részvény megszerzésével. (Így pl. az 1985. évi angol társasági törvény 143. § (3) bekezdésében foglaltakkal összhangban az irányelv nevesíti, ha a részvényes a társaság célja lényegi változására figyelemmel kéri a részvénytársaságot a részvény visszavásárlására kötelezni. A német részvénytársasági törvény 71. § 3. pontja, amely a konszern szabályok teljesítésével összefüggésben engedi meg a saját részvény visszaszerzését, szintén beépült az irányelvbe.)

- A saját részvény megszerzésére az alaptőke leszállítására irányuló határozat végrehajtása következtében vagy a visszaváltható részvény megszerzése folytán kerül sor.

- A részvénytársaság a részvény tulajdonát annak következtében szerzi meg, hogy a részvényes nem tett eleget a részvényre eső vagyoni hozzájárulás befizetésére vonatkozó kötelezettségének.

Az ismertetésből is kitűnően az irányelvben részint a tagállami törvényekben korábban már ismert szabályokat nevesítették, részben pedig azokat a tényállásokat gyűjtötték össze, amelyek bekövetkeztekor a saját részvény megszerzése szinte elkerülhetetlenül bekövetkezik. (Így pl. a saját részvényszerzés lehetőségét egyébként kategorikusan elutasító 1875. évi XXXVII. törvény (a továbbiakban: Kt.) 161. §-a is kivételt tett, ha „… a részvényszerzés tőkeleszállítás céljából történik”).

Figyelemmel arra, hogy az irányelv 19. cikkében rögzített szabályok alóli teljes mentesülés egyben azt is jelenti, hogy a saját részvény megszerzésére irányadó pénzügyi feltételeket (korlátokat) sem kell alkalmazni, indokolt, hogy a Gt.-be csak a feltétlenül szükséges tényállások beemelésére kerüljön sor. Így a szervezeti átalakulással és a társaság részvényeinek kötelező bevonásával összefüggésben történő saját részvényszerzés eseteit kell a hazai részvényjogban is szerepeltetni.

Az irányelv a tíz százalékos szerzési korlát keretei között a társaság rendelkezése alá kerülő saját részvények elidegenítését nem teszi kötelezővé. Az irányelv 20. cikke 2. pontja szerint, ha a közgyűlési felhatalmazás nélkül történt, ún. kivételes esetkörben megszerzett saját részvények mértéke a jegyzett tőke tíz százalékát meghaladja, a társaság legkésőbb három éven belül köteles gondoskodni a szerzési korlátot meghaladó részvénymennyiség elidegenítéséről. Ha a saját részvények megszerzésére a társaság munkavállalóinak részvényhez juttatása érdekében került sor, a részvénytársaság tizenkét hónapon belül köteles a részvények kiosztása iránt intézkedni.

Arra az esetre, ha a részvénytársaság nem tesz eleget a részvények elidegenítésére vonatkozó kötelezettségének, a tagállami jogalkotónak gondoskodnia kell arról, hogy a részvények bevonására sor kerüljön. Az irányelv a nemzeti jogalkotóra bízza, hogy a kötelező részvénybevonás szükségképpen a jegyzett tőke leszállításával járjon-e együtt. (Az alaptőke leszállítása feltétlen kötelezettség, ha a saját részvény szerzése során a részvénytársaság saját tőkéje az alaptőke értéke alá csökkent).

A Gt. 189. § (5) bekezdése a részvénytársaság által megszerzett saját részvények tekintetében általános jellegű elidegenítési kötelezettséget ír elő. Eszerint a társaságnak „(…) a részvényt egy éven belül el kell idegenítenie”. A szabály alkalmazása szempontjából csak a tíz százalékos szerzési korlát keretei között szerzett részvények jöhetnek szóba, mivel a Gt. előírásai a jegyzett tőke tíz százalékát meghaladó mértékű részvényszerzésre még kivételes jelleggel sem adnak lehetőséget. (A Gt. 1997-ben bevezetett előírásai a régihez képest egyértelműen szigorítást jelentettek, mivel a korábbi 247. § (3) bekezdés három évet biztosított a saját részvények társasági tulajdonban tartására.) A 189. §-ban foglaltakhoz képest speciális előírást tartalmaz a törvény 249. § (1) bekezdése, amely szerint a többségi befolyás alá került társaság legkésőbb száznyolcvan napon belül köteles elidegeníteni az uralkodó tag részvénytársaságban tagsági jogokat megtestesítő részvényeit.

A Gt.-nek a saját részvények általános jelleggel kötelező elidegenítését megállapító szabályait a jövőben nem indokolt fenntartani. Egyrészt ilyen jellegű kötelezettséget az irányelv sem ír elő (és a tagállamok nemzeti jogalkotása sem vezetett be), másrészt a hazai jogalkalmazói tapasztalatok is arra utalnak, hogy a 189. § (5) bekezdésben foglaltak betartása meglehetősen formális. A részvénytársaságok - mint az a társasági hirdetményekből megállapítható - a törvényi határidő leteltét megelőzően értékesítik, majd pedig újra (további egy évre) felvásárolják a saját részvényként birtokban tartani kívánt részvénymennyiséget. A saját részvényeknek (a tíz százalékos mértéken belül való) társasági tulajdonban tartása, ha az ahhoz kapcsolódó tagsági jogok kiiktatásra kerülnek, nem jelent veszélyt a gazdasági forgalomra.

A Gt.-nek a jövőben csak a tíz százalékos mértéket meghaladó saját részvényhányad elidegenítését kell - az irányelvi előírásokkal összhangban - kötelezően előírnia. Emellett fontos, hogy a részvénytársaság elhatározásán nyugvó saját részvény értékesítésére tisztességes és átlátható feltételek mellett kerüljön sor. Ezt egyrészt már ma is biztosítják a Tpt.-ben és a BÉT Forgalombantartási Szabályzatában előírt rendkívüli közzétételi előírások. Ezen túlmenően azonban az értékesítés módját illetően - legalábbis a nyilvánosan működő részvénytársaságok tekintetében - a Gt.-nek kell iránymutatást adnia. Eszerint a részvénytársaság saját részvényeinek értékesítésére, ha arra nem a tőzsdei forgalomban kerül sor, nyilvános eladási ajánlat keretében (a részvényesek jogegyenlőségi tételét tiszteletben tartó allokációs szabályok mellett) kerülne sor.

A Gt. 189. § (5) bekezdése alapján „Ha a részvénytársaság elidegenítési kötelezettségének nem tesz eleget, köteles a részvényt alaptőkéjének leszállításával bevonni”. Az irányelv ezzel kapcsolatban csak azt teszi a tagállami jogalkotó feltétlen kötelezettségévé, hogy kötelezze a részvénytársaságot a jogellenesen megszerzett részvények egy éven belüli elidegenítésére azzal, hogy ezen határidő elmulasztását követően kell a részvények kötelező bevonására sort keríteni. (Ez a megoldás található, pl. a német törvény 71c.§ (1) és (3) bekezdésében). A Gt. módosítása alapján - egyezően a német szabályozással - a jogellenesen szerzett saját részvények bevonására csak akkor kerül majd sor, ha a részvénytársaság az elidegenítésre biztosított egy éves határidőt elmulasztja.

Az irányelv 22. cikke tartalmazza a részvénytársaság rendelkezése alá került saját részvényekkel kapcsolatos, a társaságot terhelő további kötelezettségeket, illetve jogkorlátozásokat megállapító előírásokat. A 22. cikk 1. a) pontja alapján a saját részvényben megtestesülő szavazati jogosultság mindaddig, amíg a részvény a részvénytársaság (vagy a vele egy tekintet alá eső személy) tulajdonában van, felfüggesztésre kell, hogy kerüljön. Az irányelv e tekintetben minimum követelményt fogalmaz meg, amelynél szigorúbb (valamennyi tagsági jogot kizáró, illetve felfüggesztő) tagállami szabályozási megoldás is elképzelhető. (Így pl. a német részvénytársasági törvény 71. § b) pontja az általános tilalom mellett foglalt állást). Azokban a tagállamokban (mint pl. az Egyesült Királyságban), ahol a társasági jog kizárja, hogy a megszerzett saját részvény a társaság birtokában maradjon (a részvény bevonása a jogszerűen szerzett értékpapír tekintetében is azonnal kötelező) az irányelv rendelkezése természetesen nem igényel végrehajtást.

Az a körülmény, hogy a saját részvényhez szavazati jog nem kapcsolódhat, kizárja annak a veszélyét, hogy vagyoni hozzájárulás teljesítése nélkül (vagyis valóságos részvényesi kockázat nélkül) a saját részvényekkel ténylegesen rendelkező ügyvezetésnek érdemi beleszólása legyen a közgyűlés elé kerülő legfontosabb kérdések eldöntése során. A szavazati jogosultság felfüggesztésének kötelezettsége ugyanis nemcsak a közgyűlésen, de értelemszerűen az ún. részvényosztály-szavazáson is érvényesítendő.

A Gt. 189. § (5) bekezdése a saját részvényhez kapcsolódó szavazati jog gyakorlását zárja ki éppúgy, mint a törvény 249. § (1) bekezdése, amely az ellenőrzött társaságot fosztja meg az uralkodó tagban szerzett részvényekhez fűződő szavazati jog érvényesítésétől (az elidegenítésre megszabott száznyolcvan napos időszak során).

A Gt. módosítása során a előírásnál árnyaltabb megfogalmazás elfogadása javasolható. Eszerint a törvény egyértelművé teszi, hogy a saját részvény által megtestesített irányítási, illetve ellenőrzési jogok semmilyen formában (így pl. a közgyűlés határozatképessége megállapításánál) nem vehetők figyelembe. Az osztalékhoz való jogosultságot illetően viszont ésszerűnek látszik a társaság döntési autonómiáját erősíteni. Eszerint - mintegy főszabályként - a saját részvényre eső osztalék a többi részvényes osztalékalapját növeli. A részvénytársaság alapító okirata (alapszabálya) azonban határozhat úgy is, hogy a saját részvény után számított osztalék a társaság felosztásra nem kerülő adózott eredményét növeli.

Az irányelv 22. cikk 1 b) pontjának előírása szerint, ha a részvénytársaság mérlegében az eszköz oldalon a saját részvények kimutatásra kerülnek, úgy a források között is ugyanolyan értékben, a 15. cikk szerinti értelemben vett kifizetésekre fel nem használható (lekötött) tartalékot kell képezni. A hazai jogrendszerben a számvitelről szóló 2000. évi C. törvény 30. § (4) bekezdése és 38. § (3) bekezdése ezen követelményeknek együttesen eleget tesz. Eltérően a mérlegre vonatkozó előírásoktól, az irányelvnek az éves beszámoló kötelező tartalmát megállapító rendelkezéseinek csak részben felelnek meg a számviteli törvény hatályos szabályai. Az irányelv 22. cikk 2. pontja megköveteli, hogy a részvénytársaság közvetlen és közvetett saját részvény szerzéseiről az éves beszámoló teljes részletességgel adjon számot. Így a beszámolónak tartalmaznia kell a saját részvények megszerzésének indokait, a saját részvények számát, névértékét, valamint a jegyzett tőkéhez viszonyított arányát, a saját részvények visszterhes megszerzése vagy elidegenítése esetén a kifizetett vagy kapott ellenérték összegét, továbbá az üzleti év során a részvénytársaság rendelkezése alatt álló saját részvények együttes számát és névértékét. A számviteli törvény 95. § (2) bekezdés c) pontja szerint az ún. üzleti jelentésben kell kitérni „a visszavásárolt saját részvények, saját üzletrészek megszerzésére vonatkozó adatokra”. Ez a törvényi előírás értelemszerűen nem olyan részletezettségű, mint amit az irányelv megkövetel.

A 2. számú társasági jogi irányelvnek az 1992 őszén hatályba lépett módosítását megelőzően a részvénytársaság saját részvényszerzésével csak azokat az eseteket kellett egyenértékűnek tekinteni, amikor

- a részvényeket megszerző személy a saját nevében, de a részvénytársaság javára járt el (19. cikk 1. pont), vagy ha

- a részvénytársaság (illetve a javára eljáró személy) a társaság részvényeit valamely követelés biztosítékául fogadta el (lásd a 24. cikket).

A 2. számú társasági jogi irányelvet módosító irányelv (EEC 92/101 of 23 November 1992) által megállapított új 24a cikk célja a saját részvényszerzésre vonatkozó általános rendelkezések megkerülése veszélyének a kizárása vagy legalábbis annak csökkentése volt. A 24a cikkben foglaltak egyaránt irányadóak a saját részvény jegyzését megtiltó 18. cikkben előírtakra és a 19-22. cikkeknek a saját részvény megszerzésével, birtokban tartásával (így pl. a szavazati jog felfüggesztésével), valamint elidegenítésével összefüggő rendelkezéseire. Az irányelv 24a pontja a részvénytársaság saját részvény szerzésével azt is egyenértékűnek tekinti, ha a részvényt olyan más gazdasági társaság szerzi meg, amelyben a részvénytársaság közvetlenül vagy közvetve a szavazatok több mint ötven százalékával vagy meghatározó befolyással rendelkezik. A részvénytársaság „helyett” annak részvényeit megszerző vállalkozások körét az irányelv azokra a társaságokra (rt., kft.) korlátozza, amelyek az 1. számú társasági jogi irányelv hatálya alá tartoznak. Annak meghatározását, hogy a részvénytársaság mely esetekben rendelkezik ezen másik társaságban „közvetett” befolyással, az irányelv a tagállami jogalkotóra bízza (lásd a 24a cikk 3. b. pontját). A befolyás módját illetően pedig két esetet nevesít: azt, ha a részvénytársaság a részvényeit megszerző cégben a szavazati jogok többségével rendelkezik vagy ha a társaságban ún. meghatározó (domináns) befolyással bír. Ez utóbbi fogalom definíciójaként az irányelv csak minimum követelmény teljesítését írta elő.

A 24a cikk 3. pontja alapján a meghatározó befolyás fennáll, ha a részvénytársaság, amely egyben tagja, illetve részvényese a részvényeit megszerző társaságnak

- jogosult e társaság vezető tisztségviselőinek (felügyelő bizottsági tagjainak) többségét kinevezni vagy visszahívni, vagy

- a társaság más tagjaival (részvényeseivel) kötött megállapodás alapján egyedül rendelkezik a szavazatok több mint ötven százalékával.

A Gt.-ből ez idő szerint hiányoznak a közvetett befolyásszerzést illetően az irányelv 24a cikke szerint igényelt rendelkezések. A törvénynek jelenleg kizárólag az ún. konszern fejezetben elhelyezett 294. §-a tartalmaz ezzel kapcsolatos előírást. Eszerint, ha az ún. ellenőrzött társaság a befolyás létrejöttekor az uralkodó tag társaságban már részvényekkel rendelkezett, úgy azokat „… a többségi befolyás létrejöttétől számított száznyolcvan napon belül köteles elidegeníteni; ennek megtörténtéig a 189. § (2) bekezdésében előírt számítás szempontjából az ellenőrzött társaság tulajdonában lévő részesedéseket is figyelembe kell venni. Az elidegenítés megtörténtéig az ellenőrzött társaság az uralkodó tag legfőbb szervének ülésén szavazati jogát nem gyakorolhatja”. Az idézett rendelkezés, miközben a szabályozási problémát nem oldhatja meg, önmagában a közösségi joggal összeegyeztethető. Az irányelv 24a cikk 5. pontja szerint ugyanis a tagállamok az ún. főszabály alkalmazását mellőzhetik, ha a társaság a részvénytársaság részvényeit még azt megelőzően szerezte meg, hogy a részvénytársaság többségi befolyást szerzett, feltéve, hogy az ellenőrzött társaság a részvények után szavazati jogot nem gyakorolhat és az ellenőrzött társaság részvényeit is számításba veszi az ún. tíz százalékos szerzési korlát kiszámításakor. A Gt. XIV. fejezetének alkalmazásában ugyanakkor a többségi befolyás meghatározásának módja eltér az irányelv szerinti „meghatározó befolyás” előzőekben ismertetett eseteitől. A Gt.-beni vállalatcsoport szabályozás kizárólag a részvény által megtestesített szavazati jogosultság alapján definiálja a többségi befolyás létrejöttét, az ún. részvényesi megállapodás vagy a vezető tisztviselő kinevezésére vonatkozó jogosultság irreleváns.

A Gt. jogharmonizációs célú felülvizsgálata és módosítása során nem lenne azonban célszerű a törvény XIV. fejezetének átfogó módosítására is vállalkozni. Ez jóval körültekintőbb és hosszabb előkészítő munka elvégzését teszi szükségessé. Rövid távon az ún. „meghatározó befolyás”-nak a 2. számú társasági jogi irányelvvel összeegyeztethető fogalmát csak a saját részvény megszerzésével összefüggésben kell bevezetni. A „közvetett” szerzés definícióját illetően is elválhat egymástól - legalábbis átmenetileg - a vállalatcsoport szabályozása kapcsán releváns számítási mód [lásd a 288. § (2) bekezdését] és a saját részvényszerzésre vonatkozó, a törvénymódosítás keretében megalkotásra kerülő előírás. Ez utóbbi kapcsán a jogalkotó a Ptk. 685/B. §-ában foglaltakkal egyező szabályt épít be a társasági törvénybe.

Az előzőekben elemzett kérdésekhez szorosan kapcsolódik az irányelv 23. cikkének azon előírása, amely megtiltja, hogy a részvénytársaság a saját részvény megszerzéséhez harmadik személynek pénzügyi támogatást nyújtson. Pénzügyi támogatásnak minősül a részvénytársaság által folyósított kölcsön, az adós biztosíték nyújtásával történő segítése vagy, ha a részvénytársaság a még nem esedékes fizetési kötelezettségét azzal a céllal teljesíti lejárat előtt, hogy így a harmadik személy a részvénytársaság részvényei ellenértékét képes legyen megfizetni.

Miközben az irányelv 23. cikke a saját részvények szerzésére vonatkozó szabályok kijátszásának kíván gátat vetni, kétségkívül jóval szigorúbb előírásokat tartalmaz, mint maga a saját részvényszerzésről szóló 19. cikk. A pénzügyi támogatás nyújtásának tiltása ugyanis abszolút jellegű, alkalmazásától akkor sem lehet eltekinteni, ha azt a részvénytársaság az osztalékként kifizethető forrásai terhére nyújtja. A nemzetközi szakirodalom képviselői által is eltúlzottnak tartott előírás várhatóan változik majd, ha sor kerül a 2. számú társasági jogi irányelv módosítására. (A Winter bizottság javaslata a gazdasági racionalitással összeegyeztethetetlennek minősítette az irányelv ezen szabályát. Megjegyzendő továbbá, hogy miután a részvénytársaság „szándéka” is tényállási elem, a szabály megsértésének bizonyítása esetenként problematikus lehet.)

Az irányelv módosításának megtörténtéig azonban nem mellőzhető, hogy a Gt. az irányelv 23. cikkében foglaltakkal összeegyeztethető rendelkezést tartalmazzon. A törvény a 189. § (5) bekezdése alapján „A részvénytársaság nem vállalhat készfizető kezességet a részvény harmadik személyek általi megszerzésével összefüggésben, továbbá nem nyújthat kölcsönt harmadik személynek a részvény megszerzéséhez”. A Gt.-nek az előzőekben idézett szabályával azonos előírást tartalmaz az rt. alapításáról rendelkező 205. § (1) bekezdés is. Ugyanakkor mindkét törvényi előírás szövegezése pontatlan és mivel a pénzügyi támogatás fogalmát az irányelvben foglaltakhoz képest leszűkített tartalommal határozza meg, a közösségi jogi elvárásoknak sem felel meg. A javasolt módosítás egyértelművé tenné, hogy pl. a tilalom nem csupán a készfizető kezesség vállalására, hanem általában, valamennyi biztosíték típusra vonatkozna.

A 12-13. §-hoz

A 2. számú társasági jogi irányelv az alaptőke felemelésével összefüggésben a részvényesi joggyakorlás három szintje között különböztet. Szabályozza a részvényesek kollektív döntéshozatalát a részvénytársaság közgyűlésén, illetve rögzíti a közgyűlési hatáskör delegálásra irányadó szabályokat (25. cikk 1-2. pont). Meghatározza az alaptőke felemelésének következményei által érintett részvényosztályok részvényeseit védő garanciális rendelkezéseket (25. cikk 3. pont). Végül az irányelv 29. cikkében állapítja meg a részvényesek egyénileg érvényesíthető joga (az ún. jegyzési elsőbbség) gyakorlásának feltételeit.

A 2. számú irányelv 25. cikkének 1. pontja az alaptőke felemeléséről való döntést olyan, a részvényesek szempontjából meghatározó jelentőségű (a társaság belső tulajdonosi szerkezetét is érdemben befolyásolni képes) ügynek tekinti, amelyről általában és elsősorban a közgyűlés hivatott határozni. A részvényesek kollektív tulajdonosi döntéshozatalának az előkészítése ugyanakkor kétségkívül időigényes lehet, adott esetben gátolhatja a részvénytársaság operatív, gyors döntést igénylő üzleti érdekeinek megvalósítását. Az angolszász társasági jog ezen probléma áthidalására alakította ki a „jóváhagyott alaptőke” és a ténylegesen „lejegyzett tőke” közötti különbségtételt. Az elsőkként említett fogalom a részvényesek által előzetesen jóváhagyott jegyzett tőke maximumra utal, amely a társaság alapszabályában (a részvényesek tulajdonosi döntéseként) rögzítésre is kerül. Ehhez képest a részvénytársaság menedzsmentje ezen keretek között rugalmasan és szabadon határozhat az új részvények kibocsátásáról, dönthet a ténylegesen lejegyzésre kerülő tőke aktuális mértékéről. A jegyzett tőke nagyságáról (mivel arról az alapszabály nem ad számot) legalább évente egyszer a gazdasági forgalom szereplőit tájékoztatni kell (lásd az irányelv 3. cikk (b) pontjában foglaltakat).

Eltérően az angolszász megközelítéstől, a kontinentális részvényjogi szabályozás az ún. rögzített alaptőke (vagy mint Kuncz Ödön fogalmaz, a „szilárd alaptőke”) elvéből kiindulva megköveteli, hogy a társaság statútumában ne csupán a jóváhagyott (lehetséges) tőkemaximum kerüljön kimondásra, de - legalábbis főszabályként - a mindenkori (ténylegesen lejegyzett) alaptőke nagysága is. Annak érdekében, hogy ez a követelmény a gyakorlati elvárásokkal összhangba hozható legyen, a tagállami társasági törvények lehetőséget adnak arra, hogy a részvényesek dönthessenek az egyébként őket megillető hatáskörök (hangsúlyozottan átmeneti időre szóló) átruházásáról. A 2. számú társasági jogi irányelv lényegében ezt a kontinentális megközelítést és szabályozási gyakorlatot képezte le azáltal, hogy - mint az a 25. cikk 2. pontjában előírásra került - csak egy, az angolszász jogi tradíciókhoz képest szigorúbb rend szerint ad módot a közgyűlési hatáskör más társasági szervre történő delegálására. (Az irányelv figyelembe vette, hogy Hollandiát leszámítva az alapító tagállamok részvényjoga nem tett különbséget a jóváhagyott és a jegyzett tőke között).

Az irányelv - hangsúlyozottan a közgyűlés kizárólagos hatásköréhez képest biztosított kivételként - kimondja, hogy a részvénytársaság alapító okiratában (alapszabályában) vagy (a létesítő okirat ezirányú általános felhatalmazása nélkül is) a közgyűlés határozatában az alaptőke felemelésére vonatkozó jogkör delegálható. A feljogosított társasági testületet, szervet az irányelv nem nevesíti, arról a tagállami jogalkotó határozhat. A felhatalmazásnak legalább a következőket kell tartalmaznia:

- az alaptőke-emelés közgyűlés által jóváhagyott maximumát azzal, hogy maguk a tagállamok is meghatározhatják jogszabályban (bár ez nem követelmény) az átruházott jogkörben elérhető jegyzett tőkenagyság legmagasabb összegét, és

- a közgyűlési jogkör delegálásának időtartamát, amely az irányelv alapján - bár utóbb megújítható - legfeljebb öt évre szólhat.

Az irányelvi rendelkezésekből következik, hogy ez a közösségi jogi megoldás az angolszász jogfelfogásra épülő társasági törvények szempontjából jelentett jogkorlátozást (a részvényesek tulajdonosi autonómiájának a megnyirbálását). Nyilvánvaló ugyanis, hogy a „jóváhagyott-lejegyzett” alaptőke kettősére épülő felfogás mellett nem volt szükség a közgyűlési hatáskör kifejezett és időben behatárolt delegálására, mivel az igazgatóság a jóváhagyott alaptőke értékhatárán belül (mindaddig, amíg az új kibocsátás nem igényelte az alapszabályi korlát megváltoztatását) további részvényesi jóváhagyás, illetve előzetes felhatalmazás nélkül jogosult volt eljárni. Másfelől viszont az irányelv 25. cikk 2. pontjában foglalt rendelkezés alkalmazásának rugalmasságát szolgálta az, hogy az irányelv nem írta elő, hogy a delegált jogkörben történő alaptőke-emelés kapcsán esetről esetre módosítani kellene a részvénytársaság alapító okiratát (alapszabályát). Az irányelv már hivatkozott 3. cikkének (b) pontja alapján) a tagállami előírásoknak biztosítaniuk kell, hogy évente legalább egyszer (akár az alapszabályban, akár más társasági dokumentumban) közzétételre kerüljön a részvénytársaság által ténylegesen kibocsátott és lejegyzett részvények száma, névértéke. Következésképp az irányelvvel összeegyeztethető (sőt a gyakorlati szempontokra tekintettel kifejezetten kívánatos is) az a tagállami megoldás, amely az átruházott jogkörben végrehajtott alaptőke-emelés miatt nem teszi kötelezővé a társaság létesítő okiratának esetenkénti módosítását, amely kötelezettség - lévén a statútum módosításához a közgyűlés összehívása szükséges - épp rugalmasságától fosztaná meg a delegált hatáskörben történő alaptőke emelést.

Fel kell hívni továbbá arra is a figyelmet, hogy a 25. cikk 2. pontja szerinti hatáskör delegálás lehetőségét a tagállami jogalkotó nem zárhatja ki, vagyis nem foszthatja meg az egyes társaságok részvényeseit az ezzel kapcsolatos döntés lehetőségétől. Eltérően pl. a saját részvény megszerzésére vonatkozó irányelvi előírásoktól, amely az igazgatóság javára szóló közgyűlési felhatalmazás megadását a tagállami jogalkotó szabadon mérlegelhető jogkörébe utalja.

A Gt. 233. §-a nem tartalmaz arra vonatkozó kifejezett rendelkezést, hogy az alaptőke felemeléséről való döntés - ha annak delegálására nem kerül sor, illetve törvény eltérően nem rendelkezik - a közgyűlés kizárólagos hatáskörébe tartozik. Indokolt ezt egyértelművé tenni annak érdekében, hogy az irányelv 25. cikk 1. pontjának való megfelelés ne csak közvetett módon legyen levezethető. (A Gt. 233. § a) pontja alapján az alapító okirat (alapszabály) módosítása - főszabályként - közgyűlési hatáskörbe tartozik, az alaptőke felemeléséhez pedig minden esetben a részvénytársaság létesítő okiratának módosítására van szükség.)

Az alaptőke felemelésére és az alapító okirat (alapszabály) módosítására vonatkozó közgyűlési jogkör szabályozásának a pontosítását az is indokolttá teszi, hogy - legalábbis eltérő részvényesi akarat hiányában - az alaptőke felemeléséről a közgyűlés egyszerű többséggel is határozhasson. (Mivel az alapító okirat (alapszabály) módosítás minősített többséget igényel, az azzal elválaszthatatlanul összekapcsolt, a jegyzett tőke emelésére vonatkozó határozat elfogadása jelenleg szintén háromnegyedes szavazati többséget kíván.) Az irányelv - eltérően az alaptőke leszállításának esetétől - nem követeli meg az alaptőke felemeléséhez a részvényesek minősített többséggel elfogadott határozatát. Az előzőekben írottakra figyelemmel a Gt. módosítása során,

- a 233. § kiegészül a közgyűlés - főszabálykénti - kizárólagos hatáskörének rögzítésével az alaptőke felemelését illetően,

- a 237. §-ban a törvény azt írja elő, hogy ha a részvénytársaság statútumának módosítására az alaptőke felemeléséről szóló közgyűlési döntés végrehajtásával összefüggésben kerül sor, úgy az alapító okirat (alapszabály) módosításához a közgyűlési jóváhagyás megadottnak tekinthető.

A Gt. 246. § (1) bekezdése jelenleg nem ismeri el annak a lehetőségét, hogy a részvénytársaság közgyűlése (az alapszabály ezirányú módosítása nélkül is) határozhasson a tőkeemelés jogának delegálásáról. Az irányelv 25. cikk 2. pontjában foglaltakkal összhangban a törvény módosítása ezt a lehetőséget is biztosítja. Ez egyben azt is jelenti, hogy bár adott esetben a hatáskör minősített többséget igénylő delegálására az alapító okiratban (alapszabályban) nem került sor, a közgyűlés (ha a részvényesek ezt a létesítő okiratban kifejezetten nem tiltották meg) egyszerű szavazattöbbséggel is felhatalmazhatná az igazgatóságot.

További fontos változást jelent annak a jogalkotó általi elismerése, hogy szükségtelen, hogy maga a Gt. rögzítse a delegált jogkörben felemelhető alaptőke lehetséges maximumát. (A Gt. 246. § (1) bekezdése szerint a felhatalmazás „legfeljebb az alaptőke évi huszonöt százalékával történő felemelésére szólhat”). Bár az irányelv nem zárja ki egy ilyen tartalmú törvényi előírás hatályban tartását - az irányelv 25. cikkének 2. pontja szerint a társaságnak a maximális alaptőkeérték meghatározásánál figyelembe kell vennie (értelemszerűen, ha ilyen létezik) a jogszabályban előírt felső értéket -, célszerűbbnek tűnik, ha maga a részvénytársaság az alapító okiratban (alapszabályban) határozza meg azt a legmagasabb összeget, amellyel az igazgatóság utóbb a társaság alaptőkéjét felemelheti. A törvény szerinti megoldás, amely abban az esetben, ha a felhatalmazás öt évre szól, a jegyzett tőke százhuszonöt százalékkal történő megemelését biztosítja, önkényesen meghatározott törvényi korlátozásnak tekinthető, amely nem képes a társaság tényleges céljainak, érdekeinek a figyelembe vételére. A tagállami gyakorlat eltérő ezzel kapcsolatban. A német részvénytársasági törvény 202. § (3) bekezdése alapján - csakúgy, mint a spanyol társasági törvény 153. cikke szerint - a jóváhagyott alaptőke a felhatalmazás időpontja szerinti jegyzett tőke ötven százalékát nem haladhatja meg. A dán részvénytársasági törvény 37. §-a (csakúgy, mint a svéd törvény 4. fejezetének 14-15. cikke és a finn részvénytársasági törvény 4. fejezetének 5a. cikke) ugyanakkor nem korlátozza a társaság döntési jogkörét. Az angol és az ír társasági törvények - a szabályozás szemléletéből következően - természetesen szintén nem állapítottak meg a delegált jogkörben történő alaptőke emelés mértékére nézve törvényi maximumot.

Az alaptőke felemelésére vonatkozó hatáskör delegálásával összefüggésben a joggyakorlat számára problémát jelentett, hogy az igazgatóság részére adott felhatalmazás kiterjedhet-e valamennyi tőkeemelési típusra és módra? Nyilvánvaló, hogy bizonyos tőkeemelési típusoknál nem túl célszerű ezen jogszabály biztosította lehetőséggel élni. Így például nem indokolt az igazgatóság felhatalmazása az alaptőkén felüli vagyon terhére történő tőkeemelésre, hiszen annak feltétele, a számviteli törvény szerinti beszámoló elfogadása és erről a kérdésről csak a közgyűlés dönthet [233. § e) pont]. Így sem időt, sem pénzt nem lehet megtakarítani azzal, ha az igazgatóság emelné meg az alaptőkét az alaptőkén felüli vagyon terhére.

Tehát bár a Gt. 245. §-a elvben módot adna bármely alaptőke emelési típust illetően a közgyűlési hatáskör delegálására, ez a Gt. 253. § (1) bekezdésében és a 255. §-ában foglaltakra figyelemmel a gyakorlatban nem kivitelezhető. Megoldást jelenthet, ha a törvény az alaptőkén felüli vagyon terhére történő alaptőke emelést nem köti a számviteli törvény szerinti beszámolót elfogadó közgyűlés időpontjához, hanem - a tőkeemelés fedezetének meglétét igazolandó - azt írja elő, hogy az alaptőke emelésről szóló döntést (akár a közgyűlés, akár pedig átruházott hatáskörben az igazgatóság hozza meg) meg kell, hogy előzze az éves beszámolónak vagy az ún. közbenső mérlegnek az elfogadása. Ha a társaság részvényesei az alaptőke felemelésének jogát (erre a tőkeemelési típusra is kiterjedően) átruházzák az igazgatóságra, úgy egyben arra is fel kell hogy hatalmazzák, hogy döntsön, a felügyelő bizottság előzetes jóváhagyását megszerezve, a közbenső mérleg elfogadásáról.

Az előzőekben vázolt problémához hasonló bürokratikus nehézségekkel jár együtt az átváltoztatható kötvény forgalomba hozatalával történő alaptőke-emelés végrehajtása. A Gt. 257. § (2) bekezdése alapján „A közgyűlés az (1) bekezdés szerinti bejelentést követő, a számviteli törvény szerinti beszámoló elfogadásáról döntő közgyűlésen alapító okiratát (alapszabályát) az alaptőke-emelésnek megfelelően módosítani köteles”. A rendelkezés célja az volt, hogy a kötvényeknek a részvénytársaság által biztosított időszakban történő beváltása ne járjon együtt a társaság statutúmának adott esetben szinte folyamatos módosításával, hanem elegendő legyen, ha ez a formális jogi aktus évente csak egyszer, az ún. rendes közgyűlésen kerül elintézésre. A jó szándékú jogalkotói megoldás ugyanakkor nem számolt azzal, hogy mindaddig, amíg az alaptőke felemelésére irányuló eljárás nem fejeződik be (vagyis amíg a létesítő okirat módosítása és a tőkeemelés tényének a cégjegyzékben való feltüntetésére nem kerül sor) a kötvény helyébe lépő részvények kiadása nem történhet meg.

Az előzőekben írottakra figyelemmel a társasági törvény keretei között a következő módosítások elvégzése vált szükségessé:

- Egyértelművé kell tenni, hogy a Gt.-nek az alaptőke-emelésről való döntési jogkör delegálhatóságáról szóló rendelkezése - a részvénytársaság, illetve a részvényesek akaratának függvényében - valamennyi tőkeemelési típusra és módra kiterjedhet.

- A Gt. 253. § (1) bekezdésének módosítása révén lehetővé kell tenni, hogy az alaptőkén felüli vagyon terhére történő tőkeemelésről ne csupán az ún. éves rendes közgyűlésen lehessen határozni, hanem döntés születhessen akár egy rendkívüli közgyűlésen, akár pedig - ezirányú felhatalmazás birtokában - a társaság igazgatósága által is. Ha az alaptőke emelésre év közben kerül sor, a tőkeemelésről szóló döntést meg kell, hogy előzze a közbenső mérleg elfogadása, amelyre a közgyűlési hatáskör átruházása esetén - a felügyelő bizottság jóváhagyása mellett - az igazgatóság is jogosult.

- Az átváltoztatható kötvény benyújtásával megvalósuló alaptőke emeléssel összefüggésben a Gt. 257. § (2) bekezdésének olyan tartalmú korrekciója szükséges, amely vagy a kötvények beváltási időszakát követő (rendes vagy rendkívüli) közgyűlés feladatává teszi a részvénytársaság létesítő okiratának a módosítását, vagy pedig (amennyiben az alaptőke felemelésének jogát a közgyűlés az igazgatóságra ruházta), az igazgatóság feladata kell hogy legyen ebben az esetben is az alapító okiratnak (alapszabálynak) a tőkeemelés végrehajtását szolgáló módosítása.

Az irányelv 25. cikkének 3. pontja szerint, ha a részvénytársaság eltérő részvényosztályba tartozó részvényeket bocsátott ki, az alaptőke felemelésére vonatkozó közgyűlési határozat elfogadása mellett szükség van a jogaikban érintett részvényosztály részvényeseinek a támogatására is. Abban az esetben, ha az alaptőke felemelésére delegált jogkörben kerül sor, az ún. részvényosztály támogatására a jogkör átruházására irányuló közgyűlési határozat elfogadása kapcsán van szükség.

Az irányelv nem határozza meg, hogy az érintett részvényosztály részvényesei milyen módon, milyen eljárási rend keretében érvényesíthetik jogaikat, a tagállami jogalkotó csupán azt köteles előírni, hogy az érintett részvényesek szavazatát külön-külön is figyelembe vegyék a döntés meghozatalakor. Az irányelv nem kívánja meg az érintett részvényosztályok minősített többségű támogatását (a 40. cikkben felsorolt legalább kétharmados támogatást igénylő döntési helyzetek között a 25. cikk 3. pontjában szabályozott tényállás nem szerepel). Erről, csakúgy mint abban a kérdésben, hogy az alaptőke felemelése mikor érinti valamely részvényosztály részvényeseinek a jogát, a nemzeti társasági jog megalkotója határoz.

A Gt.-nek a 249. § (3) bekezdésében rögzített szabályai több okból sem felelnek meg az irányelvi elvárásoknak:

- A Gt. ezen rendelkezése az új részvények kibocsátásával történő alaptőke-emelés esetkörén belül került elhelyezésre, következésképpen, ha az alaptőke felemelése más módon valósul meg (pl. a részvénytársaság felhatalmazást ad az igazgatóságnak arra, hogy a jövőben dolgozói részvényt bocsásson ki a jegyzett tőkén felüli vagyon terhére), a részvényosztályok előzetes támogatása nem szükséges. Az irányelv ugyanakkor nem tesz különbséget az alaptőke-felemelés típusa szerint.

- A Gt. a közgyűlésnek az alaptőke felemeléséről rendelkező határozatával összefüggésben írja elő a 249. § (3) bekezdés alkalmazását. Hiányzik annak egyértelművé tétele, hogy a kisebbségvédelmi előírás akkor sem hagyható figyelmen kívül, ha a közgyűlés az alaptőke felemelésére vonatkozó jogkör delegálásáról dönt. (Utóbb, ha az igazgatóság a ráruházott hatáskörben jár el, már természetesen nincs szükség az érintett részvénysorozatok részvényeseinek támogatására.)

- A előírás az irányelvben meghatározottnál indokolatlanul szigorúbb követelményt támaszt a hazai részvénytársaságokkal szemben azáltal, hogy a társaság statútuma nem térhet el a szavazatok minimum háromnegyedes többségének törvényi előírásától. A hazai részvényjog rugalmasabbá tétele végett célszerű ezt a kógens szabályt hatályon kívül helyezni, ami természetesen nem zárja ki azt, hogy az egyes társaságok alapító okiratukban (alapszabályukban) a részvényosztály előzetes jóváhagyását minősített többséghez kössék (mivel ezt a törvény megengedi).

- A Gt. szerint az érintett részvénysorozat részvényesei „előzetesen” járulnak hozzá a közgyűlés napirendjén szereplő határozati javaslathoz. Figyelemmel arra, hogy az irányelvben említett, a közgyűlési határozathozataltól elkülönített szavazás (avagy a leadott szavazatok részvénysorozatonként történő elkülönített számbavétele) nem igényli azt, hogy az ún. részvényosztály-döntés időben megelőzze a közgyűlési határozathozatalt, a törvény módosítása során rugalmasabb, a részvénytársaság létesítő okirata számára nagyobb mozgásteret teremtő megfogalmazásra van szükség. (A részvénytársaság szempontjából költségkímélő megoldás lehet pl., ha az érintett sorozatok részvényeseinek összehívását nem kell külön megszervezni. Ugyanakkor elkerülendő, hogy a részvénytársaságok azt a megoldást válasszák, hogy az írásos megkeresésben foglaltak ellen nem tiltakozó (mert arra nem is válaszoló) részvényesek „hallgatását” a közgyűlés ülésére beterjesztett napirendi pont támogatásaként lehessen értelmezni.

- A Gt. rendelkezéseinek megfogalmazása jogtechnikai szempontból sem kielégítő. A törvény az érintett részvénysorozatok „részvényeseinek” hozzájárulásáról rendelkezik, amelyből az a téves következtetés vonható le, hogy ez esetben nem érvényesül a Gt. 237. §-ában foglalt rendelkezés, vagyis az, amely a leadott szavazatok számát (és nem a személyek többségi akaratát) tekinti relevánsnak. A pontatlanság korrigálása során azt is egyértelművé kell tenni, hogy a részvénytársaság a megszerzett saját részvényekkel (összhangban az irányelv 22. cikkének 1(a) pontjában foglaltakkal) az ún. részvényosztály-szavazáson sem szavazhat.

Az irányelv 29. cikke az ún. részvény felhígítás kockázatának elhárítása érdekében elővételi jogot (a Gt. szóhasználata szerint jegyzési elsőbbséget) biztosít a társaság részvényesei számára, ha az alaptőke felemelésére pénzbeli hozzájárulás ellenében kerül sor. A részvényesek jegyzési elsőbbségi jogukkal vagyoni hozzájárulásuk arányában élhetnek, következésképpen az irányelv - legalábbis elvben - a pótlólagos tőkebevonás esetén is módot ad a részvénytársaság tulajdonosi struktúrájának fenntartására, illetőleg arra, hogy az esetleg indokolatlanul alacsony kibocsátási értéken történő alaptőke-emelés a társaság részvényeseinek érdekét ne csorbíthassa.

A 29. cikkben előírtak minimum követelménynek számítanak, nem tilos tehát, hogy a tagállami jogalkotó a jegyzési elsőbbség tárgyi hatályát kiterjessze a nem pénzbeli hozzájárulással (pl. értékpapírral) megvalósítani kívánt alaptőke-emelés esetére is. (Lásd ezzel kapcsolatban az ún. Siemens-ügyet [Siemens AG v. Henry Nold; Case C-42/95. European Court Reports 1996 p. I-6017], amely a német részvénytársasági törvény 186. §-ában foglaltaknak az EK joggal való összeegyeztethetőségét vonta - sikertelenül - kétségbe.)

A Gt. 251. § (2) bekezdése szerint a jegyzési elsőbbségi jogra vonatkozó szabályok az alaptőke „új részvények nyilvános forgalomba hozatalával történő” felemelése esetében alkalmazandók. Az irányelv viszont nem tesz különbséget a tőkeemelés módja szerint, a jegyzési elsőbbség a társaság részvényeseit akkor is megilleti, ha az alaptőke felemelésére zárt körben kerül sor. (Az új Gt. előkészítése során 1997-ben az irányelvi szabály alkalmazásának leszűkítésére arra figyelemmel került sor, hogy a zártkörű alaptőke-emelés - a törvény 250. §-ában előírtakra figyelemmel - szükségképpen „személyre szabott”, abban eleve csak a közgyűlési határozatban kijelölt személyek vehetnek részt.) Ez a megfontolás ugyanakkor nem egyeztethető össze sem az irányelv betűjével, sem annak célkitűzéseivel. A közgyűlés többségi határozattal nem foszthatja meg a részvénytársaság egyes részvényeseit attól, hogy az alaptőke felemelése során, az új részvények jegyzésével (illetve átvételével) fenntartsák korábban elért befolyásukat. Mindezekre figyelemmel a jegyzési elsőbbség szabályait az alaptőke-emelés általános szabályai közé kell beilleszteni. (Megjegyzendő, hogy jelenleg a törvény a 245. §-t megelőzően az ún. „közös szabályokról” rendelkezik, arra utalva, hogy az ott előírtak valamennyi alaptőke emelési típus és módozat mellett irányadóak. Ehelyett célszerű az „általános szabályok” kifejezést használni, amely a legfontosabb normák törvényi kiemelésére irányul, nem feltétlenül jelentve egyúttal azt is, hogy alkalmazásuk minden esetben kötelező.)

Abban a körben, ahol - az alábbiak szerint tárgyalásra kerülő - kivételek nem alkalmazhatóak, a részvénytársaság közgyűlése nem hozhat olyan határozatot, amely eleve meghatározott személyekre szűkíti le a részvény jegyzésére, illetve átvételére vonatkozó jogosultságot. Megoldást jelenthet, ha a törvény a 250. § szabályait úgy módosítja, hogy ahol a zártkörű tőkeemelés pénzbeli hozzájárulás ellenében valósul meg, ott a közgyűlés csak azt követően határozhat a részvények átvételére jogosult személyek kijelöléséről, hogy kiderült már, hogy a törvény általános szabályai szerint jegyzési elsőbbségi joggal rendelkező személyek nem éltek a részvények átvételére vonatkozó lehetőséggel.

Az irányelv 29. cikkének 4. pontja alapján a részvénytársaság alapító okirata (alapszabálya) nem korlátozhatja és nem is zárhatja ki általános jelleggel a jegyzési elsőbbségi jog jövőbeli gyakorlásának a lehetőségét. Az irányelv ugyanezen pontja azonban módot ad arra, hogy a közgyűlés az alaptőke felemeléséről határozva - meghatározott jogi követelmények teljesítése mellett - eltekintsen az elsőbbségi jog alkalmazásától. Az irányelvben előírt feltételek a következők:

- A közgyűlés csak az igazgatóság írásbeli előterjesztése alapján határozhat, amelyben meg kell jelölni az elsőbbségi jog kizárására irányuló indítvány indokát és az ügyvezetés által javasolt kibocsátási árat.

- A közgyűlés (miközben az alaptőke felemelésének elhatározása önmagában azt nem igényli) minősített többséggel dönthet csak a jegyzési elsőbbség kizárásáról.

- Ebben az esetben is irányadó az irányelv 42. cikke szerinti ún. jogegyenlőségi tétel, vagyis a közgyűlés az azonos helyzetben lévő részvényesek tekintetében csak egyféle döntést hozhat.

- A közgyűlés határozatát az 1. számú társasági jogi irányelv 3. cikkében foglaltak szerint nyilvánosságra kell hozni.

A Gt. 251. § (2) bekezdése nem ad módot a jegyzési elsőbbségi jognak - az említett feltételek szerint történő - kizárására. A jogharmonizációs célú felülvizsgálat keretében indokolt a törvény ezirányú kiegészítése. A módosítás nem jelent kockázatot, mivel az irányelvi követelmények figyelembe vétele mellett kizárt, hogy pl. a többségi befolyással rendelkező részvényes a kisrészvényesek számára sérelmes módon alakítsa át - mintegy visszaélve a jegyzési elsőbbségi jog hiányával - a társaság tőke-, és tulajdonosi összetételét. Fontos körülmény továbbá, hogy a közgyűlés csak a javasolt kibocsátási ár ismeretében hozhatja meg a jegyzési elsőbbségi jog mellőzésére vonatkozó döntését, a minősített többség eltérést nem engedő módon való megkövetelése pedig csökkenti annak a kockázatát, hogy pl. a társaság menedzsmentje harmadik személy számára indokolatlanul kedvező áron kínálja fel vételre az újonnan kibocsátásra kerülő részvényeket. Nem célszerű ugyanakkor, hogy a Gt. a jövőben arra is lehetőséget adjon, hogy az igazgatóság által, átruházott jogkörben végrehajtásra kerülő alaptőke-emelés során is mellőzhető legyen a jegyzési elsőbbségi jog gyakorlása, ha a hatáskör átruházásáról döntő közgyűlés erre „külön”, minősített többséggel feljogosítja az igazgatóságot. Amíg ugyanis az alaptőke felemeléséről határozó közgyűlésen résztvevő részvényesek a jegyzési elsőbbségi jog kizárásáról a konkrét körülmények (piaci árfolyam, tervezett kibocsátási érték, a társaság vagyoni helyzete stb.) ismeretében határozhatnak, addig a jövőbeni jogkorlátozásra (a közgyűlés alaptőke-emelési jogának delegálásával egyidejűleg) adott felhatalmazás jóval több bizonytalanságot rejt magában.

Az irányelv 29. cikk 3. pontja rendelkezik a részvényeseket megillető jegyzési elsőbbségi joggal összefüggésben a társaságot terhelő értesítési kötelezettségről. A részvénytársaság (az 1. számú társasági jogi irányelv rendelkezéseit is figyelembe véve) köteles közzétenni a részvényjegyzési felhívást és megjelölni azt az időszakot, amelyen belül a részvényesek elsőbbségi jogukat gyakorolhatják. Ha az alaptőke-emelés által érintett részvénytársaságok kizárólag névre szóló részvényeket bocsáthatnak ki az adott tagállamban, a társaság írásban köteles megküldeni a részvényeseknek a jegyzési felhívást, az annak esedékessé válására és a jog gyakorlására nyitva álló időszakra vonatkozó tájékoztatást, amely tizennégy napnál rövidebb nem lehet. (Amennyiben valamennyi részvényes megkeresésére közvetlenül kerül sor, mellőzhető a nyilvános hirdetmény közzététele).

A Gt. 251. § (2) bekezdése nem rendelkezik a részvénytársaság említett tájékoztatási kötelezettségéről. A hiányosság megszüntetése során a hirdetményi közlés szabályozása mellett célszerű lehetőséget adni a részvényesek elektronikus levél útján történő értesítésére is, ha a nyilvánosan működő részvénytársaság részvényese ezirányú kérését előzetesen és értelemszerűen elektronikus levél útján a társaság tudomására hozta. A Gt. szabályai hallgatnak a jegyzési elsőbbségi jog gyakorlásának minimális időtartamáról is, a javasolt törvénymódosítás ezt a hiányosságot is pótolja.

A Gt. 247. §-ára és 211. §-ára foglaltakkal figyelemmel, az irányelv 26. cikkében foglalt rendelkezések további teendőt nem igényelnek. (A Gt. már jelenleg is előírja, hogy a névértéket meghaladó kibocsátási prémiumot a részvényes teljes egészében köteles az alaptőke felemelése során teljesíteni. Ahhoz képest pedig, hogy az alaptőke felemelése során, csakúgy mint a részvénytársaság alapításakor a cégbejegyzésre csak azt követően kerülhet sor, ha a névérték legalább harminc százalékát a részvényesek befizették, a 26. cikkben előírt huszonöt százalékos mértékű befizetési kötelezettség nem veti fel további törvénymódosítás szükségességét.)

Az irányelv 27. cikke rendelkezik az alaptőke felemelése során teljesítésre kerülő nem pénzbeli hozzájárulás szolgáltatására irányadó szabályokról. Az irányelv nem korlátozza az alaptőke-emelés módjára figyelemmel (nyilvános vagy zártkörű emelésre kerül-e sor) az apporttal történő tőkeemelés lehetőségét. A tagállami jogalkotó ugyanakkor mind nyilvános, mind zártkörben végrehajtott tőkeemelés során köteles előírni, hogy legkésőbb a jegyzett tőke felemeléséről való döntés időpontjától számított öt éven belül a nem pénzbeli hozzájárulást teljes egészében a társaság rendelkezésére kell bocsátani. A Gt. e vonatkozásban teljesíti (sőt túlteljesíti) az irányelvi követelményt. Azáltal, hogy a törvény 247. §-a alapján alaptőke-emeléskor az alapítás során irányadó szabályokat kell alkalmazni, egyértelmű, hogy a jegyzett tőke felemelése cégbírósági elismerésének az az előfeltétele, hogy az apportot már a bejegyzési kérelem cégbírósághoz történő benyújtását megelőzően a részvénytársaság rendelkezésére bocsássák. Abban az esetben, ha a nem pénzbeli hozzájárulás alapításkori rendelkezésre bocsátására irányadó szabályok részleges módosítására sor kerül, az új rendelkezés automatikusan az alaptőke felemelésekor is alkalmazásra kerül.

A nem pénzbeli hozzájárulás értékének független szakértő részéről történő felülvizsgálatára az irányelv 27. cikke alapján az alapításkor irányadó szabályokat kell alkalmazni (lásd az irányelv 10. cikk (2)-(3) bekezdését). Eltérésre csak szűk körben van lehetőség, mivel a 27. cikk 3. és 4. pontja tételesen meghatározza azokat az eseteket, amikor - a tagállami jogalkotó ezirányú döntése esetén - az alaptőke-emelés során a nem pénzbeli hozzájárulás értékét nem kell független szakértővel felülvizsgáltatni. Eszerint az apport felülértékelését mellőzni lehet vállalt felvásárlással vagy beolvadással összefüggésben, ha a felvásárló (az ún. átvevő) társaság azért emel alaptőkét (és bocsát ki új részvényeket), hogy a felvásárolni kívánt cég részvényesei számára az ellenértéket részvénycsere útján teljesítse. Ez esetben a felvásárolt (átvett) cég részvényese által átadásra kerülő részvény (mint nem pénzbeli hozzájárulás) kerül elszámolásra az átvevő részéről kibocsátott új részvényekkel szemben.

A Gt. 210. §-a szerint „A 208-209. §-okban foglaltakat a nem pénzbeli hozzájárulással végrehajtott alaptőke-emelés során is alkalmazni kell”. Az idézett rendelkezésre figyelemmel megállapítható, hogy a hatályos magyar szabályozás az irányelv 27. cikk 1-2. pontjában foglaltakkal összeegyeztethető. Az irányelv szerinti kivételek érdemben nem tennék rugalmasabbá az alaptőke felemelésére irányuló eljárást, ezért most nem indokolt a könyvvizsgálói értékelés mellőzését biztosító kivételek megfogalmazása. Nem hagyható figyelmen kívül, hogy a független könyvvizsgáló szerepét jelenleg nem célszerű még kivételes jelleggel sem relativizálni, tekintettel arra, hogy az előterjesztés az apportra vonatkozó tartalmi kötöttségek oldására javaslatot tesz.

Az irányelv 28. cikke lehetőséget ad arra, hogy az eredeti elképzelésekhez képest sikertelen alaptőke-emelés is eredményes lehessen, feltéve, hogy a részvény kibocsátásakor a tájékoztató ennek lehetőségére előzetesen felhívta a figyelmet. A Gt. azáltal, hogy a 215. § (1)-(2) bekezdéseiben módot ad arra, hogy az ún. jegyzési minimumnak megfelelő részvény lejegyzése esetén az aluljegyzés következményei alkalmazásától a társaság eltekinthessen összhangban van az irányelv ezzel összefüggő rendelkezésével.

Az irányelv 25. cikk 1. pontja alapján a közgyűlésnek az alaptőke felemeléséről rendelkező határozatát, valamint magának a részvénytársaság alaptőkéje felemelése megtörténtének a tényét az 1. számú társasági jogi irányelv 3. cikke szerint közzé kell tenni. A gazdasági forgalom szereplőinek tájékoztatását írja elő a 25. cikk 2. pontja is, kimondva, hogy ha a közgyűlés a tőkeemelésre vonatkozó határozatát időlegesen a részvénytársaság más szervéhez telepíti, úgy a jogkör delegálásáról szóló határozatot a részvénytársaságnak szintén megismerhetővé kell tennie.

A Gt. jelenleg nem tartalmaz rendelkezést a tőkeemelést elhatározó, illetve arra felhatalmazó határozatok nyilvánosságra hozatalát illetően. Az alaptőke-emelés sikeres végrehajtásának a cégbírósághoz való bejelentésére és közzétételére nézve a Gt. 247. §-ában csak az alapításkori normák megfelelő alkalmazására visszautaló szabályt találunk, valójában a cégtörvény 29. § (4) bekezdésében foglaltak adnak világos eligazítást. Eszerint „Jogi személyiségű cég a jegyzett tőke mértékének a változását a változástól számított hatvan napon belül köteles bejelenteni a cégbíróságnál”.

A Gt. módosítása során egyértelművé kell tenni, hogy valamennyi, az előzőekben ismertetett esetben a releváns információk mind a cégbíróságon, mind pedig a Cégközlönyből megismerhetők kell, hogy legyenek.

A 14-15. §-hoz

Az irányelv 30. cikke alapján a részvénytársaság alaptőkéje leszállításának jogi előfeltétele a részvényesek közgyűlésen meghozott támogató határozata. A közgyűlés erre vonatkozó hatásköre - eltérően az irányelvben az alaptőke felemelésével összefüggő rendelkezéstől (25. cikk 2. pont) - a részvénytársaság más szerve, testülete számára nem ruházható át, nem delegálható. Az irányelv egyetlen esetben teszi lehetővé, hogy a részvényesek előzetes döntése nélkül sor kerülhessen az alaptőke leszállítására, éspedig akkor, ha azt bírósági határozat írja elő. (A bíróság közjogi aktusa értelemszerűen kizárja a részvényesek tulajdonosi, döntési autonómiáját.) Az alaptőke leszállításáról határozó közgyűlés akkor hozhat érvényes határozatot, ha - figyelembe véve az irányelv 30. és 40. cikkében előírtakat - a közgyűlésen a részvényesek a szavazati joggal felruházott részvények legalább kétharmados többségével támogatják a jegyzett tőke csökkentését. (Az irányelv a tagállami jogalkotó számára annyiban biztosít szabályozási alternatívát, hogy elegendő az egyszerű többség is a határozati javaslat elfogadásához, ha a közgyűlésen jelenlévő, illetve képviselt részvényesek birtokában lévő részvények névértékének összege eléri a jegyzett tőke ötven százalékát.)

A közgyűlés összehívására irányuló hirdetményben minden esetben fel kell tüntetni az alaptőke leszállításának célját és végrehajtásának módját (a követendő eljárást). Az irányelv 30. cikkének második bekezdése ezzel összefüggésben minimum követelményt állapított meg, az egyes nemzeti társasági törvények a részvényesek közgyűlésre történő felkészülését elősegítendő további tények, információk kötelező közzétételét írhatják elő. Az irányelv nem rendelkezik arról, hogy a közgyűlés összehívásával kapcsolatban milyen jogi előfeltételek (így pl. a hirdetmény közzététele és a közgyűlés megtartásának időpontja közötti legrövidebb időszak meghatározása, a részvényesek és a társaság közötti kapcsolattartás módja, a részvényesi meghatalmazott jogai és kötelezettségei vonatkozásában) teljesítésére van szükség: a részvénytársaság belső működési-döntéshozatali rendjének szabályozása kívül esik a 2. számú társasági jogi irányelv tárgyi hatályán. (Ezzel kapcsolatban az ún. corporate governance ajánlások adnak iránymutatást.)

Az irányelv 31. cikke alapján az alaptőke leszállításának szükséges, de önmagában nem elégséges feltétele a társaság közgyűlésének támogató határozata akkor, ha a részvénytársaság több részvényosztályba tartozó részvényt bocsátott ki. Ez esetben ugyanis a tagállami jogalkotónak azt is biztosítania kell, hogy valamennyi, az alaptőke leszállítása által jogaiban érintett részvényosztály részvényese külön-külön (vagyis részvényosztályonként) is támogassa a társaság jegyzett tőkéjének változását. A támogatás mértékét illetően a közgyűlési döntéshozatalra irányadó szabályokat kell figyelembe venni. (Eltérően tehát az alaptőke felemelésének esetétől, a jegyzett tőke leszállításához az irányelv mind a közgyűlés, mind pedig az érintett részvényosztályok döntéshozatala során magas támogatottságot követel meg: vagy a jelenlévő részvényesek minősített többséggel meghozott határozata szükséges, vagy pedig a közgyűlés határozatképességének megállapítása igényli a jegyzett tőke legalább ötven százalékának képviseletét.)

Az irányelv 31. cikke az ún. részvényosztály, illetve osztályok keretében meghozandó döntés rendjét részleteiben nem szabályozza. E vonatkozásban a tagállamok számára sem írja elő, hogy az eljárási szabályokat feltétlenül jogszabályban kellene megállapítani. Következésképpen, törvény eltérő rendelkezése hiányában a részvényosztályok döntéshozatali rendjét a társaságok alapító okiratában, illetve alapszabályában kell meghatározni. Az érintett részvényosztályoknak a közgyűlési döntéshozataltól független, önálló határozathozatala, mint irányelvi követelmény nem zárja ki azt, hogy az egyes részvényosztályok részvényesei a közgyűlési határozathozatallal egyidejűleg (akár épp a közgyűlésen és a közgyűlési szavazás időpontjával azonos időpontban, de kettős minőségben) szavazzanak a társaság alaptőkéjének csökkentéséről. Az irányelvi követelmény mindössze azt kívánja biztosítani, hogy az egyes részvényosztályokba sorolt részvények által leadott szavazatok számbavételére részvényosztályonként is sor kerüljön. Ezt meghaladóan a tagállami vagy - a tagállami szabályozás hiányában - a társasági belső szabályozásnak széleskörű döntési szabadsága van. (Így az irányelvvel összeegyeztethető az a megoldás, amely a közgyűlési döntést megelőzően, időben és térben elválasztott szavazást követel meg részvényosztályonként és az az eljárási rend is, amely alapján a részvényes egy alkalommal adja le szavazatát, azzal, hogy azt a közgyűlési szavazatok összegzése során éppúgy figyelembe veszik, mint a részvényosztály döntésének megállapításakor.)

Az irányelv nem definiálja továbbá azt sem, hogy mi alapján határozandó meg, hogy az alaptőke leszállítása „érinti-e” valamely részvényosztály részvényesének társaságon belüli helyzetét. A tagállami jogalkotó feladata annak eldöntése, hogy az irányelv 31. cikkében foglaltakat akként értelmezi-e, hogy ha a társaság több, egymástól eltérő jogokat megtestesítő részvényosztályba tartozó részvénysorozatot bocsátott ki, úgy valamennyi részvényosztály részvényesét megillesse-e az önálló döntés joga. Ha pl. az alaptőke leszállítása tényleges tőkekivonással jár együtt, az alaptőke leszállításában közvetlenül nem érintett részvényesek támogatása sem tűnik mellőzhetőnek.

A 2. számú társasági jogi irányelv 36. cikke lehetőséget ad a tagállami jogalkotó számára, hogy az előzőekben ismertetett általános szabályokhoz képest, az alaptőke leszállítására egyszerűsített eljárási rendben kerülhessen sor. Eszerint (feltéve, hogy a nemzeti részvényjogi szabályozás elismeri ennek lehetőségét) a részvénytársaság alapító okirata meghatározhatja azokat a feltételeket, illetve körülményeket, amelyeknek bekövetkezése esetén a részvénytársaság jegyzett tőkéjének a leszállítása olyan további mérlegelést nem igénylő kötelezettségnek minősül, amely kizárja azt, hogy az alaptőke leszállításáról a társaság közgyűlésének és - adott esetben - az érintett részvényosztályoknak határozniuk kellene. A 36. cikk szerinti egyszerűsített eljárás másik altípusa szerint a részvénytársaság létesítő okirata csupán felhatalmazza a közgyűlést arra, hogy meghatározott feltételek szerint, utóbb az alaptőke leszállításáról a szavazatok egyszerű többségével is határozhasson. (Ugyanakkor a részvényosztályok minősített támogatásától ebben az esetben sem lehet eltekinteni.) Az irányelvbe a német szabályozás hatására beépült rendelkezés természetesen nem azonosítható a törvényi előíráson alapuló kötelező tőkeleszállítás eseteivel. Az előbbi esetben az alaptőke leszállításának kötelezettsége a társaság statútumában rögzített rendelkezésen alapul, következésképpen a részvénytársaság a létesítő okiratát módosítva bármikor visszatérhet a jegyzett tőke leszállításának általános, az irányelv 30. és 31. cikkében szabályozott feltételeihez.

A Gt. 258. § (1) bekezdése alapján „A közgyűlés az alaptőkét leszállíthatja, az e törvényben meghatározott esetekben pedig leszállítani köteles”. Az idézett rendelkezésből is következik, hogy a Gt. általános érvénnyel megköveteli a közgyűlési döntéshozatalt, tekintet nélkül arra, hogy az alaptőke leszállítása a társaság elhatározásán vagy törvény kötelező előírásán nyugszik. Annak ellenére, hogy a Gt. 233. §-a az alaptőke leszállításról való határozathozatalt formálisan nem nevesíti a kizárólagos közgyűlési hatáskörök között, nem kétséges, hogy azt a részvénytársaság legfőbb szerve nem ruházhatja át az igazgatóságra vagy a felügyelő bizottságra. (A Gt. 258. § (4) bekezdése a közgyűlés összehívásának szabályait megállapítva éppúgy ezt az értelmezést támasztja alá, mint a 259. § (1) bekezdése, amely felsorolja az alaptőke leszállításáról szóló közgyűlési határozat kötelező tartalmi elemeit.)

A Gt. 237. § (1) bekezdésében foglaltakra figyelemmel a közgyűlés az alaptőke leszállításáról a határozati javaslatot elfogadó szavazatok legalább háromnegyedes többségével határoz. Annak ellenére, hogy a törvény hivatkozott rendelkezése közvetlenül csak az alapító okirat (alapszabály) módosításához kívánja meg a minősített többségű részvényesi támogatást, nyilvánvaló, hogy a szükségképpen a részvénytársaság statútumának a módosítását eredményező (a jegyzett tőke csökkentésére vonatkozó) döntés elfogadása is minősített többséget igényel.

Mindazonáltal nem csupán az irányelv 40. cikkében előírtak egyértelmű teljesítése végett vált szükségessé a kizárólagos közgyűlési hatáskört felsoroló lista kiegészítése, és a minősített többségű részvényesi döntés követelményének a törvényi szintű megerősítése. Egyezően az alaptőke felemelésénél írottakkal, a törvény ily módon megnyugtatóan rendezi, hogy az alaptőke leszállításáról szóló érdemi döntést követően nincs szükség a részvénytársaság alapító okiratának (alapszabályának) külön szavazás keretében történő módosítására. (A Gt. 259. § (2) bekezdése ezzel kapcsolatban nem fogalmaz kétséget kizáróan, mivel csupán az alapító okirat módosítására és az alaptőke leszállítására vonatkozó döntés „egyidejűségéről” rendelkezik, nem pedig arról, hogy a társaság létesítő okiratának módosítása „külön” döntést nem igényel.) A Gt. szövegének módosítása révén mód nyílik továbbá annak törvényi kifejtésére is, hogy bár a közgyűlés hatásköre kizárólagos (más társasági szervekre nem ruházható át), de a törvényben meghatározott kivételes esetekben az esetenkénti kollektív, közgyűlési döntéshozatal is mellőzhető.

A Gt. 259. § (3) bekezdése szerint „A közgyűlésnek az alaptőke leszállításával kapcsolatos határozata - az alaptőke e törvényben meghatározott kötelező leszállításának esetét kivéve - csak akkor hozható meg, ha ahhoz az alaptőke leszállításával érintett részvénysorozat részvényeseinek legalább háromnegyedes többsége az alapító okiratban (alapszabályban) meghatározott módon előzetesen hozzájárult. Ennek során a részvényhez fűződő szavazati jog esetleges korlátozására vagy kizárására vonatkozó rendelkezések nem alkalmazhatók.”

A törvény idézett előírását egyrészt ugyanazon tartalmi és formai pontatlanságok jellemzik, mint az alaptőke felemeléséről rendelkező 249. § (3) bekezdését. Így a Gt. 259. § (3) bekezdése szintén a részvényesek és nem a szavazatok minősített többségének támogatását írja elő, az ún. részvényosztály-szavazás kizárólagos módjának a közgyűlést megelőzően tartott szavazást tekinti, nem teszi továbbá egyértelművé, hogy a részvénytársaság ún. saját részvényeivel a részvényosztály keretében sem vehet részt a szavazásban. Másrészről viszont kifejezetten ellentétes az irányelv 31. cikkével az az előírás, amely az alaptőke-leszállítás kötelező eseteiben a (3) bekezdésben foglaltak alkalmazását teljes egészében mellőzhetővé teszi. Az irányelv 31. cikke ugyanis a részvényosztály-szavazást minden olyan esetben lefolytatandónak tekinti, ahol az alaptőke leszállításának elhatározása a közgyűlés hatáskörébe tartozik, és a társaság több részvényosztályba tartozó részvénysorozatot hozott forgalomba, feltéve, hogy a jegyzett tőke csökkentése az adott részvénysorozat részvényeseinek az érdekeit is érinti. Ha a három, konjunktív feltétel teljesült, a 31. cikk garanciális előírásainak adaptálásától a nemzeti jogalkotó nem tekinthet el. Felmerül persze a kérdés, hogy van-e értelme egy költséges és bürokratikus szavazási eljárást lefolytatni akkor, amikor valójában a részvényesek tulajdonosi jogkörét (és az ezzel együtt járó - legalábbis jogilag - szabad mérlegelés lehetőségét) a törvény már elvonta akkor, amikor az alaptőke leszállítását kötelezővé tette. Nem tűnik elfogadható magyarázatnak, hogy a részvényosztály külön meghozott döntése csak éppannyira ésszerűtlen, mint magának a közgyűlésnek (minősített többséghez kötött) határozat hozatala a kötelező tőkeleszállítás esetében.

A közösségi jogi követelményeket a gyakorlati szempontokkal megfelelően ötvöző megoldás az irányelv 30. cikkének azon előírásában rejlik, amely az alaptőke-leszállítás közgyűlési hatáskörben való megszavazását (és egyben a közgyűlés összehívását, a részvényosztály-szavazás megszervezését stb.) mellőzni engedi akkor, ha a részvénytársaság jegyzett tőkéje bírósági határozat nyomán kerül leszállításra.

A törvény ezért kimondja, hogy „Ha törvény az alaptőke leszállítását kötelezővé teszi, a cégbíróság a társaság kérelmére - a törvényességi felügyeleti eljárásra irányadó szabályok megfelelő alkalmazásával - tizenöt napon belül határoz. (….) Az igazgatóság a bíróság határozatáról - ha az alapító okirat (alapszabály) rövidebb határidőt nem állapít meg - legkésőbb a soron következő közgyűlésen köteles a részvényeseket tájékoztatni”. A bíróság nemperes eljárásban hozott határozata ugyanakkor nem teszi befejezett ténnyé az alaptőke leszállítását, így nem pótolja a hitelezőknek a 262. § szerinti felhívását, ha annak általános feltételei egyébként fennállnak. Az alaptőke leszállítását célzó eljárás lefolytatásának elrendelése nem garantálja továbbá azt sem, hogy - bár az eljárás megindítása törvényi kötelezettség - a részvénytársaság jegyzett tőkéjének leszállítása sikeresen meg is valósul. Így pl. ha a hitelezők nem kapják meg az általuk igényelt (és a bíróság által is indokoltnak tartott) biztosítékot, úgy az alaptőke-leszállítás meghiúsul. Kötelező tőkeleszállítás esetén, ha az eljárás sikeres lefolytatása nem volt lehetséges, a Gt. azon előírása kerül alkalmazásra, amely a részvénytársaság más társasági formába történő átalakulását vagy jogutód nélküli megszüntetését írja elő.

A törvénynek a kötelező tőkeleszállítás egyes eseteire vonatkozó rendelkezéseit (így pl. a dolgozói részvény bevonásáról rendelkező 187. § (4) bekezdését, vagy a tagsági jogviszonyból eredő kötelezettségét nem teljesítő részvényessel szemben alkalmazandó 222. § (3) bekezdést) értelemszerűen hozzá kell igazítani a törvény 258. §-ának az előzőekben idézett új, bírósági hatáskört megállapító szabályához.

A jogtechnikai jellegű módosításnál fajsúlyosabb változtatás indokolt azonban a Gt. 243. § (1) bekezdés a) pontjában és a (2) bekezdésében foglaltakkal összefüggésben. A törvény ezen rendelkezései szerint, ha a részvénytársaság saját tőkéje veszteség következében az alaptőke kétharmadára csökkent, az igazgatóság nyolc napon belül köteles intézkedni a rendkívüli közgyűlés összehívásáról, amely „… határoz a részvénytársaság alaptőkéjének a leszállításáról”. A 2. számú társasági jogi irányelv 17. cikkében foglaltak szerint a társaság ügyvezetése, ha a részvénytársaság a jegyzett tőkéjére is kiható, súlyos veszteséget volt kénytelen elkönyvelni, haladéktalanul (pontosabban a tagállami törvényekben előírt határidőn belül) köteles gondoskodni a közgyűlés összehívásáról annak érdekében, hogy a részvényesek mielőbb határozhassanak a társaság felszámolásáról vagy más, szükséges intézkedés megtételéről. Az új Gt. 1997-ben tudatosan (és pl. a skandináv részvényjogokban is ismert) szigorúbb követelményt támasztott a társasággal szemben, mint amit az irányelv szerinti minimumkövetelmény teljesítése igényelt volna. A bírói gyakorlatban felmerült, hogy a részvénytársaság terhére előírt tőkeleszállítási kötelezettség mennyiben tekintendő alternatíva nélkülinek, a részvénytársaság közgyűlése a 243. § alapján összehívott rendkívüli ülésén határozhat-e más indítvány tárgyában? Egyet lehet érteni azzal az állásponttal, hogy a 243. § (2) bekezdése szerinti szabály nem kívánja korlátozni és nem is korlátozza a részvényesek döntési jogát, a cél ugyanis az, hogy a részvénytársaság legalább az alaptőkével azonos nagyságú saját tőkével rendelkezzék. A (2) bekezdés csak, mint egy lehetséges intézkedésre mutat rá a tőke leszállítására.

Összhangban az említett állásponttal, a törvény rendezi, hogy a tőkevesztés esetére összehívott rendkívüli közgyűlés „szabadon” választhasson a lehetséges döntési alternatívák közül, vagyis a Gt. 243. §-ából kerüljön elhagyásra a rendkívüli közgyűlés egyedüli feladataként nevesített „kötelező alaptőke leszállításra” való utalás. Ugyanakkor, az eredeti jogalkotói szándéknak megfelelően, ha a közgyűlés befejezését követő három hónapon belül a soron kívüli közgyűlés összehívására okot adó körülmény (vagyis, hogy a részvénytársaság saját tőkéje az alaptőke kétharmada alá csökkent) változatlanul fennáll, úgy a társaság igazgatósága - az új 258. § előírásai szerint - köteles a cégbíróságnál a részvénytársaság alaptőkéjének leszállítására irányuló eljárás megindítását kezdeményezni.

Az előzőekben ismertetett rendelkezések következményeként a jövőben főszabályként továbbra is a közgyűlés és - a törvényben meghatározott esetekben - az érintett részvényosztályok határoznak a társaság alaptőkéjének leszállításáról. Amennyiben az alaptőke leszállítása jogszabályi kötelezettség, úgy a társaság menedzsmentje kezdeményezi az eljárás megindításának bíróság általi elrendelését. Ehhez a modellhez képest kivételes szerepük lesz az irányelv 36. cikkében foglalt egyszerűsített tőkeleszállítást lehetővé tevő szabályoknak a hazai jogba történő átültetésüket követően. A Gt. - elfogadni javasolt - új 259. § (5) bekezdése alapján „Mellőzhető az alaptőke leszállításával összefüggésben a közgyűlési határozathozatal és több részvénysorozatba tartozó részvény kibocsátása esetén az érintett részvényesek (4) bekezdés szerinti hozzájárulása is, ha a részvénytársaság alapító okirata (alapszabálya) meghatározott feltétel bekövetkeztének esetére a részvények kötelező bevonását és az alaptőke leszállítását előzetesen (az érintett részvénysorozatba tartozó részvények kibocsátását megelőzően) előírta”. Az idézett rendelkezés szerinti szabály alkalmazása ugyanakkor nem mentesíti a társaságot a hitelezővédelmi rendelkezések betartása alól, a hitelezők biztosítékra való jogosultsága ez esetben is az általános szabályok (262. §) szerint ítélendő meg. Megjegyzendő, hogy a törvénymódosítás az irányelv 36. cikkében szabályozott két változat közül nem veszi át azt, amely a közgyűlés eseti döntését nem teszi mellőzhetővé, csupán - figyelemmel a társaság statútumában adott felhatalmazásra - a döntés támogatottsági fokát illetően állapít meg könnyebben teljesíthető (mert egyszerű többséget igénylő) szavazási követelményt.

A 2. számú társasági jogi irányelv 12. cikke szerint az alaptőke leszállítását kivéve a részvényes nem mentesíthető a vagyoni hozzájárulás befizetésének (teljesítésének) kötelezettsége alól. Az irányelv 15. cikke alapján a részvénytársaság a részvényes javára kifizetést (így pl. osztalékot) - kivéve, ha az alaptőke leszállítására kerül sor - csak az ún. felosztható nyereség terhére teljesíthet. A közösségi részvényjog az alaptőke leszállításának esetében - megegyezően a tagállami hagyományokkal - a hitelezővédelemnek az előzőekben említettektől eltérő jogi eszközét választja: nem a kifizetéshez felhasználható társasági forrás igénybevételét tiltja vagy korlátozza, hanem sajátos eljárásjogi garanciarendszert alakított ki.

Az irányelv 32. cikke ún. minimum szabályozásként előírja, hogy a részvénytársaság alaptőkéjének leszállítása során mindazok a hitelezők, akiknek követelése a társasági döntés közzétételét megelőzően keletkezett, biztosítékra tarthatnak igényt legalább a közzétételkor még esedékessé nem vált követeléseik tekintetében. A tagállami jogalkotónak módjában áll, hogy a „hitelező” releváns fogalmát tágabban értelmezze, valamint, hogy a már esedékes, lejárt követelések vonatkozásában is biztosítékadásra kötelezze az alaptőkéjét leszállító társaságot. (Megjegyzendő, hogy a biztosíték mibenlétét (alkalmasságát) illetően az irányelv teljes egészében a tagállami jogalkotóra bízza a döntést).

Az irányelv megalkotói nem kívánták aránytalan mértékben, indokolatlanul megterhelni a kötelezett részvénytársaságot és ezért két irányú kivétel tagállami előírására is lehetőséget teremtettek. A 33. cikk rendelkezik azon helyzetekről, amelyekre a hitelezővédelmi rendelkezések hatálya mintegy „eleve” nem terjed ki, míg a 32. cikk 1. pont alapján arra van mód, hogy a nemzeti jogalkotó a bírósági felülvizsgálat lehetőségét megteremtve jogosítsa fel a részvénytársaságot a hitelező biztosíték iránti követelésének elutasítására. Az elsőként említett tényállások közös vonása, hogy az alaptőke leszállítása nem eredményezi a részvénytársasági vagyon csökkenését, nem jár együtt a részvényesek javára (az alaptőke-leszállítás folyományaként) teljesítendő kifizetésekkel. A hitelezők helyzete, követeléseik sikeres érvényesítésének jövőbeli esélye tehát nem romlik a társaság jegyzett tőkéjének csökkenése következtében. Ide tartozik az az eset, amikor a társaság a már korábban elszenvedett veszteségét ismeri el (fordítja le a számvitel nyelvére) oly módon, hogy a tényleges saját tőkéhez igazítja alaptőkéjét. Az irányelv 33. cikke emellett módot ad a hitelezővédelmi szabályok mellőzésére akkor is, ha az alaptőke leszállítása azért nem jár társasági vagyonvesztéssel, mivel valójában csak a részvénytársaság saját tőkéjén belüli szerkezetátalakításra kerül sor, feltéve, hogy az alaptőkén felüli vagyonba átcsoportosított jegyzett tőke utóbb sem növeli (törvényesen nem növelheti) a részvényesek javára bármilyen jogcímen történő kifizetéseket.

Eltérően az irányelv 33. cikke szerinti tényállásoktól, a 32. cikk 1. pontjában nevesített tényállásoknál az alaptőke leszállítása tényleges vagyoncsökkenést von maga után, és ezért nincs lehetőség a hitelezővédelmi előírások alkalmazásának általános mellőzésére. Mindazonáltal az egyes konkrét esetekben (illetőleg egyes konkrét hitelezők vonatkozásában) a „főszabály” érvényesítése az adós részvénytársaság számára ésszerűtlen terhet jelenthet, miközben a hitelező vagy hitelezők tekintetében az alaptőke leszállítása valós kockázatot (a már eleve meglévő üzleti kockázathoz képest) nem jelent. Ez a helyzet akkor, ha a részvénytársaság vagyoni helyzete, fizetőképessége stabil, azt az alaptőke leszállításának ténye (pl. mert a tőkecsökkenés mértéke a társaság saját tőkéjéhez képest jelentéktelen) nem befolyásolja. Indokolatlan továbbá - az irányelv rendelkezése szerint - a részvénytársaságot biztosítékadásra kötelezni, ha a társaság valamely hitelezője az alaptőke leszállításától függetlenül már rendelkezik (szerződés vagy jogszabály alapján) megfelelő biztosítékkal. (A német részvénytársasági törvény 225. §-a pl. ilyen törvényi előíráson nyugvó biztosítéknak tekinti, ha egy esetleges felszámolási eljárás során a hitelező követelése privilegizált hitelezői osztályba tartozik). Míg az elsőként említett esetben a részvénytársaság jellemzően valamennyi hitelezőjével szemben hivatkozhat a biztosítékadás szükségtelen voltára, addig az utóbb említett körülményre értelemszerűen csak a biztosítékkal védett helyzetben lévő hitelezővel szemben érvelhet az alaptőkéjét leszállítani kívánó társaság.

Az irányelvnek az előzőekben ismertetett, a részvénytársaság és a hitelezők közötti érdekegyensúlyt megteremteni hivatott rendelkezései tételes módon kerültek megfogalmazásra, vagyis a tagállami jogalkotó - miközben nem köteles belső jogában maradéktalanul figyelembe venni a részvénytársaság mentesítését megalapozó irányelvi jogcímeket - nem jogosult az irányelvi tényállások kiegészítésére vagy bővítésére. Fontos továbbá hangsúlyozni, hogy az egyes részvénytársaságok közvetlenül nem hivatkozhatnak az irányelv előzőekben ismertetett rendelkezéseire, a hitelezőkkel szembeni biztosítékadás alól csak akkor mentesülnek, ha erre az adott állam társasági jogi szabályozása lehetőséget ad. A 2. számú társasági jogi irányelv az arányos jogi szabályozás feltételeinek kialakításakor figyelemmel volt arra, hogy a társaság hitelezői ne kerülhessenek a részvénytársaságtól függő, kiszolgáltatott helyzetbe. Következésképpen annak megítélése, hogy a társaság indokoltan hivatkozik-e a biztosítékadás szükségtelen voltára, vita esetén, a bíróság hatáskörébe tartozik. Az irányelv 32. cikkének 2. pontja eltérést nem engedő szabályként rögzíti, hogy az alaptőke leszállítása mindaddig semmisnek minősül (és a részvényesek javára a társasági vagyonból tilos kifizetést teljesíteni), amíg a hitelezők nem kaptak biztosítékot vagy amíg annak szükségtelen voltát a bíróság nem állapította meg. A bíróság előtti eljárás rendjét illetően az irányelv hallgat, a részletszabályok megalkotása (figyelembe véve azt is, hogy a gyors döntés a részvénytársaság szempontjából kiemelkedően fontos érdek) tagállami jogkörbe tartozik.

Az irányelv 32. cikkének 3. pontja alapján a részvénytársaság alaptőkéjének leszállításával összefüggésben irányadó hitelezővédelmi rendelkezéseket kell alkalmazni akkor is, ha a jegyzett tőke leszállítására amiatt kerül sor, hogy valamely részvényes részben vagy egészben mentesül a vagyoni hozzájárulás teljesítésének általa vállalt kötelezettsége alól. Ez a rendelkezés lényegében csak megerősíti azt, ami az irányelv 12. cikke és a 32. cikk 1-2. pontjának egybevetéséből amúgy is következik, nevezetesen, azt hogy a részvényes csak az alaptőke leszállítását célzó (és egyben a hitelezővédelmi szabályok érvényesülését is jelentő) eljárás sikeres befejezésének eredményeként menthető fel a részvényjegyzéssel vállalt kötelezettsége alól.

A Gt.-nek az alaptőke leszállításával összefüggő előírásai miközben egyes részletkérdésekben indokolatlanul „túlteljesítik” a közösségi elvárásokat, a szabályozás más vonatkozásaiban az alaptőkéjét leszállító részvénytársaság számára a 2. számú társasági jogi irányelv által nem megengedett kedvezményt biztosítanak. A törvény 258. § (2) bekezdése szerint „Ha a törvény az alaptőke leszállítását kötelezővé teszi, a 262. §-ban foglaltakat nem kell alkalmazni”. A Gt. ezen előírása ellentétes az irányelv előzőekben elemzett rendelkezéseivel, mivel az a körülmény, hogy a társaság jegyzett tőkéjének leszállítására a törvény kötelező előírása ad okot, nem feltétlenül jelenti egyben azt is, hogy az irányelv 32. cikkében foglalt feltétel is teljesül, nevezetesen, hogy a társaság alaptőkéjének „névleges” leszállítása nem jár együtt tényleges vagyoncsökkentéssel (kifizetéssel). Ha pl. az alaptőke kötelező leszállítására a dolgozói részvény bevonásával összefüggésben kerül sor (187. § (4) bek.), a részvénytársaság volt munkavállalóját, illetve örökösét a bevont vagy a részvénytársaság által átruházott részvény névértékének megfelelő összeg illeti meg (187. § (6) bek.). (Más a helyzet akkor, ha a részvénytársaság alaptőkéjének kötelező leszállítása a törvény 243. § (2) bekezdése szerinti kogens szabály végrehajtását célozza, amikor a vagyonvesztés már korábban bekövetkezett.)

A magyar társasági jog ugyanakkor azáltal, hogy a hitelezővédelmi szabály (262. §) mellőzését kizárólag az alaptőke leszállításának kötelező vagy „önkéntes” voltától teszi függővé, lemond egyben arról is, hogy az irányelv 33. cikk 1. pont szerinti jogcímet (az alaptőke leszállítása a saját tőke szerkezetében jelent csak változást) a részvénytársaságok figyelembe vehessék. Nincsen lehetőség arra sem, hogy egy hazai részvénytársaság stabil pénzügyi helyzetére hivatkozva zárkózzon el a hitelezők biztosíték iránti kérelmétől. Indokolt ezért a társasági biztosítékadás alól mentesítő eseteket az irányelvben foglalt lehetőségekkel összhangban, differenciáltan szabályozni. (Megemlíthető, hogy szemben a Gt. előírásaival, a hatályos hitelintézeti törvény 73. § (1) bekezdése alapján, ha a hitelintézet jegyzett tőkéjének leszállítására kerül sor és a hitelintézet tőkemegfelelése eléri vagy meghaladja a törvényben meghatározott mértéket, úgy a hitelintézettel szemben fennálló követeléseket „… a gazdasági társaságokról szóló törvényi rendelkezések szempontjából biztosítékkal ellátottnak kell tekinteni”. A Hpt. idézett rendelkezése megdönthetetlen vélelmet állít fel arra vonatkozóan, hogy az alaptőke leszállítása a hitelezők szempontjából nem jár biztosítékra is feljogosító mértékű kockázattal. Ily módon szembehelyezkedve a társasági jogi irányelv ismertetett tételes előírásaival és szemléletével, a részvénytársaság hitelezői nem vehetnek igénybe bírói jogorvoslatot álláspontjuk érvényesítése végett.)

Az 1997. évi társasági jogi reform több ponton is változást hozott az alaptőke-leszállítás során releváns „hitelező” fogalmával, valamint e hitelezők „biztosítékra való jogosultságával” kapcsolatban. Amíg az 1988. évi VI. törvény 312. §-a alapján biztosítékra csak azok a hitelezők tarthattak igényt, „… akiknek a részvénytársasággal szembeni le nem járt követelései az alaptőke leszállításáról szóló határozat első közzétételét megelőzően keletkeztek”, addig az új Gt. 262. §-ának (1) bekezdése szerint a részvénytársaság „a társaság hitelezőit” köteles felhívni követeléseik bejelentésére. Következésképpen a társasági jogi szabályozás azonos megítélés alá vonja azokat a hitelezőket, akik a már esedékessé vált követelésük behajtása érdekében számos más jogi lehetőséget igénybe vehetnek (az adós fizetésképtelenségének megállapítása kezdeményezésétől az azonnal inkasszó benyújtásáig stb.), és a társaság azon hitelezőit, akik erre még (minthogy követelésük még nem vált esedékessé) eleve nem jogosultak. Kétségtelen, hogy ez a változás nem csupán a részvénytársaság számára lehet aránytalanul megterhelő, hanem csökkenti annak az esélyét is, hogy a valóban rászoruló hitelezők megfelelő biztosítékban részesülhessenek. (A szabályozás problematikus voltára világít rá az a körülmény, hogy bár a bírói gyakorlat elismeri biztosítékra jogosult hitelezőként azokat a személyeket is, akiknek a részvénytársasággal szemben még le nem járt követelésük van, a Gt. hitelezővédelmi rendelkezései elsődleges kedvezményezettjének a lejárt követeléssel rendelkező hitelezők tekinthetők.

A Gt. - eltérően az 1988. évi VI. törvényben előírtaktól - a hitelezői bejelentésre előírt határidő leteltét nem minősíti jogvesztőnek, bár a jogalkalmazói gyakorlat e téren kifejezett előírás nélkül is tartja magát a korábban hatályos törvény nyomán kialakított értelmezéshez. A Gt. 262. §-a alapján a hitelezőnek, ha az alaptőke leszállításához nem járult hozzá „abszolút”, korlátozhatatlan joga van arra, hogy a társaságtól biztosíték adását követelje, és ennek elmaradása esetén a részvénytársaság alaptőkéjének a leszállítását megakadályozza. Ez egyben azt is jelenti, hogy e vonatkozásban a hitelezővédelmi rendelkezések aránytalanul kiszolgáltatott helyzetbe hozzák az alaptőkéjüket leszállítani kívánó részvénytársaságokat. Annak érdekében, hogy a hazai társasági jogi szabályozás más tagállamok nemzeti jogalkotásához képest ne legyen indokolatlanul rigorózus, célszerű a releváns hitelezői kategória tartalmát tekintve visszatérni az 1988. évi VI. törvény szerinti szabályhoz.

A jegyzett tőke leszállításának megkerülhetetlen korlátját jelenti a törvényben meghatározott ún. alaptőke-minimum védelmét célzó előírás. Az irányelv 34. cikke alapján a részvénytársaság nem csökkentheti alaptőkéjét a tagállami társasági jog szerinti (az irányelv 6. cikkében foglaltakat is figyelembe vevő) tőkenagyság alá. A 34. cikk rendelkezése természetesen nem jelenti azt, hogy a társaság az eszközeinek az általános tőkeminimumnak megfelelő hányadát „minden körülmények között” (egyfajta céltartalékként) lenne köteles megőrizni.

Ugyanakkor az irányelvi tiltás nem hagyható figyelmen kívül sem a törvényi előírások alapján kötelező, sem pedig a közgyűlés által elhatározott alaptőke-leszállítás során. A kógens közösségi előíráshoz képest csak látszólag jelent kivételt az ún. feltételhez kötött alaptőke-leszállítás esete. A 34. cikk második mondata alapján mód van arra, hogy az általános tőkeminimum megtartásának követelményét - legalábbis formálisan - figyelmen kívül hagyó alaptőke-leszállításra kerüljön sor, feltéve, hogy az erre irányuló társasági döntés csak akkor hatályosul, ha a részvénytársaság által ugyanezen időpontban elfogadott alaptőke-emelés sikeres végrehajtására sor került. Ebben az esetben a törvény felfüggesztő feltételhez köti az alaptőke leszállításának jogi elismerését: a feltétel pedig az általános tőkeminimumot elérő, pótlólagos tőkebevonás teljesítése. Másként fogalmazva az alaptőke főszabályként tiltott mértékű csökkentése jogi értelemben úgy „valósul meg”, hogy egyetlen tényleges időpontban sem működik a részvénytársaság az általános minimum alatti mértékű alaptőkével. Ez a jogi konstrukció lehetőséget ad arra, hogy a veszteségesen működő társaság mielőtt új részvények kibocsátásával próbálkozna, a meglévő tulajdonosi struktúrát, illetőleg a korábban kibocsátott részvények névértékét a cég tényleges gazdasági helyzetéhez igazíthassa.

A Gt. 258. §-ának (1) bekezdés második mondata szerint „Az alaptőke nem szállítható le a 203. § (1) bekezdésében meghatározott összeg alá”. A törvény jelenleg nem ad lehetőséget az alaptőke leszállítása és felemelése előzőekben ismertetett módon történő összekapcsolására. [Megjegyzendő, hogy a hitelintézeti törvény, az 1996. évi CXII. törvény (a továbbiakban: Hpt.) 1998. évi módosítása óta ismeri a jegyzett tőke leszállításával egyidejűleg elrendelésre kerülő tőkeemelés lehetőségét. A Hpt. 73. § (4) bekezdése eszerint csak abban az esetben tiltja meg a jegyzett tőke leszállításának cégbírósági bejegyzését, ha a tőkeemelés meghiúsul, vagy legalábbis „nem éri el azt a mértéket, amelynek következtében a hitelintézet tőkemegfelelése elérné vagy meghaladná a 76. § (2) bekezdésben előírt mértéket”]. A törvény lehetőséget teremt arra, hogy ne csupán a részvénytársasági formában működő hitelintézetek, de általános jelleggel, valamennyi részvénytársaság élhessen a feltételes alaptőke-leszállítás jogi eszközével. A törvény az alaptőke leszállításának és felemelésének ezt a „kombinált” változatát nem csak abban az esetben ismeri el, ha a jegyzett tőke leszállítása egyébként az általános tőkeminimum védelmére figyelemmel tilos volna. A részvénytársaság közgyűlése - a társaság belső tulajdonosi struktúrájának részleges megváltoztatása céljából - akkor is élhet ezzel a megoldással, ha az közvetlenül nem kapcsolódik a 258. § (1) bekezdésének rendelkezéséhez.

A 16. §-hoz

A törvény 16. §-ának (1) bekezdése a Cégközlöny tartalmával, megjelenési módjával foglalkozó Ctv. rendelkezést módosítja. A felmerült igényekre tekintettel 2003. január 1 napja óta a Cégközlöny már nem csak hagyományos újság formájában jelenik meg, hanem elektronikus úton is elérhető, hozzáférhető. Ez nagymértékben megkönnyíti a felhasználók helyzetét, az egyes közlemények keresését, tekintettel arra, hogy a hagyományos módon előállított Cégközlöny sok száz oldalas kiadvány. Az elmúlt időszak bebizonyította, hogy az elektronikus úton előállított Cégközlöny beváltotta a hozzá fűzött elvárásokat, ezért egy éves átmeneti időszakot követően, tehát 2004. január 1-jétől kezdődően a Cégközlöny - összhangban az 1. sz. társasági jogi irányelv módosításának tervezetében foglaltakkal - már csak elektronikus úton lesz hozzáférhető. Változatlan marad ugyanakkor az a rendelkezés, hogy a Cégközlönyben megjelenő ún. közvetlen közleményekről a megrendelők a Cégközlönytől levonatot, tehát igazolást kapnak a közzététel megtörténtéről. A cégbíróságokon a módosítás hatályba léptetéssel egyidejűleg lehetővé kell tenni ugyanakkor, hogy a felek és más érdeklődők a cégjegyzék adatai mellett az elektronikus Cégközlöny őket érdeklő adatairól is tájékozódhassanak.

Az 1. sz. társasági jogi irányelv 3. cikkének (4) bekezdése értelmében a cégjegyzék adatai mellett, az adatok cégbejegyzését megalapozó okiratokat is közzé kell tenni - teljesen vagy kivonatos formában - a hivatalos lapban, vagy legalábbis hivatkozni kell az adat közzétételének helyén az okiratok cégnyilvántartásban való elhelyezésére. A Ctv. 7. §-ának (1) bekezdése ez utóbbi változattal összhangban mondja ki, hogy az egyes közlemények végén fel kell tüntetni, hogy a bejegyzés alapjául szolgáló cégiratok hol, melyik cégbíróságon tekinthetőek meg. Ezzel kapcsolatban az üzleti partnerek teljesebb körű tájékoztatása érdekében olyan módosítás vált indokolttá, amely szerint a cégbejegyző (változásbejegyző) végzésben a cégbíróság tételesen sorolja fel a határozathozatala során figyelembe vett releváns okiratokat (pl. társaságiszerződés-módosítás, tagjegyzék, tulajdoni lap) és ez a felsorolás jelenjen meg a Cégközlönyben is.

A módosítás ugyanakkor figyelemmel van arra is, hogy meghatározott adatokat, illetve azok változásait már nem a cég jelenti be a cégbíróságnak, hanem azzal más hatóság, illetve szervezet egészíti ki a számítógépes rendszer útján a cégjegyzéket (pl. az adószámmal az adóhatóság, a pénzforgalmi számlaszámmal a pénzügyi intézmény). Ilyen esetben - értelemszerűen - nincs a cégiratok között olyan okirat, melyre a Cégközlönyben megjelenő közlemény végén utalás történhetne.

A magyarországi székhelyű európai egyesülésre, mint minden más magyar cégre irányadó a Ctv. 7. § (1) bekezdése, tehát cégjegyzékének adatait és azok változásait közzé kell tenni a Cégközlönyben. Ezen túlmenően azonban az európai egyesülésre vonatkozó rendelet 11. cikke azt is előírja, hogy az európai egyesülés alapítását és felszámolásának befejeződését, tehát törlését az Európai Unió Hivatalos Lapjában is közzé kell tenni, feltüntetve a bejegyzésre vonatkozó végzés számát, annak keltét, azt a tényt, hogy az eredeti közzétételre - adott esetben - Magyarországon a Cégközlönyben került sor és meg kell jelölni a Cégközlönyben történt közzététel napját is. A Ctv. 7. §-ának új (5) bekezdése ennek megfelelően kimondja, hogy az európai egyesülés alapítására, illetve törlésére vonatkozó említett adatokat a cégbíróság a Cégközlönyben történt közzétételt követő 30 napon belül megküldi - nyilvánosságra hozatal céljából - az Európai Unió hivatalos közlemények közzétételéért felelős hivatalához.

A 17. §-hoz

Az 1. számú társasági jogi irányelv 3. cikkének (5) bekezdésével összhangban a Ctv. 10. §-a rögzíti, hogy a cég a cégjegyzékben szereplő adatra harmadik személlyel szemben csak akkor hivatkozhat, tehát az adat e személy vonatkozásában akkor válik hatályossá, ha az adat a Cégközlönyben megjelenik. Az irányelv ugyanakkor azt is kimondja, hogy ha a hivatalos lapban közzétett adat és a cégnyilvántartásban szereplő adat egymástól eltér, a harmadik személy hivatkozhat a közzétett adatra, kivéve, ha a cégjegyzékbe bejegyzett helyes adatot ismerte. Ezt azonban a cégnek kell bizonyítania. Bár ezen irányelvi előírásnak Magyarországon csekély a gyakorlati jelentősége (a cégbíróságtól számítógépes rendszer útján jutnak el az adatok a Cégközlönyhöz közzétételre), azonban a kötelező irányelvi előírásra figyelemmel a Ctv. 10. §-át megfelelően módosítani, az említett tartalmú, új (4) bekezdéssel kiegészíteni vált szükségessé.

A harmadik személy az irányelv értelmében főszabályként olyan okiratra és adatra is hivatkozhat, amelynek bejelentését vagy közzétételét a cég elmulasztotta. A Ctv. ezért erre vonatkozó rendelkezést is tartalmaz a jövőben.

A 18. §-hoz

A cégre vonatkozó fontos információ, hogy mi a főtevékenysége, amely alapvetően meghatározza a működését. Ennek bejelentését azonban a szabályozás szerint csak a Ctv. végrehajtási rendelete írja elő a cég statisztikai számjelének meghatározása körében. A jövőben azonban a törvény értelmében a cég főtevékenységének feltüntetése már a Ctv. előírása alapján fogja a cégjegyzék kötelező részét képezni.

Az 1. sz. társasági jogi irányelv 2. cikke (1) bekezdésének d) pontja a cégjegyzék kötelező tartalmi elemeként írja elő mindazon személyek kinevezésére, megbízatásának megszűnésére vonatkozó adatok feltüntetését, akik a társaságot bíróság előtt vagy azon kívül képviselik, illetve részt vesznek a társaság igazgatásában vagy felügyeletében. A Ctv. 12. §-a (1) bekezdésének h)-i) pontja értelmében ugyanakkor nem a cég képviselőit általában, hanem a cégjegyzésre jogosultakat tartja nyilván a cégjegyzék. A cégjegyzés ugyanakkor a Ctv. 17. §-a szerint csak a cég írásbeli képviseletére, a cég nevében történő aláírásra jogosít, ami az irányelvben meghatározott képviseletnél szűkebb kategória, annak csak egyik - bár igen fontos - eleme. A cégjegyzék nem tartja nyilván a cégjegyzésre jogosultak, felügyelő bizottsági tagok, illetve a könyvvizsgáló megbízatásának időtartamát sem.

Noha a cégjegyzésre jogosult jogköre a gyakorlatban általában nem zárja ki, hogy érintett személy a céget bíróság, hatóság előtt is képviselhesse, szükségesnek látszik a Ctv. olyan jellegű módosítása, melynek értelmében a jövőben a cégjegyzékben a cég irányításában meghatározó szerepet betöltő személyek (vezető tisztségviselők, cégvezető, az akit a létesítő okirat, illetve a vezető tisztségviselő arra általános jelleggel feljogosít) úgy szerepeljenek, mint a cég képviselői, akik egyben - akár együttesen, akár külön-külön - a cég jegyzésére is jogosultak. A képviselő neve mellett fel kell tüntetni, hogy mely időponttól meddig látja el a megbízatását. Ez utóbbi előírásnak a cégjegyzékben a felügyelő bizottsági tagok, valamint a könyvvizsgáló vonatkozásában is érvényesülnie kell.

A Ctv. 12. §-ának (3) bekezdése azokat az adatokat tartalmazza, melyek cégjegyzékben való szerepeltetésének elsősorban a hitelezői érdekek érvényesülése szempontjából van jelentősége. Ez a kör - a hivatalbóli törlési eljárás újraszabályozásával összefüggésben - bővül. A jövőben ugyanis fel kell tüntetni a cégjegyzékben azt is, ha a cég ellen hivatalbóli törlési eljárás indul, a kezdő időpontjának és befejezésének meghatározásával. Ez felhívhatja az üzleti partnerek, hitelezők figyelmét arra, hogy adott esetben a cég székhelyére, vezető tisztségviselői lakcímének bejelentésére vonatkozó új adatot közöljenek a cégbírósággal.

A cég felszámolására vonatkozó kérelemmel foglalkozó bíróság pedig - a törlési eljárásról ily módon értesülve - közölheti a cégbírósággal a felszámolási eljárás kezdeményezésére vonatkozó tényt, mely a törlési eljárás kötelező felfüggesztését vonja maga után.

A 19. §-hoz

Külföldi vállalkozás magyarországi fióktelepe, illetve kereskedelmi képviselete esetén a cégjegyzék nem csak a Magyarországon bejegyzett cég képviselőire vonatkozó adatokat tartalmazza, hanem a külföldi vállalkozás vezető tisztségviselői nevét és lakóhelyét (székhelyét) is. A jövőben - a 18. §-nál kifejtettekkel összhangban - a cégjegyzékben szerepelni fog ezen tisztségviselők jogviszonya keletkezésének és megszűnésének időpontja is.

Ezen túlmenően a Ctv. 13. §-ának cégformákra vonatkozó, speciális cégjegyzékadatokat feltüntető felsorolása kiegészül az európai gazdasági egyesülésre vonatkozó adatokkal, tehát az egyesülés tagjainak nevével (cégével), lakóhelyével (székhelyével), valamint az egyesüléshez csatlakozó tag csatlakozásának időpontjával, felelősségének esetleges korlátozásával. A szabályozás hasonlít a Gt. hatálya alatt álló egyesülésre, mint kooperatív társaságra irányadó rendelkezésekhez.

A 20. §-hoz

A Ctv. 12. § (1) bekezdésének h) pontja rendelkezik arról, hogy a képviselet módja önálló vagy együttes lehet. A Ctv. 17. § (3) bekezdésének újraszabályozása körében ezzel összefüggésben a törvény kimondja, hogy a tag szóbeli, illetve írásbeli képviseletének főszabályként azonosnak kell lennie, vagyis, ha valamely képviselő képviseleti joga együttes, akkor ez érvényesül mind a cég írásbeli, mind pedig a szóbeli képviselete során. Ez a fontos szabály azonban olykor a működés gátja lehet. Írásbeli képviselet esetében a cégjegyzékbe bejegyzett képviseleti módtól nem lehet eltérni. Szóbeli képviselet esetében azonban, pl., ha valamelyik képviselő a cég tulajdonában álló társaság taggyűlésén, közgyűlésén képviseli a cégét, értelmetlen lenne, ha ott két személynek együttesen kellene megjelennie. Ezért a törvény lehetőséget ad arra, hogy a cég létesítő okiratában meghatározzák azokat az eseteket, amikor az együttes képviseleti joggal rendelkező személyek önállóan is eljárhatnak. Változatlan szabály, hogy a képviselet (cégjegyzés) korlátozása harmadik személyekkel szemben nem hatályos.

Az 1. számú társasági jogi irányelv 8. cikke szerint amennyiben a társaság képviseletére feljogosított személyekre vonatkozó nyilvánosságra hozatali előírások megvalósultak, a kinevezéssel kapcsolatos hiányosságra harmadik személlyel szemben csak akkor lehet hivatkozni, ha a társaság bizonyítja, hogy a harmadik személynek a hiányosságról tudomása volt. Ezzel a rendelkezéssel a Ctv.-t a törvény kiegészíti.

A képviseleti jog korlátozására vonatkozóan rendelkezéseket tartalmaz a Ptk. 221. §-a, illetve a Gt. 39. §-ának (1) bekezdése, amely egyértelműen rögzíti, hogy a képviseleti (cégjegyzési) jog korlátozása harmadik személlyel szemben nem hatályos. Ugyanezt a rendelkezést mondja ki valamennyi cégre vonatkozóan a Ctv. 17. §-ának (3) bekezdése.

Hiányzik ugyanakkor a Ctv.-ből az 1. számú társasági jogi irányelv 9. cikkébe foglalt szabály, mely meghatározza a társaság szervei (képviselői) hatásköre túllépésének jogkövetkezményeit. Erre tekintettel általában a Ctv. 17. §-ának (5) bekezdése rögzíti, hogy a harmadik személlyel szemben az sem releváns, ha a bejegyzett képviselő a hatáskörét túllépve járt el. Ebben az esetben tehát a bejegyzett képviselő képviseleti joga esetleg nincs is korlátozva, ezzel szemben a képviselő olyan ügyben hoz döntést, amihez nem lenne joga, amely a cég más szervének hatáskörébe tartozik. Ennek vizsgálata a harmadik személy számára nem kötelező.

Természetesen más kérdés az, ha pl. a képviselő a taggyűlés - törvény által meghatározott - kizárólagos hatáskörébe tartozó ügyben döntött, vagy az ügyletet a cég képviselője azért nem köthette volna meg, mert a cég számára - formájára, társasági típusára tekintettel - az adott tevékenység folytatása jogszabály által kizárt. Ezek a szerződések jogszabálysértő voltuk miatt a Ptk. rendelkezései alapján semmisnek minősülnek.

A 21. §-hoz

A Ctv. 19. §-ának (2) bekezdése a jegyzett tőkére vonatkozó cégjegyzékadattal kapcsolatos kérdéseket szabályozza. A törvény ezzel összefüggésben egyértelművé teszi, hogy bár e cégjegyzékrovatban kerül feltüntetésre, a külföldiek magyarországi fióktelepe csak bizonyos vonatkozásban tartozik a számviteli törvény hatálya alá, a klasszikus értelemben vett jegyzett tőkéje tehát nincsen. A kereskedelmi képviselet pedig egyáltalán nem tartozik a számviteli törvény hatálya alá, így esetében a jegyzett tőkére utalás értelmezhetetlen. Ezért ezek esetében a cégjegyzék a jövőben nem a jegyzett tőkét, hanem a külföldi vállalkozás által a működésükhöz rendelkezésre bocsátott összeget tartja nyilván.

Erre tekintettel ezen összeg változásainak bejelentésére és közzétételére is speciális szabály vonatkozik a jövőben, mely szerint a tőke változását - a változások számától függetlenül - évente csak egy alkalommal kötelező bejelenteni bejegyzés és közzététel céljából a cégbíróságnak. Természetesen annak nincsen akadálya, hogy a cég minden egyes változást külön-külön átvezettethessen a cégjegyzéken. Ez a szabály irányadó a szövetkezetekre is, melyeknek bár van jegyzett tőkéjük, azonban a jegyzett tőke egyik elemének, a részjegytőkének gyakori változására figyelemmel indokolt, hogy a szövetkezet esetében is ez a speciális szabály érvényesüljön.

A Ctv. 19. § (2) bekezdése tartalmazza, hogy a cégbejegyzést követően már nem kell szerepeltetni a jegyzett tőkét érintően a pénzbeli és a nem pénzbeli hozzájárulás mértékének változásait. A Ctv. 12. §-a alapján a cégbejegyzéskor ezt az arányt kötelező bejelenteni a cégbíróságon, tekintettel arra, hogy bizonyos cégformák, mint pl. a korlátolt felelősségű társaság és a részvénytársaság esetében erre az arányra törvényi előírás vonatkozik a szabályozás szerint. Így a megfelelő arány meglétét a cégbíróságnak is vizsgálnia kell.

Fel kell hívni azonban a figyelmet arra, hogy 2005. január 1. napjától a törvény hatályon kívül helyezi a részvénytársaságok vonatkozásában azt a rendelkezést, amely a készpénz és az apport kötelező arányát megállapítja (Gt. 203. § (2) bek.), tekintettel arra, hogy a 2. számú társasági jogi - ún. tőkevédelmi - irányelv ilyen követelményeket nem támaszt. Az irányelv csak a részvénytársaságok működésére irányadó, ezért a törvény jelenleg nem érinti a korlátolt felelősségű társaságra vonatkozó hasonló rendelkezések hatályát. Ezek fenntartásáról vagy eltörléséről a Gt. közeli átfogó felülvizsgálata során születik majd döntés.

Átalakulás esetében a cég kötelező közleménye tartalmának meghatározását rendező Gt. 65. § (2) bekezdése ugyancsak említést tesz arról, hogy a közleményben szerepeltetni kell a pénzbeli és a nem pénzbeli hozzájárulás arányát. Ez az adat a részvénytársaság esetében is csak tájékoztató jellegű, hiszen az átalakulás körében maga a Gt. engedi meg, hogy a korlátolt felelősségű társaság vagy a részvénytársaság eltérjen a törvényben egyébként rögzített kötelező arányoktól. Miután a részvénytársaságra vonatkozóan ilyen kötelező arányt a törvény a jövőben nem fog tartalmazni, az átalakulás körében sem lehet előírni, hogy a részvénytársasággá alakuló cég jelölje meg a közleményében a készpénz-apport arányt a jegyzett tőkéjében.

Mivel a többi cégforma esetében az anyagi jogi szabályok kötelező arányt nem írnak elő, a kifejtettek alapján esetükben sem nélkülözhetetlen, hogy ez az adat a közleményben szerepeljen. Ezért 2005. január 1. napjától a közleményben nem kötelező az erre vonatkozó adatközlés.

A 22. §-hoz

A képviseletre vonatkozó szabályok pontosítása körében indokolt elvégezni a képviseletnek a Ctv.-ben szabályozott sajátos fajtájára, a kézbesítési megbízottra irányadó rendelkezések pontosítását is.

A Ctv. a cég külföldi tagjaival, képviselőivel való zavartalan kapcsolattartás, a hivatalos iratok kézbesítésének megkönnyítése érdekében a 23. § (2) bekezdésében előírja, hogy ha a külföldi személy nem rendelkezik belföldi lakóhellyel, kézbesítési megbízottat kell megbíznia a neki szóló küldemények átvételére. Indokolatlan azonban, hogy a szabályozás csak a külföldi természetes személyekre vonatkozzon, azt a Ctv. 23. §-ának megfelelő módosításával szükséges kiterjeszteni valamennyi, a cégjegyzékben szereplő külföldire, természetes személyre és szervezetre egyaránt.

A törvény egyértelművé teszi, hogy a kézbesítési megbízott kétoldalú, megbízási jogviszony keretében látja el feladatát és nem a cégjegyzékben szereplő külföldi meghatalmazottjaként, ahogyan arra a Ctv. 23. § (2) bekezdésének szövege, illetve a Ctv. melléklete pontatlanul utal. További változás, hogy természetes személy külföldi esetében a belföldi lakóhely hiánya alapozza meg a kézbesítési megbízás szükségességét. A magyarországi tartózkodási hely bizonytalan tartalma, átmeneti jellege nem teszi a jövőben lehetővé a kézbesítési megbízott jogintézményének mellőzését. A belföldi lakóhelyül azonban - a Pp. idevágó értelmezésével szemben - nem csak az ún. állandó bejelentett lakcím szolgálhat, hanem az a tény is, hogy a külföldi ténylegesen folyamatosan Magyarországon lakik és magyarországi lakóhelyét megjelöli.

Új rendelkezés, hogy a kézbesítési megbízott csak a cégtől független, tehát a cég cégjegyzékében nem szereplő személy lehet. A törvény pontosan meghatározza azt is, hogy mi a kézbesítési megbízott feladata. Nem bármely irat továbbítását kell ellátnia, hanem kizárólag a cég működésével összefüggő bírósági, illetve hatósági iratok átvételére és azoknak a megbízó részére történő továbbítására jogosult, illetve köteles. A módosítás rögzíti azt a törvényi vélelmet, hogy a cégbíróság vagy más hatóság által a kézbesítési megbízottnak megküldött okiratot (végzést) a kézbesítéstől számított 15. napon a külföldi személy által ismertnek kell tekinteni. Ennek súlyos jogkövetkezményei lehetnek, így a külföldinek is érdeke a jövőben, hogy valóban megbízható megbízottat válasszon. A vélelem természetesen megdönthető, de a bizonyítási teher ilyen esetben a külföldire hárul.

A kézbesítési megbízottak jelenleg igen gyakran nem sokkal a megbízatásuk keletkezését követően bejelentik a cégbíróságon, hogy lemondanak tisztségükről, arra hivatkozva, hogy megszakadt a kapcsolatuk a külföldi személlyel. Emiatt a cégbíróságnak hosszas és költséges (gyakran diplomáciai úton történő) levelezést kell folytatnia a külföldi taggal, ügyvezetővel.

Ezért a törvény előírja, hogy a kézbesítési megbízott csak abban az esetben jelentheti be a cégbíróságnak, hogy lemond megbízatásáról, ha igazolja, hogy a külföldi személyt tájékoztatta a lemondási szándékáról és felhívta, hogy gondoskodjon másik kézbesítési megbízottról. Ha a külföldi személy az értesítést követő 60 napon belül nem jelöl ki új megbízottat vagy a külföldi személy részére a kézbesítés sikertelen volt, az ezt igazoló iratok csatolása mellett a kézbesítési megbízott maga is kérheti a cégnyilvántartásból való törlését a cégbíróságtól. Feladatait azonban a cégbírósági bejelentésig ilyen esetben is köteles ellátni. Ezt követően - kérésére - a cégbíróság a kézbesítési megbízottat törli a nyilvántartásból és a céget törvényességi felügyeleti jogkörében kötelezi a törvényes működés helyreállítására, másik kézbesítési megbízott kijelölésére. A cégbíróság tehát először a cég vezető tisztségviselőit keresi meg, hogy a cég külföldi tagja vagy másik vezető tisztségviselője vonatkozásában intézkedjenek az új kézbesítési megbízott személyének kijelöléséről. Ha ez nem vezet eredményre, vagy a cégnek egyetlen - érintett - vezető tisztségviselője van, a cégbíróság más törvényességi felügyeleti eszközöket alkalmazhat, végső soron eljuthat a cég megszűntnek nyilvánításához, vagy megindíthatja a hivatalbóli törlési eljárást, amelynek keretében a cég tagjainak (részvényeseinek) más eszközökkel, de szintén módja lesz a törvényes működés helyreállítására.

Ha a külföldi személy a kézbesítési megbízott felhívására intézkedik, az új megbízott bejelentésére, illetve a korábbi kézbesítési megbízott törlésére vonatkozó változásbejelentési kérelmet - az általános szabályok szerint - a cég vezető tisztségviselői kötelesek benyújtani a cégbíróságnak. Ugyanez a helyzet akkor is, ha a cégbíróság intézkedésének hatására történik meg az új kézbesítési megbízott kijelölése.

A Ctv. 23. §-ának (3) bekezdése a cégbejegyzési kérelem benyújtásával összefüggésben előírja, hogy ha a cég valamely tevékenységének gyakorlásához hatósági engedély szükséges, ennek hiánya a tevékenységi kör cégjegyzékben történő feltüntetésének nem akadálya, azonban az engedélyt e tevékenység megkezdésekor a cégbírósághoz be kell nyújtani. A forgalom biztonsága, az üzleti partnerek érdeke indokolttá teszi, hogy az a körülmény, hogy egy cég valamely engedélyköteles tevékenységet az engedély birtokában, tehát törvényesen végez-e, már a cégjegyzékből egyértelműen megállapítható legyen. Ezért a törvény a Ctv. 23. §-ának (6) bekezdésében - a hatósági engedély benyújtására vonatkozó kötelezettség változatlan fenntartása mellett - előírja a hatósági engedély számának és érvényességi idejének a cégjegyzékben való feltüntetését.

A 23. §-hoz

A Ctv. 29. § (5) bekezdésének változatlan szabálya, hogy ha a cégjegyzék változása a cég tevékenységi körére vonatkozik, ezt a változást a cég illeték és közzétételi költségtérítés megfizetése nélkül jelentheti be a cégbíróságnak.

A cégeljárásra vonatkozó, 1998. előtt hatályos igazságügyminiszteri rendelet azonban arra is lehetőséget biztosított, hogy a cégjegyzékbe bejegyzett utcanév változása is a cégek anyagi megterhelése nélkül kerüljön a cégjegyzékben feltüntetésre, illetve közzétételre, figyelemmel arra, hogy a rendszerváltozást követően tömegesen került sor az utcanevek változására.

Ezt a rendelkezést az 1998. óta hatályos cégjogszabályok már nem tartalmazzák, mivel a jogalkotó 1997-ben úgy ítélte meg, hogy az ilyen jellegű módosítások folyamata befejeződött. Ugyanakkor - ha jelentős számban nem is - napjainkban is vannak esetek, amikor a cégbíróság illetékességi területének a cég székhelyét jelentő helység más megyéhez történő csatolásával bekövetkező változására, illetve az utcanév vagy házszám módosítására a cég akaratától, elhatározásától függetlenül, országgyűlési határozat vagy önkormányzati rendelet következtében kerül sor. Az ilyen változásnak tükröződnie kell a közhiteles cégnyilvántartásban, azonban indokolatlan, hogy ennek költségeit az érintett cég viselje. Ezért a törvény úgy rendelkezik, hogy az ilyen jellegű változást is illeték, valamint közzétételi költségtérítés megfizetése nélkül jelentheti be a cég.

Az európai egyesülésre vonatkozó 2137/85/EGK. rendelet 13-14. cikke kimondja, hogy az egyesülés a székhelyét egy másik tagállamba áthelyezheti. Ennek azonban az a feltétele, hogy előzetesen áthelyezési tervet kell készíteni és azt az egyesülés nyilvántartását vezető szervezetnél letétbe kell helyezni, valamint nyilvánosságra kell hozni. Az áthelyezésről szóló végleges határozatot csak 2 hónappal az áthelyezési terv nyilvánosságra hozatala után lehet meghozni. Az áthelyezés abban az időpontban lép hatályba, amikor az egyesülést az új székhelyén nyilvántartásba vették. Az egyesülés a korábbi nyilvántartásból csak ezt követően, ennek alapján törölhető.

A Ctv. 34. §-ának a cég székhelyének áthelyezésére vonatkozó rendelkezései ezért kiegészülnek az európai egyesülés székhelyáthelyezésével kapcsolatos speciális szabályokkal. Ennek értelmében az egyesülés székhelyáthelyezési tervét a cégbírósághoz kell benyújtani és ezzel egyidejűleg azt a Cégközlönyben is közzé kell tenni.

Az európai egyesülésnek a magyar cégnyilvántartásból való törlésére csak akkor kerülhet sor, amikor a magyar cégbíróság az új székhelyen történő nyilvántartásba vételről hivatalosan tudomást szerez. Ez pedig az Európai Unió Hivatalos Lapjában történő közzététellel valósul meg.

A 24. §-hoz

Az 1. számú társasági jogi irányelv 4. cikkére figyelemmel a Ctv. 43. §-ának (2) bekezdése felsorolja, hogy a cég írásbeli képviselete, hivatalos levelezése során milyen adatokat kell a cégnek magáról kötelezően feltüntetnie. A kötelezően feltüntetendő adatok (pl. a céget nyilvántartó cégbíróság neve, a cég cégjegyzékszáma) mellett a cégnek lehetősége van a jegyzett tőkéjére vonatkozó adat szerepeltetésére is. Ez a rendelkezés - az irányelvnek megfelelően - kiegészítésre szorul azzal, hogy ha a cég az iratain a jegyzett tőke összegét is megjelölni kívánja, úgy a cégjegyzékbe bejegyzett jegyzett tőke mellett a jegyzett, de még be nem fizetett tőke összegét is fel kell tüntetnie.

Külföldi vállalkozás magyarországi fióktelepe esetében pedig a 11. számú irányelv 6. cikkével való harmonizáció jegyében kell előírni, hogy fióktelep a levélpapírján köteles szerepeltetni az anyacégnek az 1. számú irányelv 4. cikkében meghatározott adatain kívül a saját nyilvántartására vonatkozó adatokat is. Európai egyesülés esetében a fentieken kívül fel kell tüntetni azt is, ha a vezető tisztségviselők képviseleti joga együttes, figyelemmel arra, hogy a 2137/85. EGK rendelet 25. cikke ezt megköveteli, mivel ennél a formációnál a főszabály a képviselők önálló képviseleti joga, így az ettől való eltérést hangsúlyozni kell.

A 25. §-hoz

Az 1. számú irányelv 11. cikkének (2) bekezdése határozza meg azokat az eseteket, amelyek fennállása a társaság létrejöttének semmisségét eredményezi. A felsorolás ún. „maximum-lista”, ami azt jelenti, hogy az ott felsoroltakon kívül nem nevesíthető egyéb ok a társaság semmissé nyilvánítására. (Kevesebb semmisségi ok meghatározására természetesen sor kerülhet, és az irányelv értelmében az is lehetséges, hogy semmisség címén egyáltalán ne lehessen megtámadni a társasági szerződést.)

A Ctv. 48. §-ának (2) bekezdésében foglaltak a 11. cikkben felsorolt semmisségi okok nem mindegyikét tartalmazzák (pl. azt az esetet, amikor az alapítók megsértik a jegyzett tőke legkisebb befizetendő összegére vonatkozó törvényes előírást), ugyanakkor néhány ponton meghaladják azt. Így nem lehetne semmisségi ok az, ha a létesítő okirat nem tartalmazza a tagok nevét (cégét). Természetesen a tagok (részvényesek) neve közvetett módon érvényességi kellék marad továbbra is, figyelemmel arra, hogy a semmisségi okok között szerepel az, ha a létesítő okirat nem tartalmazza a tagok (részvényesek) vagyoni hozzájárulását.

Az irányelvvel ellentétes rendelkezések kiküszöbölése többféle módon is lehetséges lenne. Miután az irányelv csak a korlátolt felelősségű társaságra és a részvénytársaságra, mint cégformára vonatkozóan tartalmaz kötelező előírásokat, megoldást jelenthetne, ha a Ctv. csak ezekre mondaná ki a korlátozott semmisségi okokat, hat hónapos perindítási határidőt megállapítva. A többi cég esetében semmisségi per indítására a Ptk.-ban meghatározott okokból kerülhetne sor, határidő nélkül, illetve esetleg szintén hat hónapos határidővel.

Nem indokolt azonban különbséget tenni ebből a szempontból az egyes cégformák között. A törvényesség biztosítása érdekében változatlanul indokolt fenntartani a semmisségi per indításának lehetőségét, viszont erre cégformától függetlenül, kizárólag az irányelv 11. cikkében meghatározott okokból, és a forgalom biztonsága érdekében a cég cégbejegyzéséről hozott végzés hivatalos lapban történt közzétételétől számított 6 hónapos határidővel kerülhet sor. A törvény azt is egyértelművé teszi, hogy az érvénytelenség jogkövetkezményei az azt megállapító ítéletet követően érvényesülnek, az addig vállalt kötelezettségeket teljesíteni kell.

A hatályos szabályozáshoz képest nem indítható a Ctv. szerinti érvénytelenségi per a cég létesítő okirata módosításának érvénytelensége esetében. Egyrészt azért, mivel a Ctv.-ben felsorolt okok tipikusan a cégalapításhoz kapcsolódnak, másrészt azért, mert a már bejegyzett cég esetében nem állnak fenn azok a fontos érdekek, amelyek a létesítő okirat tartalmának (harmadik személy által történő) vitatását kizárnák. Ha a létesítő okirat módosítása a Ptk. szerint indított semmisségi perben érvénytelennek bizonyul, ez nem érinti a cég létét, működését, csak annyit jelent, hogy a létesítő okirat módosításával együttjáró változások nem érvényesíthetők. Ebben a körben legfeljebb annak lehet jelentősége, hogy az ilyen perindításra se határidő nélkül kerülhessen sor. A Ptk. soron lévő átfogó újraszabályozása azonban ebben a körben is tervezi perindítási határidő beépítését a Ptk.-ba.

A 26. §-hoz

Az 1. számú társasági jogi irányelv 11. cikkéhez történő igazodás a 25. §-ban említetteken kívüli módosítást is indukál. Az irányelvben foglaltakkal szemben a Ctv. ugyanis törvényességi felügyeleti eljárás keretében is lehetőséget biztosít a létesítő okirat felülvizsgálatára és végső soron a cég megszűntnek nyilvánítására. A Ctv. 50. §-a (1) bekezdésének c) pontja kimondja, hogy törvényességi felügyeleti eljárásnak van helye, ha a létesítő okirat vagy annak módosítása nem tartalmazza vagy jogszabályba ütköző módon tartalmazza azt, amit a cégre vonatkozó anyagi jogszabályok kötelezően előírnak. Ebből következően az érvénytelenségi per korlátozottsága ellenére elméletileg előfordulhat, hogy a cégbíróság a céget peres eljárás lefolytatása nélkül törli a cégjegyzékből. A törvény ezért módosítja a Ctv. 50. §-át, megszüntetve annak lehetőségét, hogy a céget a bejegyzését követően az alapítással kapcsolatos hibák miatt törvényességi felügyeleti eljárásban törölhessék. Ez alól kivételt csak az az eset jelent, amikor a cég alapítása bűncselekménnyel történt, pl. a céget lopott személyazonossági igazolvány felhasználásával, pénzmosás céljából hozták létre. Ez olyan súlyos eset, amely indokolttá teszi, hogy törvényességi felügyeleti eljárás lefolytatására és ennek során a cég megszűntnek nyilvánítására sor kerülhessen, speciális határidővel, a bűncselekmény tényét megállapító jogerős bírósági ítélet meghozatalától számított 1 éven belül. Ez a rendelkezés nem áll ellentétben az irányelvben foglalt elvekkel, mivel az irányelv a polgári jog érvényesülési körében elkövetett alapítási hibák utólagos előhozását kívánja főszabályként kizárni.

A 27. §-hoz

A cégnyilvántartás közhitelességének biztosítása, a hitelezői érdekek védelme tette indokolttá bevezetésekor a hivatalból történő törlés eljárási szabályainak kialakítását. Az eljárás célja, hogy ha az ún. fantomizálódott cég a székhelyén (telephelyén, fióktelepén) nem található, valamint a cég képviseletére jogosultak tartózkodási helye is ismeretlen és a felkutatásukra tett intézkedések sem hoztak eredményt, a cég hivatalból törölhető legyen a nyilvántartásból, felszámolási eljárás kezdeményezése, illetve végelszámolás elrendelése nélkül.

Kétségtelen, hogy azokban az esetekben, amikor a cég a székhelyén nem található és a cég képviseletére jogosult személyek tartózkodási helye is ismeretlen, az esetek túlnyomó többségében értelmetlen lenne a törlést megelőzően végelszámolásról, illetve felszámolásról rendelkezni. Ugyanakkor olyan - további - jogszabályi rendelkezések szükségesek, amelyek a jelenleginél kielégítőbben garantálják azt, hogy a hivatalbóli törlésre csak valóban indokolt esetben kerülhessen sor, és ez lehetőség szerint a hitelezők kielégítésével történjen.

Ha egy cég „fantomizálódik”, tehát a székhelyéről eltűnik és a vezető tisztségviselői sem találhatók, ez felveti a cég tagjai felelősségének kérdését, hiszen nem tették meg az elvárható lépéseket a cég törvényes működése biztosításának érdekében. Indokolt ezért, hogy a cégbíróság a Ctv. 56. §-ának (1) bekezdésében meghatározott végzésében hívja fel a cég 25%-nál nagyobb szavazati joggal rendelkező tagjait (részvényeseit) arra, hogy 60 napon belül tegyék meg a szükséges intézkedéseket a törvényes működés helyreállítása érdekében, tehát jelentsék be a cég székhelyére, működésére, illetve a vezető tisztségviselők lakóhelyére vonatkozó új adatokat. A kívánt szavazati arány fennállása korlátolt felelősségű társaság és részvénytársaság esetében a cégjegyzékből, más cégformák esetében pedig a létesítő okiratból megállapítható.

A Gt. 56. §-ának (3) bekezdésében meghatározottakhoz hasonlóan a Ctv. kimondja, hogy nem hivatkozhat korábbi korlátozott felelősségére a cég 50%-ot meghaladó szavazati joggal rendelkező tagja (részvényese) és korlátlanul felel a „megszűnt” cég ki nem elégített kötelezettségeiért, ha a cégbíróság felhívásának nem tesz eleget. Az új rend - a szigorú jogkövetkezményekre figyelemmel - várhatóan csökkenteni fogja a törlési eljárások indokolatlanul magas számát. Eddig a rosszhiszemű tagok vagy vezető tisztségviselők gyakran pl. a köztartozások hátrahagyása céljából juttatták a cégüket a hivatalbóli törlési eljárás sorsára.

A törvény lehetőséget biztosít az érintett tagnak (részvényesnek) arra, hogy mentesüljön a felelősségének „átfordulása” alól. Erre abban az esetben kerülhet sor, ha a polgári jog általános szabályai szerint bizonyítja, hogy a cég törvényes működése helyreállítása érdekében úgy járt el, ahogyan az az adott helyzetben elvárható, pl. igazolja, hogy megtette a szükséges lépéseket a taggyűlés (közgyűlés) összehívása érdekében, azonban arra mégsem került sor, vagy ott érdemi döntés önhibáján kívül nem született.

A törvény csak azon tagok esetében alkalmazza ezt a szigorú felelősségi szabályt, akik a befolyásuk mértékénél fogva (50%-ot meghaladó szavazati jogukra figyelemmel) elvileg képesek lennének a törvényes működés helyreállításának biztosítására, ezt azonban figyelmeztetés ellenére sem teszik meg. A tagok (részvényesek) mulasztása (valamint a kimentés elmaradása) esetén, illetve ha nincs olyan tag (részvényes), akinek módjában állna a törvényes működés helyreállítása, a cégbíróság elrendeli a hivatalbóli törlési eljárás lefolytatását.

A gyakorlatban többször előfordult, hogy a cég elleni felszámolási eljárás kezdeményezését követően, de még a felszámolás elrendelése előtt a cégbíróságon törlési eljárás indult, melynek eredményeként a cég törlésére is sor került. Ez meghiúsította a felszámolási eljárás lefolytatását, a hitelezők kielégítését. Figyelemmel arra, hogy a két eljárás közül - amennyiben annak feltételei fennállnak - a felszámolási eljárásnak van prioritása, a törvény rögzíti, hogy a felszámolási eljárás lefolytatása iránti kérelem benyújtásáról a megyei bíróságnak haladéktalanul értesítenie kell a törlési eljárást folytató cégbíróságot. (Eddig csak hónapokkal később, a felszámolás elrendeléséről szerzett információt a cégbíróság.) A törlési eljárás folyamatban léte a cégjegyzékből a jövőben már megállapítható, így a felszámolási eljárást lefolytató bíróság is ismeretekkel rendelkezhet arról, hogy az ügyben a törlési eljárás folyamatban léte miatt feltétlenül értesítenie kell a cégbíróságot.

Az értesítésre nem csak közvetlenül a felszámolási eljárás kezdeményezését követően kerülhet sor, hanem később is, a felszámolási eljárás folyamatban léte, de még a felszámolás elrendelése előtt is megindulhat jelenleg a cégbíróságnál hivatalból történő törlési eljárás, amelyet a jövőben a cégbíróság az értesítés birtokában már nem fog elrendelni. Az értesítés a cégiratok részét képezi. A felszámolási eljárás megindítására vonatkozó tény nem része a cégjegyzéknek, hiszen az eljárás megindulása nem feltétlenül alapozza meg a felszámolás elrendelését. Az értesítésnek az a célja, hogy a párhuzamos eljárásokat kiküszöbölje, illetve a prioritásokat meghatározza.

A cégbíróság az értesítést követően a cég törléséről - a felszámolás elrendelésére vonatkozó végzés jogerőre emelkedéséig - folyamatban lévő törlési eljárás esetében sem határozhat. A felszámolás jogerős elrendelése esetén a törlési eljárást meg kell szüntetni, ellenkező esetben a törlési eljárás folytatódik.

Ha a felszámolási eljárásban az érintett cég egyezséget köt a hitelezőivel, intézkedésre nincs szükség, hiszen a törlési eljárást a felszámolás elrendelésével meg kellett szüntetni, a felszámolási eljárást lefolytató bíróság pedig közzéteszi a felszámolási eljárás befejezésének tényét és okát is. Ha a felszámolási eljárás során derül fény a cég új székhelyére, vezetőinek hollétére, de a felszámolást a bíróság mégsem rendeli el, és az eljárást megszünteti, a cégbíróságnak nem a hivatalbóli törlési eljárást kell lefolytatnia, hanem törvényességi felügyeleti intézkedéssel arról kell gondoskodnia, hogy a cég vezetői a szükséges változásbejegyzési kérelmeket benyújtsák a cégbírósághoz.

A 28. §-hoz

Ha a cég tagjai a törvényes működést nem állították helyre, a törlési eljárás lefolytatásának elrendelése során első lépésként a Ctv. 57. §-ának (1) bekezdése szerinti hirdetményben fel kellene hívni az érdekelteket, hogy a cég székhelyére, működésére, illetve a képviselőjére vonatkozó adatokat a közzétételtől számított 30 napon belül jelentsék be. Érdemi bejelentés esetén - feltéve, hogy a cég törvényes működése helyreáll, az új cégjegyzékadatok bejegyzéséhez szükséges változásbejegyzési kérelmet a cég képviselője benyújtja - a cégbíróság a törlési eljárást megszünteti, ennek hiányában pedig újabb végzést tesz közzé, amelyben már a hitelezőket, illetve az egyéb érdekelteket hívja fel a cég - általuk ismert - vagyonának, illetve a hitelezői igényeknek a bejelentésére. Ezt az eljárást az indokolja, hogy az utóbbi időszakban több olyan eset is felmerült a cégbíróságok gyakorlatában, amikor a Ctv. 56-58. §-ainak szabályai szerinti törlési eljárás során, a végelszámolás illetve felszámolás lefolytatásának mellőzésével törölt cég vonatkozásában utóbb ingó vagy ingatlan vagyon került elő, melynek sorsáról intézkedés nem történt - nem történhetett - a törlést megelőzően és a vagyonból ezért a hitelezők nem nyerhettek kielégítést, illetve a vagyon sorsa rendezetlen maradt.

A kétlépcsős eljárást az is szükségessé teszi, hogy felesleges a hitelezőket az első végzésben igénybejelentésre felhívni akkor, ha más érdekelt még bejelentheti a cég törvényes működésének helyreállításához szükséges adatokat, hiszen az immár szabályosan működő cég esetében, ebben a formában szóba sem jöhet a hitelezők kielégítése. Erre csak akkor kerülhet sor, ha érdemi bejelentés nem érkezett. A másik feltétel természetesen az, hogy van olyan vagyona a cégnek, amelyből a hitelezők kielégítésére - akár részben is - sor kerülhet. A törvény értelmében a hitelezők igénybejelentést tehát akkor nyújthatnak csak be, ha ismereteik szerint van olyan vagyontárgya a „fantomcégnek”, amelyből kielégítést kereshetnek. Ennek hiányában a hitelezői igények bejelentése a cégbírósági eljárásban teljesen felesleges, ezért nem is lehetséges.

A cégbíróság a hitelezőknek szólóhoz hasonló tartalmú felhívást (megkeresést) intéz a cég székhelye szerint illetékes földhivatalhoz, valamint más közhiteles nyilvántartást vezető szervezethez, amelyek esetenként frissebb információval rendelkeznek a cégről, illetve annak vagyonáról. Ezek 30 napon belül kötelesek a cégbíróságot tájékoztatni.

A 29. §-hoz

Ha a cég ingó (ingatlan) vagyona, követelése, vagy vagyoni részesedése a cégbírósági eljárásban ismertté válik, a cégbíróság megkeresésére a cég székhelye szerint illetékes megyei bíróságon felszámolási eljárás lefolytatására kerül sor (a Cstv.-ben is rögzítésre kerül, hogy a cégbíróság ilyen esetben felszámolási eljárást kezdeményezhet) melynek célja a hitelezői igények minél szélesebb körű kielégítése az ismertté vált vagyonból. A cégbíróság értesítése alapján, tehát hivatalból indult felszámolási eljárás esetében a felszámolást lefolytató bíróság már nem mérlegelheti a felszámolás elrendelését. A hitelezők felhívására a Cstv. szabályai szerint is sor kell, hogy kerüljön, hiszen a 28. §-hoz fűzött indokolás értelmében előfordulhat, hogy vannak olyan hitelezők, akiknek jogos követelése van a céggel szemben, de a vagyontárgy ismeretének hiánya miatt abban a körben nem jelentkeztek. Ugyanakkor a felszámolási eljárásban nem előfeltétel, hogy a hitelező megnevezze a kielégítésére felhasználható vagyoni kört, így a felszámoló felhívására ezek a „kimaradt” hitelezők is bejelenthetik majd igényeiket, ha úgy mérlegelik, hogy az előkerült vagyon mértékére, a kielégítési sorrendben elfoglalt helyükre figyelemmel esélyük van arra, hogy követeléseik legalább egy része megtérüljön majd.

A hatályos szabályok szerint az egyszerűsített felszámolási eljárás lefolytatását a felszámoló kezdeményezheti. Nyilvánvaló, hogy a cégbíróság értesítése alapján a törlési eljárás következtében indult eljárások nagy részében - figyelemmel a cég vezetőinek eltűnésére, az iratok hiányára - általában erre fog sor kerülni.

Ha a cég vagyonára vonatkozó hitelezői bejelentés nem érkezik és a cég székhelye, illetve képviselője változatlanul ismeretlen, a cégbíróság a hatályos szabályokkal egyezően végelszámolás elrendelése, illetve felszámolási eljárás kezdeményezése nélkül hivatalból törli a céget a cégjegyzékből. Mind a felszámolási eljárás kezdeményezéséről, mind pedig a hivatalbóli törlésről szóló végzés ellen fellebbezésnek van helye. A törlési eljárás folytatásáról rendelkező Ctv. 57. § (3) bekezdésében említett végzés ellen külön fellebbezésnek nincs helye, az ellen a törlési eljárását befejező határozat ellen benyújtott fellebbezésben lehet jogorvoslattal élni.

A cég törlését elrendelő végzés jogerőre emelkedését a Cégközlönyben közzé kell tenni. Erre azért van szükség, mert a törlésről szóló végzés jogerőre emelkedéséig a cég a törvényes működését helyreállíthatja, és így a törlés valójában nem következik be, a cégbíróság a törlési eljárást megszünteti. Célszerű ezért, ha a Cégközlönyt követve egyértelműen kitűnik, hogy melyek azok a cégek, amelyek törlése jogerőre is emelkedett.

A 30. §-hoz

Ha a cég törlését követően válik ismertté a törölt cég vagyona, akár végelszámolás, vagy felszámolás lefolytatásával, akár hivatalbóli törlési eljárással szűnt is meg a cég, rendezni kell az így ismertté vált vagyon sorsát. A gyakorlatban ugyanis többször előfordult, hogy a cég törlését követően ingatlantulajdonra derült fény, amelynek ingatlan-nyilvántartási sorsa nem volt rendezhető. Tipikusan akkor merülnek fel ilyen esetek, amikor a cégbíróság hivatalbóli törlési eljárást folytatott le, ezért a törvény a Ctv.-ben helyezi el az utólagos vagyonrendezési eljárás szabályait, figyelemmel arra is, hogy a Ctv. ún „vegyes” törvény, tehát mind anyagi jogi, mind eljárásjogi rendelkezéseket tartalmaz, és arra is, hogy a tervezett rendelkezés az összes cégforma esetében irányadó szabálynak minősül. Így nem célszerű a rendelkezéseket az egyes cégformákra vonatkozó anyagi jogi rendelkezések között ismételve elhelyezni.

A Ctv. szabályozása ezért kiegészül egy új nemperes eljárással, az ún. vagyonrendezési eljárással, amelyet a törölt cég utolsó bejegyzett székhelye szerint illetékes megyei bíróság folytat le. Figyelemmel a hivatalbóli törlési eljárás új szabályozására, amely lehetőséget ad a hitelezőknek az eljárásba való bekapcsolódásra, feltehető, hogy a vagyonrendezési eljárás lefolytatására elenyésző számban lesz csak szükség, mivel a vagyon sorsát már a törlési eljárással összefüggésben rendezni lehet.

A törvény szándékosan nem rendelkezik arról a kérdésről, hogy a nemperes eljárást a megyei bíróság melyik csoportja folytassa le. A megyei bíróság nevében jár el a felszámolási eljárásokat lefolytató bírósági csoport és a cégbíróságnak nevezett bírósági csoport is. A bírósági ügyvitel szabályairól szóló rendeletben, illetve megyei bíróság vezetése keretében - munkaszervezési szempontok figyelembevételével - lehet majd eldönteni, hogy melyik ügyszak munkáját célszerűbb igénybe venni. Kétségtelen, hogy az eljárás jellegénél fogva a felszámolási eljáráshoz áll közelebb, hangsúlyozni kell azonban, hogy ez az eljárás egy önálló nemperes eljárás, amely esetében a felszámolásra irányadó szabályok csak akkor kerülhetnek alkalmazásra, ha ezt a Ctv. 58/A-E. §-ai kifejezetten megengedik. Más esetekben, mint a nemperes eljárások esetében általában, a háttérszabályozás a Polgári perrendtartás, ahogy ezt a 105/1952. (XII. 28.) MT rendelet 13. §-a világosan rendezi.

A vagyonrendezési eljárás kérelemre indul, ha azt a törölt cég hitelezője, tagja, vagy olyan személy kezdeményezi, aki a megjelölt vagyonra tulajdoni igényt támaszt. Ilyen személy lehet pl. az elhunyt tag örököse. A bíróság a kérelemben foglaltakat megvizsgálja. A nemperes eljárás jellegével összeegyeztethető, hogy szükség esetén további okiratokat szerezhet be, illetve szűk körben meghallgatásokat foganatosíthat. Az illetékekről szóló 1990. évi XCIII. törvény 42. §-ának h) pontja szerint a külön nem említett nemperes eljárásokban az eljárási illeték az eljárás tárgya értékének 3%-a, az illetékekről tehát a törvényben külön rendelkezni nem kell.

A vagyontárgy megléte esetében sem kell a vagyonrendezési eljárást lefolytatni akkor, ha az valószínűsíthető, hogy a vagyontárgy értékesítéséből befolyó összeg már az eljárási költségeket, pl. a vagyonrendező díját sem fedezné. Ebben az esetben ugyanis az eljárás kezdeményezője sem kaphat semmit, sőt a vagyonrendező költségeinek egy része is fedezetlen maradna. A bíróság e mérlegeléssel hozott döntése ellen külön fellebbezésnek van helye. Ha a kérelmező vállalja, hogy a vagyonrendező költségeit és díját, illetve az eljárás lefolytatásával járó kiadásokat megelőlegezi és megtéríti, akkor a vagyonrendezési eljárás lefolytatását el kell rendelni akkor is, ha a vagyontárgy csekélyebb értékűnek minősíthető. Erre pl. akkor kerülhet sor, ha a kérelmezőnek valamilyen különleges érdeke fűződik ahhoz, hogy a vagyontárgyát alacsony értéke ellenére megszerezze, pl. családi bútordarab, vagy emlék.

Meghatározott esetekben a vagyonrendezési eljárást a közhiteles nyilvántartást (pl. ingatlan-nyilvántartást) vezető szervezet bejelentésére, hivatalból kötelező lefolytatni, feltéve, hogy a nyilvántartásban a törölt cég tulajdonosként szerepel. Ennek célja a nyilvántartások közhitelességének biztosítása.

Erre tekintettel, ha közhiteles nyilvántartásban szereplő vagyontárgy létére derül fény, a vagyonrendezési eljárás lefolytatása kötelező akkor is, ha nem a nyilvántartást vezető szervezet jelentette be a vagyontárgy létét. Ebben az esetben tehát nem mérlegelhető, hogy a vagyon értékesítése fedezni fogja-e az eljárás lefolytatásával járó költségeket [58/B. § (2) bek.].

Ha egyértelműen megállapítható, hogy a kérelmező által megjelölt vagyon a törölt cég tulajdonában állt, és a kérelmező a tulajdoni igényét kellőképpen valószínűsíti, az eljárás lefolytatását elrendelő és a Cégközlönyben közzétételre kerülő végzésben fel kell hívni a cég kielégítést nem nyert hitelezőit, illetve a volt tagokat (részvényeseket) a vagyonrendezőnél történő jelentkezésre. Ugyanígy kell eljárni akkor is, ha az eljárás hivatalból indult meg. A kérelmező igénye ellenére előfordulhat ugyanis, hogy az eljárás eredményeképpen nem jut hozzá a törölt cég vagyonához, mert az a cég hitelezőinek vagy többi hitelezőjének kielégítésére (is) szolgál. Az eljárás során ugyanis először a hitelezők nyernek kielégítést, és az esetlegesen fennmaradó vagyon kerül felosztásra a volt tagok (részvényesek) között a cégformára irányadó szabályok szerint azzal az eltéréssel, hogy a felosztás csak a kérelmezőként jelentkező tagok (részvényesek) között történik meg.

Ha egyéb érdekelt kezdeményezi az eljárás lefolytatását, az érdekelt helyzetét annak a helye határozza meg, akinek jogán fellép. A hitelező örököseként jelentkező kérelmező nyilvánvalóan előbb kap kielégítést, mint a tag örököse, aki szintén bejelentkezik az eljárás folyamán, mint olyan személy, aki a vagyontárgyra vagy annak értékére lehetőség szerint igényt tartana.

A bíróság az eljárás lefolytatását elrendelő végzésben a felszámolók névjegyzékéből vagyonrendezőt jelöl ki. Az eljárásba bekapcsolódni kívánó igényjogosultak igényeiket a közzétételt követő 30 napon belül a vagyonrendezőnek jelenthetik be.

Az eljárásra, különösen a vagyonrendező tevékenységére több pontban a Cstv. szabályozása vonatkozik, így pl. a bíróság által a felszámolók névjegyzékéből kirendelt vagyonrendező a Cstv.-ben foglaltak szerint értékesíti a vagyont. Ez főszabályként a Cégközlönyben közzétett nyilvános értékesítési felhívással történik. Az irányadó Cstv. rendelkezéseket a Ctv. kifejezetten nevesíti. Más esetben a Cstv. szabályai nem jönnek figyelembe, így a törvény a vagyonrendező költségeinek és munkadíjának megállapítására vonatkozóan is önálló szabályozást tartalmaz.

Fontos szabály, hogy ingatlan értékesítése esetében a vagyonrendező által megkötött szerződés alapul szolgál a tulajdonváltozás bejegyzésére az ingatlan-nyilvántartásba, annak ellenére, hogy a cég jogalanyisága a törléssel megszűnt, így a vagyonrendező eljárása valójában nem képviseleti tevékenység, hanem sui generis, a törvényen alapuló jogkör. Az ingatlan-nyilvántartási helyzetet a tulajdonjog megszerzőjének kell rendeznie.

A vagyon értékesítése kivételesen mellőzhető. Erre akkor kerülhet sor, ha a kérelmező, vagy a kérelmezők természetben kívánják a vagyontárgyat megtartani. Ennek feltétele, hogy az eljárás lefolytatásával járó összes költség előlegezését, illetve megfizetését vállalják. A szabályozásból világosan következik, hogy ilyen igényt az támaszthat, akit más igényjogosult nem előz meg a kielégítésben. A volt tagok nyilvánvalóan nem kérhetik a természetben való átadást akkor sem, ha a költségeket előlegeznék, ha vannak a cégnek a vagyonrendezési eljárás során jelentkezett hitelezői, akik igényének kielégítése megelőzi a volt tagok ilyen irányú kérését. Ha viszont pl. a vagyonrendezési eljárásba bejelentkezett két hitelező kéri a természetben való kiadást, vagy a volt tagok hitelezők hiányában élnek ezzel a jogukkal és megfelelnek a törvényben foglalt egyéb feltételeknek is, nincs akadálya a kérelem teljesítésének. A vagyonrendezőnek ilyen esetben is kötelessége meggyőződni a vagyontárgy tényleges forgalmi értékéről, mert pl. csak így állapítható meg, hogy a hitelezők követelésének kielégítésére milyen arányban került sor, vagy a volt tagok milyen értékhez jutottak. Ez a későbbi bírósági eljárások körében még jelentőséggel bírhat.

A törvény leszögezi, hogy az eljárás lefolytatásával járó költségek fedezete a hitelezői követeléseket is megelőzi. Ezt követően azonban a hitelezők kielégítése az elsődleges. Ennek során azonban nem a Cstv.-ben irányadó kielégítési szabályok érvényesülnek, hanem a kielégítés követelésarányos. A bejelentkezett hitelezők igényeit 100%-nak véve az abból 20%-kal rendelkező hitelező, a befolyt pénzösszegből is 20%-ra tarthat igényt. Ha hitelezők nem jelentkeztek, a vagyontárgy értékesítéséből befolyt összeg felosztása a volt tagok (részvényesek) között történik meg. ennek során a cégre vonatkozó anyagi jogban a cég megszűnésére előírt vagyonfelosztási szabályokat kell alkalmazni, kivéve, ha megszűnést megelőző, utolsó hatályos létesítő okirat ettől eltérő rendelkezéseket tartalmazott.

Sajátos rendelkezés, hogy a felosztás során nem kell minden volt tagot (részvényest) figyelembe venni, hanem csak azokat, akik ténylegesen igényt támasztottak. Ellenkező esetben a volt tagok örököseiknek felkutatása lehetetlen helyzetbe hozná a bíróságot. A polgári eljárás alapelve a kérelemre történő eljárás. Ha a volt tag vagy örököse a közzététel ellenére az eljárásba nem kapcsolódik be, úgy kell tekinteni, mint aki igényéről lemondott. A vagyontárgy értékesítését követően, illetve annak mellőzése esetén is, a vagyonrendező vagyonfelosztási javaslatot készít, amelynek során a már bemutatott kielégítési rendet köteles alkalmazni.

A vagyonfelügyelő a közvetlenül felmerült költségei mellett 100 ezer Ft munkadíjra és járulékaira tarthat igényt. Ez a díj egy átalány jellegű díj, amely egyes esetekben pl. az értékesítés mellőzése esetében hasznot jelenthet a vagyonrendezőként eljáró felszámolónak, más esetekben a munkájával arányban álló jövedelmet biztosít, kivételesen előfordulhat, hogy az értékesítéssel járó munka és a vagyonfelosztási javaslat elkészítése olyan bonyolult, amelyet nem teljesen fedez a törvényi munkadíj. Ilyenkor sincs azonban jogi lehetőség a munkadíj összegének bírói megváltoztatására.

A bíróság a vagyonrendező által készített iratokat megvizsgálja, jóváhagyja és végzésében rendelkezik a még szükséges intézkedések megtételéről is. Pl. az értékesítés mellőzése esetében a bíróság végzése adja a kérelmezők tulajdonába a vagyontárgyat. A vagyontárgy természetbeni kiadására, illetve az ingatlan-nyilvántartási bejegyzésre csak akkor kerülhet sor, ha igazolást nyer, hogy az eljárási költségek - ide értve a vagyonrendező díját is - megtérítésre kerültek. Ha több vagyontárgy értékesítése történik meg és csak az egyik vonatkozásában kérték a természetbeni kiadást, a költséget le kell vonni a befolyt összegből és a felek által előlegezett összeget vissza kell utalni.

Ha a vagyonrendezési eljárásra hivatalból kerül sor, annak ellenére, hogy a vagyontárgy értéke pl. előre láthatóan nem fedezte az eljárás költségeit, a befolyt összegből nem fedezhető költségeket az állam viseli. Erről a bíróságnak a végzésében értelemszerűen rendelkeznie kell.

A cég törlését követően kivételes esetben akkor is előkerülhet a cég vagyona, ha a törlést nem hivatalbóli törlési eljárás, hanem végelszámolás vagy felszámolási eljárás előzte meg. Ebben az esetben ugyanazt a nemperes eljárást folytatja le a bíróság, ha igénybejelentés történik a vagyontárgyra, vagy arról hivatalból tudomást szerez. A lényeges eltérés az, hogy ha felszámolás következtében szűnt meg a cég, akkor ezen utólagos nemperes eljárást is a felszámolást elrendelő bíróság folytatja le. Ebben a körben tehát a törvény maga rendezi azt a kérdést is, hogy a megyei bíróság melyik részlege köteles eljárni az ügyben. Az eljárás során lehetőség szerint a korábban már eljárt felszámolót kell kirendelni (kivéve pl., ha már nem szerepel a felszámolók névjegyzékében). A legfontosabb különbség azonban az a rendelkezés, amely kimondja, hogy ilyen esetben a Cstv. szerinti kielégítési sorrendet kell a vagyonfelosztás során alkalmazni. A hitelezők tehát ebben a körben is regisztrációs költség nélkül, 30 napon belül jelentkezhetnek igényeikkel, de kielégítésükre már más szabályok szerint szigorú sorrendben, a követelések jellegéhez igazodva kerül sor. Ennek az az oka, hogy felszámolás esetében mindig maradnak fenn ki nem elégített hitelezői követelések és a felszámolási eljárás lefolytatását követően esetleg nem sokkal előkerült vagyontárgy esetében nem célszerű eltérő felosztási rendet alkalmazni.

A 31-32. §-hoz

A kézbesítési megbízotti jogintézmény újraszabályozására, tartalmának pontosítására tekintettel a jogviszony fennállásának igazolására szolgáló - csatolandó - melléklet meghatározása is megfelelően módosul, kifejezve, hogy annak tartalma nem meghatalmazás, hanem megbízási jogviszony.

Az új vállalkozási formára, az európai egyesülésre tekintettel szükségessé válik a Ptk.-ban meghatározott gazdálkodó szervezetekre vonatkozó taxáció kiegészítése az európai gazdasági egyesüléssel. E rendelkezés hatályba lépésére csak a csatlakozásról szóló szerződést kihirdető törvény hatályba lépésével kerül sor.

A 33. §-hoz

A 32. §-ban rögzített okból módosul a csődtörvény 3. §-a is, mely a törvény hatálya alá tartozó gazdálkodó szervezeteket sorolja fel. A törvény 1. §-ának (5) bekezdésében foglaltakkal összhangban az európai egyesülésre vonatkozóan irányadóak lesznek a csődtörvény rendelkezései. Ahogy az európai egyesülésre vonatkozó szabályok, úgy ez a rendelkezés is a csatlakozásról szóló nemzetközi szerződést kihirdető törvénnyel együtt lép hatályba.

A hivatalbóli törlési eljárás újraszabályozásával összhangban is módosítani kell a csődtörvényt. Jelenleg ugyanis a cégbíróság értesítése alapján, tehát hivatalból csak abban az esetben indulhat felszámolási eljárás, ha a cégbíróság a céget törvényességi felügyeleti jogkörében megszűntnek nyilvánítja. A jövőben a cégbíróság értesítése nyomán indul el a felszámolási eljárás akkor is, ha a törlési eljárás során megállapítást nyer, hogy az érintett cég rendelkezik vagyonnal (Ctv. 29. §). Ezekre az esetekre vonatkozó speciális rendelkezés, hogy ilyenkor a felszámolási eljárásra illetékes megyei bíróság a fizetésképtelenség fennállását nem vizsgálhatja, az adós felszámolását el kell rendelnie.

-----STARTING---POINT---VEGE---

A 34-35. §-hoz

A törvény több lépcsős hatálybalépési rendelkezéseket tartalmaz, figyelemmel arra, hogy a szabályok egy része, pl. az európai egyesülést szabályozó rendelkezések csak az Európai Unióhoz történő csatlakozási szerződést kihirdető törvény hatályba lépése napján lépnek hatályba. A rendelkezések másik része viszont független a csatlakozás időpontjától, így korábbi hatályba léptetésük is lehetséges.

Két rendelkezést illetően későbbi, 2005. január 1-jei hatálybalépést állapít meg a törvény a megfelelő felkészülési idő biztosítása érdekében. A Gt. azon rendelkezései, melyek a részvénytársaság alapításakor a jegyzett tőkén belül a kötelező pénzbeli és nem pénzbeli hozzájárulás arányára vonatkoznak, csak ekkor kerülnek hatályon kívül helyezésre.

A törvény új rendelkezései érintik a cégjegyzékbe már bejegyzett cégeket is, ezért indokolt, hogy a törvény megfelelő időt biztosítson ezek számára az új szabályokhoz való igazodásra. Ennek elősegítése érdekében a törvény úgy rendelkezik, hogy azokhoz a szabályokhoz, amelyek esetében ez lehetséges, hivatalból alkalmazkodjon a cégnyilvántartási rendszer. Így pl. a cégjegyzés módjára vonatkozó cégjegyzékrovat 2004. január 1-jén automatikusan, a számítógépes rendszer útján „a képviselet módja” rovatra változik. Ha erre nem kerülhet sor, a bejegyzett cégek a cégjegyzékben vezetett adataik első változásakor kötelesek az új rendelkezéseknek megfelelni, így - többek között - változásként bejelenteni, hogy milyen engedélyköteles tevékenységet végeznek, vagy pl. hogy a könyvvizsgáló jogviszonya mikor keletkezett és meddig tart.

A törvény hatálybalépésekor már bejegyzett részvénytársaságok pedig 2004. június 30. napjáig kötelesek az alapító okiratukat (alapszabályukat) az új rendelkezésekhez igazítani, ennek során, pl. meghatározni a részvénybevonás feltételeire és módjára vonatkozó részletes szabályokat.

A 36. §-hoz

A törvény végén feltüntetésre kerül az Európai Unió azon társasági jogi irányelveinek teljes köre, amelyekhez történő teljes mértékű jogharmonizációs igazodást megvalósítja a törvény. A Ctv. és a Gt. már tartalmaz ilyen jogharmonizációs klauzulát. Ezt nem szükséges módosítani, mivel e törvény az ott már felsorolt irányelvek további részletrendelkezéseihez való igazítást végzi el, új irányelv pedig, amelyet e törvény figyelembe venne, nincs. E törvény végén a klauzula elhelyezése azért indokolt, mert célszerű kifejezésre juttatni, hogy ezzel a törvénymódosítási csomaggal a jogharmonizáció újabb lépése történt meg, másrészt a törvény sui generis rendelkezik az európai gazdasági egyesülésről.