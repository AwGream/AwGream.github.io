2017. évi LXXXVIII. törvény indokolása

az elektronikus hírközlésről szóló 2003. évi C. törvény módosításáról

-----STARTING---POINT---ALTALANOS--- 

A törvény célja a fogyasztók érdekeinek hatékonyabb védelme.

A „hűségszerződéssel” operáló szolgáltatók piacán a mai körülmények teljesen kiszolgáltatottá teszik a fogyasztókat. Számos szolgáltató úgy alakítja ki a díjtételeit, hogy a fogyasztóknak ne érje meg igénybe venni az adott szolgáltatást csak „hűségszerződés” megkötésével, ami a hatályos rendelkezések alapján akár 2 éves elköteleződést is jelenthet. Gyakori jelenség, hogy a hűségidő lejártával a fogyasztó „hűsége jutalmául” csak jóval drágább díjtételek mellett tudja igénybe venni ugyanazt a szolgáltatást egészen addig, amíg újabb hűségszerződést nem köt.

Ugyanakkor a szolgáltatók számos esetben akár egyoldalúan is módosíthatják a szerződési feltételeket - még határozott idejű előfizetői szerződés esetén is -, ami nem mindig szolgálja a fogyasztók érdekeit.

Mindezek miatt szükséges az elektronikus hírközlésről szóló 2003. évi C. törvény módosítása, amely lehetővé teszi, hogy a fogyasztókat kedvezőtlenül érintő egyoldalú szerződésmódosítás esetén (pl. a díjtételek megemelése), a fogyasztóknak lehetőségük legyen a határozott idejű szerződés felmondására anélkül, hogy nekik abból hátrányuk származna.

A módosítás ezen felül a határozott idejű előfizetői szerződés maximális hosszát egy évre korlátozza. A törvény arról is rendelkezik, hogy a határozott időtartamú előfizetői szerződés lejáratát követően a fogyasztó nem kerülhet hátrányosabb helyzetbe annál, mintha új előfizetőként érkezne. A jogszabály módosítás megteremti továbbá annak a lehetőségét is, hogy az előfizető számára hátrányos jogkövetkezmények nélkül kiléphessen a hűségidős szerződésből, ha a szolgáltató utólag egyoldalúan módosítja a televízió-szolgáltatás nyújtása során a díjcsomagba tartozó csatornákat.

-----STARTING---POINT---RESZLETES---

Az 1. §-hoz

A törvény a határozott időtartamú előfizetői szerződés - vagyis az úgynevezett „hűségidő” - jelenleg 24 hónapos maximális hosszát 12 hónapra rövidíti.

Jelenleg problémát jelent az előfizetők számára, hogy a 24 hónapos hűségidő indokolatlanul hosszú a gyors technológiai fejlődéshez és a piaci változások üteméhez képest, ezért előfordul, hogy az előfizető „bennragad” egy számára már nem előnyös szerződéses konstrukcióban, amiből a hűségidő végéig nem tud hátrányos jogkövetkezmény nélkül kilépni. A módosítás ezért 12 hónapban maximalizálja a hűségidő lehetséges hosszát.

Lehetőség van arra, hogy a határozott idejű szerződés időtartama akár két év legyen abban az esetben, ha a szerződéskötéshez kedvezményes készülék vásárlás - televízió, mobil telefon, számítógép stb. - is kapcsolódik. Ebben az esetben az előfizetés díja megegyezik az egy évre kötött szerződések díjával.

A hűségszerződéssel vásárolt készüléknél a szolgáltató köteles ingyen függetleníteni a készüléket a határozott idejű szerződés lejártát követően.

A módosítás a határozott idejű szerződés megszűnése helyett annak lejártáról rendelkezik.

A 2. §-hoz

Az előfizetői szolgáltatást nyújtó elektronikus hírközlési szolgáltatók által alkalmazott hűségszerződések lejártát követően az előfizetők sok esetben hátrányosabb helyzetbe kerülnek az új szerződést megkötő előfizetőkhöz képest. A cégek a hűségszerződések alapján meghatározott ideig kedvezőbb áron nyújtják a szolgáltatásaikat. A hűségidő lejártát követően több előfizető szembesül azzal, hogy számára kedvezőtlenebb díjakért tudja ugyanazt a szolgáltatást igénybe venni, mint azok, akik új előfizetőként kötnek szerződést az adott szolgáltatóval. Ezt kezeli a törvény, amelynek értelmében a határozott időtartamú előfizetői szerződés lejáratát követően a fogyasztó nem kerülhet hátrányosabb helyzetbe annál, mintha új előfizetőként érkezne.

A 3. §-hoz

Számos előfizető a műsorterjesztési szolgáltatásról (televízió-szolgáltatás) szóló szerződés megkötésekor elsősorban az ún. tematikus csatornák (sport, mesék, életmód) miatt választja az adott szolgáltató hűségszerződését. Ugyanakkor sok előfizető szembesül azzal, hogy a hűségidő alatt a szolgáltató egyoldalúan az előfizető hátrányára módosítja a csatornakiosztást. A jogszabály módosítás annak a lehetőségét teremti meg, hogy az előfizető a fenti érdekmúlás miatt, számára hátrányos jogkövetkezmények nélkül kiléphessen a szerződésből 45 napon belül.

A 4. §-hoz

A törvény a hatályos szabályozáshoz képest az előfizetők számára kedvezőbben és egyértelműbben szabályozza, hogy ha a határozott időtartamú előfizetői szerződés („hűségidő”) tartama alatt a szolgáltató bármely okból az előfizető számára hátrányosan változtatja meg a szolgáltatás jellemzőit, akkor az előfizető jogosult hátrányos jogkövetkezmények nélkül kilépni a szerződésből 45 napon belül.

Az 5. §-hoz

A törvény a határozatlan idejű előfizetői szerződések előfizető általi felmondásának jelenlegi 8 napos felmondási határidejét módosítja azzal, hogy lehetővé teszi az azonnali hatályú felmondást.

A rendelkezés kimondja, hogy a hűségszerződés lejártakor a szerződés átalakul határozatlan idejű szerződéssé. A feleknek azonban lehetőségük van úgy dönteni, hogy a határozott idejű szerződés lejártakor megszüntetik a szerződést. A szolgáltató részére kötelezettségként írja elő, hogy a határozott idejű szerződés lejárta előtt 90 nappal 3 alkalommal tájékoztassa a fogyasztót a szerződés lejártát követően létrejövő változásokról, illetve arról, hogy milyen, a hatályos szerződési feltételekhez hasonló feltételeket tartalmazó szerződési ajánlatai vannak a szolgáltatónak.

-----STARTING---POINT---VEGE---

A 6. §-hoz

Hatályba léptető rendelkezést tartalmaz.

A 7. §-hoz

Átmeneti rendelkezések.