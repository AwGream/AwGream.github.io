2017. évi CLXXXV. törvény indokolása

a váltójogi szabályokról

-----STARTING---POINT---ALTALANOS--- 

A hatályos váltójogi szabályozást az 1930. évi genfi nemzetközi váltójogi egyezményt kihirdető 1965. évi 1. törvényerejű rendelet (a továbbiakban: Tvr.) és az annak felhatalmazása alapján megalkotott, a váltójogi szabályok szövegének közzétételéről szóló 1/1965. (I. 24.) IM rendelet (a továbbiakban: Vár.) tartalmazza.

Az egységes nemzetközi szabályozásból következik, hogy a hazai váltójogi szabályok jelentős részét eltérést nem engedő módon állapítja meg a törvény. A nemzetközi szerződés alapján a magyar jogalkotó az anyagi váltójogi szabályok túlnyomó többségét belső jogszabály formájában fenntartani köteles.

Lehetőség van ugyanakkor a váltójogi szabályok modernizálására és pontosítására olyan kérdésekben, amelyeket a genfi egyezmény nem szabályoz, esetleg kifejezetten a nemzeti jogalkotás számára hagyott nyitva.

A genfi egyezmény csak a váltójog legfontosabb anyagi jogi rendelkezéseit tartalmazza, eljárásjogi szabályokat szinte alig. A közismert váltószigor eljárásjogi oldalának szabályozása tehát teljes egészében a magyar jogalkotó hatáskörébe tartozik. Az anyagi váltószigor érvényesülését magától értetődően befolyásolja, hogy a váltókövetelést milyen keretek között - azaz milyen eljárásjogi környezetben - lehet és kell érvényesíteni. A 2018. január 1. napján hatályba lépő polgári perrendtartásról szóló 2016. évi CXXX. törvény (a továbbiakban: Pp.) előkészítése során az a döntés született, hogy a váltóperekre vonatkozó különleges eljárási szabályokat külön törvényben indokolt elhelyezni, így a Pp. nem tartalmaz váltóval kapcsolatos rendelkezéseket, ezért szükséges a perjogi szabályozás kiegészítése, az eljárási váltószigor külön jogszabályba ültetése.

1965. évben, a váltójogi szabályok hazai kihirdetésének időpontjában az akkori gazdasági körülmények nem kedveztek a váltóforgalomnak, a belföldiek közötti váltóforgalmat tekintve a jogszabály ezért sokáig szinte üres jogi norma volt. Ez a körülmény tükröződik a váltójogi norma szövegéből is, mert a jogalkotó nem élt azzal a lehetőséggel, hogy az egyezmény által nem rendezett, de a hazai jogalkotó hatáskörébe utalt kérdésköröket megvizsgálja és a - lényegében nem létező - igényekhez igazítsa. Így például elmaradt a váltócselekmények helyére, idejére, az óvásra vonatkozó szabályok hazai viszonyokhoz igazítása.

A ’90-es években fellendülő újabb váltójogi forgalomnak meg kellett birkóznia azzal is, hogy az 1876. évi váltótörvényen (törvénycikken) alapuló korábbi váltójogi szokások és bírói gyakorlat az 1965-ös váltójogszabály, a Vár. alkotta jogi környezetben sokszor kevés - túl kevés - segítséget, eligazítást adott. Ráadásul gyakran történt és történik hivatkozás olyan elvekre, amelyeknek ma már nincs meg az eljárásjogi háttere (pl. váltókövetelés privilegizált természete).

A genfi váltójogi egyezmény több esetben megengedte, hogy az egyezményhez csatlakozó államok fenntartással éljenek, bizonyos váltójogi rendelkezéseket ne iktassanak be a jogrendszerükbe (például ilyen lett volna a biankó váltó), vagy egyes kérdéseket a maguk belátása szerint szabályozzanak. A váltótörvény megalkotása lehetőséget biztosít arra, hogy a fenntartással saját nemzeti jogalkotói hatáskörbe vont kérdéskörökben (ilyen a váltódíj, illetve a biztonság hiánya miatti megtérítési váltókereset jogi előfeltételeinek körülírása stb.) a jogalkotó az 1965-ben kihirdetett szabályanyagot módosítsa, másrészt olyan kérdéseket, amelyeket sem az egyezmény, sem a Vár. nem rendezett, jogszabályi szinten szabályozzon.

A váltójogi normatételek törvényi szintű megalkotása indokolt, figyelemmel a váltópereket szabályozó rendelkezésekre és az egyes váltójogi szabályok Ptk.-tól eltérő voltára. A váltóhoz kapcsolódó szabályanyag jellegében, sok esetben a jogintézmények szabályaiban is eltér a Ptk.-ban meghatározottaktól. A váltójog a Ptk.-ban rögzített egyes kötelmi jogintézményeket speciális tartalmú váltójogi jogintézményekként engedi alkalmazni, ilyen például az elévülés, a váltókamat vagy a váltókezesség.

A Tvr.-ben kihirdetett egyezménnyel egységes szerkezetű normaszöveg megalkotása a jogalkalmazást hivatott segíteni. A törvény alapján - a közjegyzői óvás szabályainak megfelelő alkalmazhatósága érdekében - kiegészítésre kerül a közjegyzőkről szóló törvény is. A csekkjogi szabályokban alkalmazandó leszámolóhelyi kijelölés megváltoztatásáról külön jogszabálynak kell majd rendelkeznie. A törvény változatlanul hagy egyes olyan, egyébként a Tvr. alapján módosítható váltójogi rendelkezéseket, amelyek pontosítása bár elképzelhető lenne, de már beépültek a gyakorlatba, értelmezésük pedig inkább a jogtudomány feladata, mint jogalkotási probléma (ld. például Vár. 10. §-a).

A törvény első és második részének szövege megegyezik a Tvr. 1. számú függelékének I. mellékletében foglalt „egységes váltótörvénnyel” azzal, hogy a kiegészítő és végrehajtást segítő rendelkezések annak rendelkezései közé épülnek, esetenként korszerűbb, szabatosabb megfogalmazásokkal váltják fel a Tvr. által alkalmazott fogalmakat. A törvény negyedik részének szövege megegyezik az egyezménynek a Tvr. 2. számú függelékében foglalt 2-9. Cikkével. A törvény részeinek, fejezeteinek és szakaszainak számozása - a szabályozás logikája szerinti kismértékű változtatásokkal - megtartja a Tvr. 1. számú függelékének I. mellékletében foglalt „egységes váltótörvény” címeinek, fejezeteinek és cikkeinek számozását. Ez megkönnyíti az új jogszabályra való átállást is, a jogalkalmazás számára bizonyosan, de fontos érv emellett az is, hogy a genfi egyezményhez csatlakozó számos állam az eddigi magyar szabályozáshoz hasonlóan követte a saját váltójogi szabályozásában az egyezmény szerinti számozást.

A törvény az eltérést nem engedő váltójogi szabályok okán jelentős részben változatlanul veszi át a Vár. rendelkezéseit és csak annyiban tér el a nemzetközi szerződéssel megállapított „egységes váltótörvény” rendelkezéseitől, amennyiben arra a Tvr. 1-3. függelékei kifejezetten lehetőséget adnak.

-----STARTING---POINT---RESZLETES---

Az 1-31. §-hoz

A genfi egyezmény által megállapított szöveg.

A 32. §-hoz

A joggyakorlatot segítő új elemként tartalmazza azon normatételt, hogy a váltókezes kötelezettségét nem érinti, ha az, akiért a kezességet vállalta, jogutód nélkül megszűnik. Meg kell jegyezni, hogy eddig sem érintette a váltókezes váltón alapuló kötelezettségét a főadós - kezessel rendelkező váltóadós - jogutód nélküli megszűnése. A váltókezes korábban sem volt járulékos adós. A váltó főadósának fizetésképtelenségi eljárás eredményeként bekövetkező megszűnése, ezáltal pedig a kötelezettség alóli mentesülése olyan szubjektív hatályú körülmény, amely a váltókezes egyetemleges kötelezettségére nem hat ki, mivel a váltójogi egyetemlegesség nem azonos a polgári jogi egyetemlegességgel.

A 33-37. §-hoz

A genfi egyezmény által megállapított szöveg.

A 38. §-hoz

A Tvr. 2. melléklet 6. Cikke alapján a Magas Szerződő Felekre tartozik annak a megállapítása, hogy az egységes váltótörvény 38. Cikke utolsó bekezdésének alkalmazása tekintetében hazai joguk szerint milyen intézményeket kell leszámolóhelynek tekinteni.

A Vár. 38. § (3) bekezdése leszámolóhelyként a Magyar Nemzeti Bankot (a továbbiakban: MNB) jelölte ki. A Vár. megalkotásának idején a Magyarországon működő egyszintű bankrendszer tényéből származott azon körülmény, hogy a jegybank fizetési helyként szolgálhatott az értékpapírban foglalt követelés elszámolása érdekében, amely megoldás azonban a kétszintű bankrendszer bevezetésével, az MNB gazdálkodó alanyokkal való közvetlen kapcsolatának visszaszorulása okán meghaladottá vált.

A nemzetközi szerződésben foglalt kötelezettségek teljesítése, valamint annak érdekében, hogy a kijelölt leszámolóhely jogintézménye alkalmas legyen betölteni fizetési szerepét, valamennyi hitelintézetet megjelöli lehetséges leszámolóhelyként a törvény azzal, hogy a bemutatott váltó összegét a hitelintézet az egyenes váltóadós terhére megfizetni csak abban az esetben jogosult, ha az egyenes váltóadós javára fizetési számlát vezet és a számlának a váltó kifizetése céljából történő terhelésére szerződést kötött a számla jogosultjával.

A 39-41. §-hoz

A genfi egyezmény által megállapított szöveg.

A 42. §-hoz

A Tvr. 1. melléklet 42. Cikke alapján, ha a váltót a megszabott határidőben fizetés végett be nem mutatják, mindegyik adós a váltóösszeget a váltóbirtokos veszélyére és költségére az illetékes bíróságnál letétbe helyezheti.

Az illetékes bíróság meghatározásának pontosítása szükséges ezért a Vár. rendelkezéseinek megfelelően, a bíróságok legalsóbb és legkiterjedtebb szintjében.

A 43-44. §-hoz

A Tvr. 2. melléklet 10. Cikke alapján a Magas Szerződő Felek törvényhozására tartozik az egységes váltótörvény 43. Cikkének 2. és 3. pontjában és 44. Cikkének ötödik és hatodik bekezdésében említett jogi helyzetek szabatos meghatározása.

A jogi irodalom és a legtöbb elérhető eseti döntés indokolása szerint kényszerfelszámolás elrendelése alatt a felszámolási eljárás megindítását kell érteni. Pontosítani szükséges azonban ezt a fogalmat akként, hogy ugyanez irányadó legyen például a kényszertörlés és civil szervezetek vonatkozásában a kényszer-végelszámolás eseteire, gyűjtő - és egyben időtálló - fogalommal élve bármely bírósági határozat alapján jogutód nélküli megszűnést eredményező eljárásra.

A megtérítési igény esedékesség előtti megnyílásának az a jogi indoka, hogy veszélybe kerül a váltóbirtokos jövőben érvényesíthető váltókövetelése. Mivel a kibocsátó, a forgatók és kezeseik arra vállalnak kötelezettséget - ha ezt érvényesen ki nem zárják - hogy garantálják a főadós jövőbeli fizetését, e felelősségük a Tvr. 43. Cikke szerint esedékesség előtt is számon kérhető rajtuk. Ennek módja a korábbi váltójogunkban a biztonság hiánya miatti, biztosítási visszkereset elnevezést viselte, a genfi egyezmény azonban erre az esetre is (diszkontálás melletti) fizetési visszkeresetet bocsát a váltóbirtokos rendelkezésére.

A „csődbe jut” kifejezés helyett a „belföldön vagy külföldön fizetésképtelenségi eljárás” fordulat illeszkedik a hatályos jogrendszerbe, emellett ki kell egészíteni a Tvr. szövegét egyéb - a rendelkezések szempontjából azonos megítélés alá eső - jogi helyzetekre utalással is, mint a jogutód nélküli megszűnést eredményező eljárás. Előbbieknek megfelelően a Tvr. „csődöt nyitnak” kifejezése alatt - belföldi vagy külföldi - fizetésképtelenségi eljárás, illetve az adós jogutód nélküli megszűnését eredményező eljárás indulását kell érteni a hatályos jogban.

A Tvr. 2. melléklet 12. Cikke alapján mindegyik Magas Szerződő Fél fenntarthatja vagy bevezetheti - az egységes váltótörvény 45. Cikkétől eltérően - a hivatalos személy útján adott értesítés rendszerét; eszerint az elfogadás vagy a fizetés hiánya miatt felvett óvás alkalmával a közjegyző vagy a hazai jog szerint az óvás felvételére illetékes más hivatalos személy köteles írásbeli értesítést adni a váltó alapján kötelezett személyeknek, akiknek címét a váltó feltünteti, vagy akiknek címét az óvást felvevő hivatalos személy ismeri, illetve akiknek címét az óvást felvétető személy megadja.

A jogbiztonság érdekében indokolt fenntartani azon korábbi szabályozást, miszerint az óvást közjegyző veszi fel.

A 45. §-hoz

A Tvr. 2. melléklet 12. Cikke alapján mindegyik Magas Szerződő Fél fenntarthatja vagy bevezetheti - az egységes váltótörvény 45. Cikkétől eltérően - a hivatalos személy útján adott értesítés rendszerét; eszerint az elfogadás vagy a fizetés hiánya miatt felvett óvás alkalmával a közjegyző vagy a hazai jog szerint az óvás felvételére illetékes más hivatalos személy köteles írásbeli értesítést adni a váltó alapján kötelezett személyeknek, akiknek címét a váltó feltünteti, vagy akiknek címét az óvást felvevő hivatalos személy ismeri, illetve akiknek címét az óvást felvétető személy megadja. Az ilyen értesítés költségeit hozzá kell számítani az óvás költségeihez.

Az értesítés teljesítését a Tvr. 45. Cikke előírja ugyan, a gyakorlatban azonban e rendelkezések nem nyernek alkalmazást. Mivel az értesítés elmulasztása nem jár jogvesztéssel, legfeljebb kártérítési kötelezettséget alapoz meg (mellyel a kár és az okozati összefüggés bizonyításának nehézségei miatt a jogosultak nemigen élnek), a szabály „üresnek” tűnik. Megjegyzésre érdemes, hogy ezt a rendszert maga a korabeli váltójogi irodalom is „enyhe értesítési rendszerként” említette.

A genfi egyezmény fent idézett 12. cikke azonban - egyértelműen a mainál komolyabb váltóforgalomra tervezve - lehetővé teszi, hogy a részes államok például a közjegyző kötelezettségévé tegyék az értesítés megejtését. Ez különösebb nehézségbe nem ütközik, mert az értesítési kötelezettség csak olyan váltókötelezettek irányában áll fenn, akik (amelyek) címét maga a váltó feltünteti, azt az óvást felvevő közjegyző ismeri vagy a váltóbirtokos a váltókötelezett címét megadja. Nyilvánvaló, hogy a váltó alapján kötelezett személyek közé tartozik bármelyik váltókötelezett kezese (együttaláíró) is, erre azonban a jogszabály szövegében - a „váltó alapján kötelezett személyek” fordulat alkalmazása mellett külön kitérni nem szükséges. Ebben az esetben a váltóbirtokost természetesen nem terheli további értesítési kötelezettség.

A bevezetett rendelkezés nem növeli meg a közhitelű óvást felvevő közjegyzők munkaterheit, ellenben a megtérítési kötelezettség mielőbbi teljesítését ösztönözheti, s az esetleges váltóper elkerülésére alkalmas eszköz lehet. Megjegyzendő ugyanakkor, hogy a váltóbirtokost és előzőit terhelő értesítési kötelezettség fenntartása (értsd a Tvr. 45. Cikke szabályának változatlanul hagyása) mellett szóló érv, hogy nem minden esetben szükséges közhitelű óvás a megtérítési igény érvényesítéséhez, így az értesítési szabályok mintegy megkettőződnek.

A 46-47. §-hoz

A genfi egyezmény által megállapított szöveg.

A 48-49. §-hoz

A Tvr. 2. melléklet 14. Cikke alapján mindegyik Magas Szerződő Fél fenntartja magának azt a jogot, hogy hazai jogában - az egységes váltótörvény 48. Cikkétől eltérően - olyan rendelkezést vegyen fel, amely szerint a váltóbirtokos attól, aki ellen megtérítési igényt érvényesít, váltódíjat követelhet; ennek összegét a hazai jog állapítja meg.

A meghatározott százalékos arány (váltódíj váltó összegéhez igazodó háromezrelékes mértékéről egy százalékra történő emelése) megfelelő fedezetet hivatott kialakítani a váltó megfizetésének elmaradása esetén felmerült költségekre, erősítve a jogintézmény kárátalány jellegét a gyakorlatban. A váltódíj mértékének növelése továbbá alkalmas elősegíteni a fizetési fegyelem javulását, amely váltószigor érvényre jutását is erősítheti.

A Tvr. 2. melléklet 13. Cikke alapján mindegyik Magas Szerződő Fél elrendelheti, hogy az olyan váltók tekintetében, amelyeket területén bocsátanak ki és ott is fizetendők, az egységes váltótörvény 48. Cikkének 2. pontjában és 49. Cikkének 2. pontjában meghatározott kamatláb helyett a Magas Szerződő Fél területén érvényes törvényes kamatlábat alkalmazzák.

Tekintettel arra, hogy még a váltódíj mértékének felemelése sem biztosítja érdemben a váltószigort és a váltótartozás megfizetését akkor, ha 6%-ot meghaladó piaci késedelmi kamat esetén a váltó után a Vár. szerinti 6%-os kamat alkalmazandó, indokolt az Egyezmény által biztosított eltérés alkalmazása akként, hogy vagylagos módon választhatóvá válik a Ptk. szerinti késedelmi kamat kikötése is.

Az 50-69. §-hoz

A genfi egyezmény által megállapított szöveg.

A 70. §-hoz

A Tvr. 2. melléklet 17. Cikke alapján Mindegyik Magas Szerződő Fél törvényhozására tartozik azoknak az okoknak a meghatározása, amelyek az elévülés félbeszakítását vagy nyugvását idézhetik elő az olyan váltón alapuló kereset tekintetében, amely a Magas Szerződő Fél elé tartozik. A többi Magas Szerződő Fél megállapíthatja azokat a feltételeket, amelyek mellett ezeket az okokat elismeri. Ugyanez vonatkozik azoknak a cselekményeknek a hatályára, amelyek alapján az egységes váltótörvény 70. Cikke harmadik bekezdésében megállapított elévülési időt számítani kell.

A Tvr. 2. melléklet 15. Cikke alapján mindegyik Magas Szerződő Fél elrendelheti, hogy a megtérítési igény megszűnése vagy elévülése esetén területén kereset indítható azzal a kibocsátóval szemben, aki nem adott fedezetet, vagy az olyan kibocsátóval és váltóátruházóval szemben, aki jogalap nélkül gazdagodott. Ugyanez állapítható meg elévülés esetében az olyan elfogadóval szemben, aki fedezetet kapott vagy jogalap nélkül gazdagodott.

A váltószigor megfelelő érvényesülése érdekében a Vár. rendelkezéseivel egyezően fennmarad azon szabály, hogy az elévülést csak a követelés bíróság előtt történő érvényesítése szakítja meg, és az elévülési idő csak elháríthatatlan akadály esetén nyugszik. Ugyanakkor továbbra sem kizárt, hogy elévülés esetén a polgári jog általános szabályai szerint jogalap nélküli gazdagodás alapján megtérítési igényt érvényesítsen a jogosult. Ez a gazdagodás nem keverendő össze a Ptk. szerinti jogalap nélküli gazdagodás jogcímével, mert a váltójogviszonyra épülő speciális váltójogi igényt jelent, annak ellenére, hogy gazdagodásról szól és a polgári jogi általános szabályokat hívja fel a normatétel. A gazdagodás nem a jogalanyok kötelmi kapcsolata (vagyoneltolódás), hanem a váltójogviszonyt alapul véve bírálandó el. Az érintett per tehát váltópernek minősül, azt a bíróság a váltóperek szabályai szerint kell, hogy tárgyalja.

A 71-78. §-hoz

A genfi egyezmény által megállapított szöveg.

A 74. §-ban foglalt kíméleti idő régi váltójogi fogalom. Ma leginkább egyfajta moratóriumként fogható fel (ha törvény adja) és fizetési halasztásként, ha bírótól kapna ilyet az adós. Mivel a normatétel az általános rendelkezések között szerepel, nem csak az esedékesség utáni fizetésre, hanem a váltócselekmények mindegyikére érvényesül.

A 79. §-hoz

A váltócselekmény alatt tágabb értelemben véve a bemutatás és az óvás mellett mindazon cselekményeket érteni kell, melyek váltójogi relevanciával bírnak. Szűkebb értelemben azonban váltócselekmény alatt az első kettő értendő, bemutatás alatt pedig elsősorban az elfogadás és a fizetés végetti bemutatás értendő, melyekre a váltójog külön közös szabályokat határoz meg. A régi VT. (1876.) 102. §-ában például e kiemelt váltócselekmények a következőképpen kerültek körülírásra:

„102. § Az elfogadás vagy fizetés végetti bemutatás, az óvás, valamint átalában azon cselekvények, melyek a jelen törvény szerint a váltói jogok érvényesitése vagy fentartása végett, valamely személynél teljesitendők...”

E váltójogilag véve valóban legjelentősebb magatartásokról maga a genfi váltójogi egyezmény a legszűkebben - azok leglényegesebb anyagi váltójogi tartamát meghatározva - ugyan rendelkezik, de a váltócselekmények véghezvitelének részletszabályait az egyezmény nem tárgyalja, ezeket a Vár. sem szabályozza. Ez egyértelmű és tudatos döntés volt a konferencián, mert ezekben az egyébként igen fontos kérdésekben már a váltójogi konferencia által megtárgyalandó problémák tisztázásakor világossá vált, hogy e kérdésekben a nagyon sokféle nemzeti szabályozás miatt egységes álláspont nem lesz kialakítható.

A váltócselekmények helyéről az egységes váltójogszabály közelebbről nem rendelkezik. Az anyagi váltójog a váltó kellékei között megköveteli a kiállítás és a fizetés helyének a feltüntetését, ezek pedig különböző egyéb rendelkezések mentén valamennyi lényeges váltócselekmény véghezvitelének helyét levezethetővé teszik. Erre nézve további szabályozás nem lehetséges, de nem is szükséges.

A problémát elméletben és gyakorlatban az okozza, hogy a váltójog kizárólag a váltócselekmény helyének településként való feltüntetését követeli meg, de nem írja elő a pontos cím, például utca, házszám rögzítését, sőt a váltóalanyok címének feltüntetése nem kötelező: egyetlen példával élve a forgatmányosok lakcímének feltüntetése nem kötelező és nem is szokás, ennek pedig jogi következményei lehetnek a fizetés elmaradásáról szóló értesítés vagy a perindítás szempontjából.

Előfordul, hogy e hiányokat a hatályos jogszabály sem siet kifogásolni (ld. az értesítés Vár. 45. § (3) bekezdésének szabályait, ahol a hiányzó adat következménye, hogy a cím nélküli váltóelőzőt egyszerűen értesítés nélkül ki kell hagyni), van, ahol a váltó anyagi jogon túl a polgári eljárásjog szabályai rendezik, hogy - egyszerűen szólva - az ismeretlen című jogalanyt hol és miként kell elérni (jellemzően a váltóadós lakcímének kutatása útján).

Gondot jelenthet, ha a váltójogviszonyban lényeges váltócselekmények alanyai ismeretlen lakcímen tartózkodnak, de alkalmanként az is, ha a váltójog szerint releváns helyen (pl. fizetési hely településén) nem érhetők el, de más - a jogosult által ismert - helyen egészen bizonyosan igen.

A váltó anyagi jog azonban nem engedi meg, hogy a megszokott, esetleg jól működő, praktikus módszereket kövessék a váltójogviszony szereplői. Ennek egyik oka abban áll, hogy a váltójog egy szigorúan kiképzett, lényegében zárt rendszer, mely a saját szabályai szerint és saját alapvető elvei mentén szervezi és rendezi a váltójogi jogviszonyokat.

A törvény érintett szabályait indokoló problémák:

A kiállítás helye, a fizetési hely nagyon gyakran csak a település (város, község) nevével kerül megjelölésre, közelebbi körülírás vagyis az utca és házszám megadása nélkül. Ez a váltót kellékhiányossá ugyan nem teszi, a váltócselekményeket azonban megnehezíti.

Így például ha a saját váltóban a fizetési hely Budapest, akkor a fizetés végetti bemutatás és az óvás is (ez utóbbi csaknem kivétel nélküli főszabályként) Budapesten kell hogy megtörténjen. Fizetés végett (idegen váltó esetében elfogadás végett) a váltót tehát csak ezen a településen lehet joghatályosan bemutatni. Az anyagi váltójogi szabályok azonban azt már nem rendezik, hogy a fizetési helyen - például Budapesten - belül közelebbről hol? Erre nézve a nemzeti jogoknak kell szabályt alkotniuk, mert ezt a kérdést a genfi tanácskozás szándékoltan nem érintette.

Régi váltójogunk példának okáért abból indult ki, hogy a váltó szinte kizárólag kereskedelmi, üzleti tevékenységhez kapcsolódik, ezért abban az esetben, ha a fizetési helyként csak Budapest van feltüntetve, a váltócselekmények legtermészetesebb helyének a kereskedő üzlethelyiségét kell tekinteni és a váltócselekményeket ott kell foganatosítani, egyébként pedig a váltóalany lakásán. A régi váltójogban ez azért nem okozott gondot, mert a váltójogviszony szereplői általában ismerték egymást.

A törvény ezért a korábbi váltójogi szabályozáshoz képest differenciáltan meghatározza a váltócselekmények pontos helyszínét.

Meg kell jegyezni, hogy a váltójog anyagi jogi szabályai régóta következetesek abban, hogy a váltóban kitett fizetési helytől, mint településtől eltérni nem lehet. Ha a váltóadós időközben másik településre elköltözik, ezen az új helyen a váltócselekmények nem foganatosíthatók, mert nem minősülnek váltói fizetési helynek. Az ebből fakadó nehézségek megoldhatóak a váltó telepítésével, mivel a váltó úgy is szólhat, hogy más személynél, akár a címzett kiállító lakhelyén, székhelyén, akár más helyen fizetendő. Megoldást jelenthet még a váltójogilag nem szabályozott, de a gyakorlat által tilosnak nem tekintett áltelepítés is, de megoldható lakóhelynek, székhelynek nem minősülő konkrét fizetési hely szerepeltetésével, ahol a váltóadós tartósan elérhető.

Gyakori kérdés, hogy mikor, mely esetekben szükséges és kinek a kötelessége a tudakozódás.

A törvény alapján elsősorban a váltóbirtokost terheli a kötelezettség, hogy tudakozódjon. Ez érdekében áll, ha nem tudja, hogy hol lakik a címzett: evidensen azért, mert a váltót érvényesíteni (érvényesíthetővé tenni) kívánja. Ráadásul ott, ahol váltócselekmények sorozata (folyamata) válik szükségessé pl. óvással zárva, ott az első cselekményt - jellemzően elfogadás, keltezés vagy fizetés végetti bemutatás alakjában - magának a váltóbirtokosnak kell megejtenie. Másodsorban pedig azért, mert a nem megfelelő helyen megejtett váltócselekmény szabálytalan és a megtérítési igény elvesztését eredményezheti (ez ehelyütt nem részletezendő váltójogi evidencia).

Némiképpen más megítélése van - de legalábbis lehet - a közhitelű óvásnak. Addig ugyanis, míg a váltójogosult saját érdekében és lényegében veszélyére cselekszik, addig a közhiteles óvást felvevő közjegyző a közreműködésével lezajló váltócselekmény jogszerűségéért is felel. Egyszerűen megközelítve a kérdést: mivel az óvás a leggyakoribb esetet véve az elmulasztott fizetést követően és csak a fizetési helyen vehető fel szabályosan, a közjegyző felel azért, hogy az óvási cselekmény a megfelelő helyen történjen. A szabályos óvás érdekében ezért például Budapest fizetési hely esetén óvást csak - természetes személy váltóadós esetén - a váltóadósnak Budapesten található lakásán vagy budapesti tartózkodási helyén lehet felvenni.

A kérdés igazán az, hogy hagyatkozhat-e a közjegyző a váltóbirtokos nyilatkozatára vagy a törvényesség érdekében maga köteles megkísérelni a lakcím kipuhatolását (régi váltójogi irodalmunk kifejezésével élve), méghozzá a törvényesség megtartása, ezzel együtt a visszkereset megóvása érdekében.

1876-os váltójogunk (Vt. 102. § második bekezdése) ebben a kérdésben vita nélkül az utóbbi megoldást követte: „Az, hogy az üzleti helyiség vagy a lakás kipuhatolható nem volt, igazoltnak csak akkor tekintetik, ha az óvatoló személy e részbeni tudakozódása a helybeli rendőri hivatalnál, illetőleg a községi előljáróságnál siker nélkül maradt s e körülmény az óvásban kiemeltetik.” A rendelkezésben óvatoló személy alatt a váltóóvást felvevő személy értendő. Ezt követte a korabeli bírói gyakorlat is.

A törvény is amellett foglal állást, hogy a váltóóvást felvevő közjegyző - abban az esetben, ha a szóban forgó váltócselekmény helyét maga a váltó pontosan nem tünteti fel - köteles ebből a célból a természetes személy lakcímét, tartózkodási helyét a lakcímnyilvántartás adataiból megtudakolni.

Ezt az álláspontot támasztja alá az a tény is, hogy a váltóóvás jogi tartalmát tekintve nem más, mint a megtérítési (visszkereseti) váltóigény fenntartásához, megóvásához szükséges, szűk kivételtől eltekintve kizárólagosnak minősülő váltójogi bizonyítási eszköz arra nézve, hogy a váltóbirtokos a követelés érvényesítése érdekében mindent megtett (megfelelő személlyel szemben, alakilag kifogástalan váltó birtokában a törvényben megszabott helyen, időben és módon) annak érdekében, hogy a főadóstól fizetést (címzettől elfogadó nyilatkozatott) nyerjen és ennek ellenére a váltócselekménye eredménnyel nem járt. Az óvás a Kjtv. 111. § és 136. § értelmében közokirat. A váltóóvási cselekmény egy jogi jelentőségű tény, melyről közokirat állítható - a Tvr. 44.  Cikke értelmében állítandó - ki, ehhez a közokirathoz, a közjegyző közreműködéséhez pedig váltójogi hatás kell, hogy párosuljon. Ebben az értelemben a váltóóvási cselekmény szabályosságáért a közjegyzőt nyilvánvalóan felelősség terheli, erre nézve egyébként a váltójogi irodalom egységesnek tekinthető.

E lakcímkutatási kötelezettségre nézve a közjegyzői adatszolgáltatás-igénylés szabályait is ki kell egészíteni.

A régi váltójog a váltócselekmények helyének - tudniillik üzlet vagy lakás - szabályozása kapcsán azt is kifejtette, hogy a váltócselekmény helyének tekintendő településen ugyan, de ettől eltérő más helyiségben (tehát nem más településen) az óvást, a fizetés végetti bemutatást, stb. csak az érdekeltek beleegyezésével lehet teljesíteni. A beleegyezést - vita esetében - annak kötelessége bizonyítani, akinek kötelezettsége volt a szóban forgó váltónyilatkozat megtétele, váltócselekmény véghezvitele. Ez a személy lényegében maga a váltóbirtokos, a váltóhitelező. Ebben a vonatkozásban tehát az anyagi váltójog (még az eljárási váltószigor színre lépése előtt) a váltódiligentia elve alapján szigorú szabályokkal terheli meg a hitelezőt.

A régi váltójog úgy rendelkezett, hogy a fentiek szerinti „eltéréshez” az érdekeltek beleegyezését megadottnak kell tekinteni, ha az ellenkezés az óvásból nem tűnik ki. Ez tehát csak az óvásra, mint váltócselekményre vonatkozó szabály. Az óvás ugyanis közhitelű igazolása annak, hogy a bizonyítandó váltócselekmény szabályosan végbement és bizonyítja az óvás során felmerülő lényeges körülményeket is. Ha tehát a jelenlévő váltóadós tiltakozik a lakóhelyétől, tartózkodási helyétől eltérő helyiségben való óvási cselekménnyel szemben, ez az óvást lényegében nyomban erőtlenné teszi.

A szabályt annak elkerülése végett, hogy a gyakorlatban ne terjedjenek el munkahelyen, hivatalban, színházban stb. megkísérelt váltócselekmények, fenntartás nélkül alkalmazandónak rendeli a törvény.

Megjegyzésként, ismételve a korábban írottakat: a váltóadós fizetési helyként természetesen a lakóhelyétől, tartózkodási helyétől eltérő fizetési helyet is megjelölhet, ugyanazon településen belül más konkrét címet is megadhat, de a telepítés egyik eseteként harmadik személyt is kijelölhet akár lakhelyén, akár attól különböző településen.

A váltócselekmények helyének szabályai az elfogadás vagy fizetés végetti bemutatás, az óvás, valamint a váltóból eredő jogok érvényesítése vagy fenntartása végett a törvény alapján valamely személynél teljesítendő cselekmények kapcsán alkalmazandóak, ezektől eltérő cselekményekre nem. Ekként akkor is, ha a váltó fizetés végetti bemutatását a címzett lakóhelyén kell megtenni, a fizetési kötelezettség teljesítése történhet például átutalással, mivel az érintett cselekmény nem a váltóból eredő jog érvényesítésére vagy fenntartására szolgál, hanem kötelezettség teljesítésére. Az anyagi váltójog a fizetési hely alapján nem korlátozza a fizetés teljesítésének helyét.

A 80. §-hoz

A Tvr. 2. Cikke alapján valamely személynek azt a képességét, hogy idegen vagy saját váltó útján kötelezettséget vállalhasson, hazájának törvénye határozza meg. Ha ez a hazai törvény úgy rendelkezik, hogy más ország törvénye az irányadó, ezt az utóbbi törvényt kell alkalmazni.

Az a személy, aki az előbbi bekezdésben megjelölt törvény szerint nem váltóképes, mégis érvényesen kötelezetté válik, ha a váltót olyan ország területén írta alá, amelynek törvénye szerint őt ez a képesség megilleti.

A Tvr. értelmében mindegyik Magas Szerződő Fél fenntartja magának a jogot, hogy ne ismerje el a saját állampolgára által idegen vagy saját váltó útján vállalt kötelezettség érvényét, ha az a többi Magas Szerződő Fél területén csak e cikk előbbi bekezdésének alkalmazásával volna érvényesnek tekinthető.

Az (1) és (2) bekezdés a Tvr. által megállapított, eltérést nem engedő szöveget tartalmazza.

A (3) bekezdés a Vár. rendelkezéseinek megfelelően fenntartja, hogy magyar természetes vagy jogi személy nem válhat más ország jogának alapul vételével váltóképessé, ha a magyar jog a váltóképességre az érintett jogot nem rendeli kifejezetten alkalmazni.

A 81-87. §-hoz

A genfi egyezmény által megállapított szöveg, ide nem értve a 83. § (2) bekezdést. Figyelemmel arra, hogy a genfi egyezmény alapján a részes állam megállapíthatja az elismerés feltételeit más részes állam által megállapított azon okok kapcsán, amelyek az elévülés félbeszakítását vagy nyugvását idézhetik elő a váltón alapuló keresetek tekintetében, a váltószigor megfelelő érvényesülése érdekében az elévülés nyugvására vagy megszakítására vonatkozó idegen jogszabályok Magyarország területén csak akkor alkalmazhatóak, ha a kötelezettre nézve a 70. § (4) és (5) bekezdésében foglalt rendelkezéseknél nem kedvezőbbek.

A 88. §-hoz

Váltóper alatt továbbra is a váltóra alapított jog érvényesítése iránti pert kell érteni, bármely más, nem a váltójogon alapuló követelés iránti per nem minősül váltópernek. A polgári perrendtartásról szóló 1952. évi III. törvény (a továbbiakban: 1952-es Pp.) csak néhány, szétszórtan elhelyezett speciális rendelkezést tartalmazott a váltóperek elbírálásának gyorsítása érdekében. A Pp. a váltóperekre vonatkozó különleges eljárási szabályokat nem tartalmaz, mivel azon jogviták esetében, amelyek anyagi jogi szabályozását ágazati jogszabály tartalmazza, az adott anyagi jogi jogviszony sajátosságaira tekintettel esetlegesen szükséges különleges eljárási szabályokat is az ágazati törvénybe tartozónak tekinti. A tradicionális anyagi jogi váltószigor, a váltókövetelés sajátos és privilegizált természete indokolttá teszi e követelések perbeli érvényesítése esetére megfelelő eljárásjogi váltószigor megteremtését és a Pp. általános szabályaihoz képest szigorúbb, a váltókövetetés érvényesítését elősegítő, támogató eljárási szabályok alkalmazását. A bírói gyakorlat - a váltó privilegizált természetére hivatkozással - eddig is igyekezett korlátozni a váltóadós olyan védekezését, mely a váltóper elhúzódását eredményezte volna.

A váltókövetelés privilegizált természetéhez kötött speciális eljárási szabályok alkalmazása, a váltóper eljárásjogi privilegizálása csak akkor indokolt, ha valóban váltónak tekinthető okiraton alapul a perben érvényesíteni kívánt követelés. A kellékhiányos váltó ugyanis nem váltó, arra váltójogot alapítani nem lehet. A váltó ugyan nem szerződéses jogviszony, de kellékhiányos váltó esetében a semmisségnek megfeleltethető jogi helyzet áll elő. Hasonló a helyzet, ha a megtérítési igény megnyílásának előfeltétele az óvás, mivel óvás hiányában lényegében váltókövetelésről nem lehet szó, így váltóperről sem lehet beszélni. Az említett szempontokra tekintettel indokolt, hogy e jogi tények fennállását a bíróság hivatalból észlelje. Ugyanakkor a kötelező kellékekkel rendelkező váltó, illetve a meglévő óvás esetleges szabálytalansága már olyan körülmény, amely csak a váltókötelezett erre irányuló védekezése esetén vehető figyelembe, mivel az alperes rendelkezési jogába tartozik annak eldöntése, hogy azzal a perben kíván-e védekezni. A váltóperek privilegizálása folytán és a gyors elbírálás érdekében indokolt annak előírása, hogy a bíróság azt is hivatalból vegye figyelembe, ha a váltókötelezett olyan irányú anyagi jogi védekezéssel kíván élni a perben, amelynek felhozatalát jogszabály kizárja. E szabály elősegíti, hogy a váltóper ne terjedjen ki a váltójog által kizárt anyagi jogi kérdésekre.

Amennyiben a bíróság észleli, hogy a kereset alapjául hivatkozott okirat nem váltó, hiányzik a szükséges óvás, az alperes jogszabály által kizárt beszámítást érvényesít, illetve jogszabály által kizárt anyagi jogi kifogást emel védekezésében, a bíróság a Pp. 237. § (3) bekezdés b) pontja alapján e hivatalból észlelendő jogi tényről a feleket tájékoztatja és lehetőséget biztosít nyilatkozataik megtételére.

Mindez természetesen nem jelenti azt, hogy a váltóadós a hitelezővel szemben teljesen kiszolgáltatottá válna. Egyrészt a váltóadós - a váltóperben nem érvényesíthető - kifogásait külön polgári perben felhozhatja: a váltó ugyanis rendszerint az alapul szolgáló követelés mellé lép, külön megállapodás hiányában nem szünteti meg azt. Másrészt az új szabályok sem érintik a váltójogi kifogásokat, melyeket a váltón alapuló keresettel megtámadott személy az új perjogi környezetben is felhozhat. Így pl. a váltó kellékhiánya, a váltócselekmények - elfogadás, láttamozás, fizetés végetti bemutatás - szabálytalansága, az óvás hibái, de a váltói akarat hiányosságai is (a váltói akarat hiánya, tévedés, hamisítás, hamis aláírás stb.) az anyagi váltójog körébe tartozó, ezért a perben érvényesített váltóköveteléssel szemben is felhozható kifogások. Ezek tehát továbbra is a váltóadós rendelkezésére állnak. Ugyanez a helyzet a gyakorlatban elterjedt biankó váltókkal kapcsolatban is: a megállapodás-ellenes kitöltés kifogása anyagi váltójogi kifogás, melyet a perjogi szabályok nem érinthetnek. Harmadrészt az eljárásjogi szabályozás nem zárja ki, hogy váltóperben e törvény keretein belül az alapügylet hibájára hivatkozzon az alperes.

A (3) bekezdés új rendelkezést tartalmaz, tekintettel arra, hogy a beszámítás a teljesítés egy speciális formája, amely az ellenkövetelés fennálltának vitatottsága esetén a váltókövetelés érvényesítésének hátráltatója lehet. A váltó egy olyan feltétlen fizetési ígéret, amely - az igényérvényesítés módjában is privilegizált - határozott pénzösszeg megfizetésére vonatkozó kötelezettségvállalást jelent, ezért indokolt a beszámítás korlátozása. A váltó, mint értékpapírba foglalt követelés sajátos természetére tekintettel, a tradicionális anyagi jogi váltószigor érvényesülése érdekében a váltóköveteléssel szemben csak akkor engedhető meg a beszámítás, azaz beszámítás útján történő teljesítés, ha az ellenkövetelés fennálltát kétség kívül igazoló okirat (pl. jogerős ítélet) vagy azt nagyban valószínűsítő közokirat (pl. közjegyzői okiratba foglalt tartozáselismerés) támasztja alá, vagy ezek hiányában azt maga a váltókövetelést érvényesítő váltóbirtokos elismeri. A beszámítás megengedhető továbbá akkor, ha ugyancsak váltón alapuló követelésről van szó, feltéve, hogy az már esedékessé vált. A szabályozás a privilegizált követelésekkel szembeni beszámítás polgári jogi korlátozásának [Ptk. 6:50. § (2) bekezdés] mintáját követi. Az adós a váltóköveteléssel szembeni beszámításból kizárt egyéb ellenkövetelését (pl. minősített okirattal alá nem támasztott vitatott ellenkövetelés) természetesen beszámíthatja nem váltóköveteléssel szemben vagy érvényesítheti külön polgári perben.

A 89. §-hoz

Az 1952-es Pp. az értékpapír jogviszonyból származó pereket a törvényszék hatáskörébe utalta. A Pp. új hatásköri szabályai alapján az e tárgyú jogviták a pertárgyértéktől függően tartoznak törvényszék vagy járásbíróság hatáskörébe. A váltó olyan speciális értékpapír, amelynek sajátos zárt rendszere különleges szakismeretet igényel, ezért indokolt a váltópereket - a kötelező jogi képviselettel párosuló - törvényszéki hatáskörbe utalni. A törvény fenntartja a váltó fizetési helye szerinti vagylagos illetékességi okot.

Az alapügyletből eredő kifogások felhozatala esetén kérdéses lehet, hogy ha az alapügyletben a felek illetékességi kikötéssel éltek, az a váltóra alapított perben figyelembe vehető-e. A törvény a bírói gyakorlattól (BH2004. 153., BH2000. 72.) eltérően úgy rendelkezik, hogy az alapjogviszonyra kikötött illetékesség a váltójogviszonyra, és így a váltóperre nem irányadó. E szabályozás azt is tisztázza, hogy az alapügyletre vonatkozó illetékességi kikötés nem akadálya annak, hogy a váltóperben az alperesnek az alapügyletből eredő kifogásait a váltóperre illetékes bíróság elbírálja.

A 90. §-hoz

Az 1952-es Pp.-hez hasonlóan a törvény az eljárás gyorsítása érdekében a bíróság minden intézkedésére soronkívüliséget ír elő azzal a pontosítással, hogy e kötelezettség nemcsak az elsőfokú eljárásban, hanem a perorvoslati szakaszban (fellebbezési, felülvizsgálati, perújítási eljárás) eljáró bíróságot is terheli. A törvény az eljárás gyorsítása érdekében a felek eljárási cselekményeire is rövidebb határidőket határoz meg: így a Pp. 147. § (2) bekezdése szerinti legfeljebb 45 napos határidő helyett 30 napban maximalizálja a bíróság által megállapítható határidőt, valamint az eljárás bármely okból történő szünetelésének időtartamát a Pp. 121. § (3) bekezdése szerinti 4 hónap helyett 1 hónapra csökkenti. Az eljárás időszerűségét szolgálja a beavatkozás és egyesítés jogintézményeinek kizárása is.

A 91. §-hoz

A váltóperekben bevezetett eljárásjogi szigor, a váltóper privilegizálása indokolja, hogy a váltóperek speciális szabályai csak a váltójog, mint anyagi jog körébe tartozó jog érvényesítése esetén legyenek alkalmazhatók. Ezért szükséges kizárni a váltóperből minden, a Pp. szabályai szerint egyébként személyi vagy tárgyi (valódi vagy eshetőleges) keresethalmazatban érvényesíthető, de a váltójogon kívül eső bármely más jog érvényesítésére irányuló igényt. A Pp. 171. §-át kiegészítve a keresetlevél kötelező mellékletévé teszi a törvény a váltó hiteles másolatának csatolását, mivel a váltóper szabályainak alkalmazhatósága szempontjából ez elengedhetetlen eljárásjogi feltétel, továbbá anyagi jogilag sem képzelhető el váltókövetelés támasztása a váltó birtokának hiányában. A váltó hiteles másolatának, mint a keresetlevél kötelező mellékletének hiánya a Pp. 176. § (1) bekezdés j) pontja alapján a keresetlevél visszautasítását eredményezi.

A váltóköveteléssel szembeni beszámítást a törvény csak bizonyos privilegizált ellenkövetelések esetében teszi lehetővé. Valamennyi beszámítható ellenkövetelés közös jellemzője, hogy az ellenkövetelés fennálltát nagyban valószínűsítő, igazoló okirat kapcsolódik hozzá. Ezért a beszámítás kötelező mellékletévé kell tenni az ellenkövetetésről kiállított okiratot, mivel csak annak birtokában engedhető be a perbe az ellenkövetelés. Amennyiben az ellenkövetelés is váltón alapul, a keresethez hasonlóan a váltó hiteles másolatát kell csatolni. A beszámítás kötelező mellékletének hiánya esetére a szabályozás kiegészíti a Pp. 211. §-a szerinti, a beszámítás visszautasítására vezető okokat.

A törvény az eljárás gyorsítása érdekében a Pp. 179. §-a szerinti írásbeli ellenkérelem és beszámítás előterjesztésére, e határidő meghosszabbítására vonatkozó 45 napos határidőket, 15 naposra csökkenti, valamint a Pp. 182. § (1) bekezdése szerinti bírósági meghagyással szembeni 15 napos ellentmondási határidőt is 8 napra leszállítja. Az eljárás gyorsítását szolgálja a viszontkereset előterjeszthetőségének kizárása is.

A 92. §-hoz

A váltóper feszesebb permenetben történő bonyolítása érdekében a törvény a Pp. 189. § (2) bekezdése szerinti 15 napos tárgyalási időközt 8 napra, a Pp. 226. § (1) bekezdése szerinti legfeljebb 4 hónaponkénti tárgyalási ütemezést legfeljebb 1 hónapra, míg a perfelvételi tárgyalás kérelmezésének Pp. 197. § (1) bekezdése szerinti 15 napos határidejét 3 napra csökkenti.

A váltóperekben bevezetett eljárásjogi szigor indokolja, hogy a váltóperek speciális szabályai csak a váltójog, mint anyagi jog körébe tartozó jog érvényesítése esetén legyenek alkalmazhatók. E követelmény nem csak a perindításhoz kapcsolódik, hanem az eljárás során mindvégig fenntartandó, ezért a törvény szűkíti a keresetváltoztatás lehetőségét a fél váltókeresete vagy váltóra alapított beszámítása tekintetében. Az érvényesített jog megváltoztatását akként korlátozza, hogy a fél - mind a perfelvételi, mind az érdemi tárgyalási szakban - az érvényesített jogot kizárólag úgy változtathatja meg, hogy a megváltoztatott jog is csak a váltójog körébe tartozó valamely más jog lehet. E rendelkezés kiegészíti a Pp. 185. § (1) bekezdése és Pp. 215. § (1) bekezdés b) pontjában meghatározott, a keresetváltoztatás megengedhetőségének feltételeire vonatkozó szabályozást, így amennyiben a fél a keresetváltoztatással nem váltójogi igény érvényesítésére kíván áttérni, a keresetváltoztatást tartalmazó nyilatkozatot, illetve a változtatás engedélyezése iránti kérelmet el kell utasítani.

A 93. §-hoz

A 91. §-a előírja, hogy a váltóperben a keresetlevélhez - illetve, ha a beszámítás váltókövetelésen alapul, akkor a beszámítást tartalmazó irathoz - a váltó hiteles másolatát csatolni kell. Emellett a törvény 93. §-a külön előírja azt is, hogy a bíróság - ha nem rendelte el a keresetlevél perfelvételre alkalmassága esetén az eredeti váltó iratokhoz történő csatolását - felhívja a felperest, hogy az eredeti váltót a tárgyaláson mutassa be. Ha a beszámítás váltókövetelésen alapul, úgy a fentieket szintén alkalmazni kell. A váltóokirat specialitása ugyanis, hogy nem csupán valamely perben jelentős tényt bizonyít, hanem egyenesen megtestesíti a perbevitt jogot és követelést. Emiatt váltókövetelést érvényesíteni csak a váltó birtokában, az aktuális papírtartalom szerint lehet.

A 94. §-hoz

A Pp. 344. § (1) bekezdése alapján az érdemi döntésben a kötelezettség teljesítésére a bíróság által meghatározandó rendszerint 15 napos határidőt - eltérést nem engedő módon - 3 napra csökkenti, míg az ítélet bíróság általi írásba foglalási határidejét 15 napban határozza meg.

A 95. §-hoz

A törvény a perorvoslati kérelem elbírálásának gyorsítása érdekében a perorvoslati eljárások közül a fellebbezési eljárásban a tárgyalási időközre és a tárgyalás ütemezésére vonatkozó határidők tekintetében az elsőfokú eljárással egyező, az általános perrendi szabályokhoz képest lényegesen rövidebb határidőket határoz meg.

A rendkívüli perorvoslatok közül a felülvizsgálat tekintetében a törvény a felülvizsgálati eljárás megindítására, illetve a felülvizsgálat engedélyezése iránti kérelem előterjesztésére vonatkozó Pp. 410. § (1) bekezdése és Pp. 412. § (1) bekezdése szerinti 45 napos határidő helyett 30 napos határidőt határoz meg a fél számára.

-----STARTING---POINT---VEGE---

A 96. §-hoz

A hatálybalépés a Pp. hatálybalépésének idejéhez igazodik, figyelemmel a váltóperek szabályaira.

A 97. §-hoz

Átmeneti rendelkezések.

A 98. §-hoz

A közjegyzőkről szóló törvény 145. §-ának óvásról szóló rendelkezése csak a fizetés végetti bemutatást említi, de nem rendelkezik az elfogadás, keltezés (láttamozás) végetti bemutatásról, e körülményre nézve felvett vagy felvehető óvásról. Az óvás alkalmazhatóságával összefüggésben a normavilágossághoz szükséges kiegészítést tartalmazza a norma.

A 99. §-hoz

A törvény hatálybalépésével egyidejűleg szükséges a Vár. megalkotására vonatkozó felhatalmazást, valamint a párhuzamos szabályozást tartalmazó Vár.-t is hatályon kívül helyezni.