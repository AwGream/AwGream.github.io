2016. évi CLXIII. törvény indokolása

a mozgóképről szóló 2004. évi II. törvény módosításáról

-----STARTING---POINT---ALTALANOS--- 

A törvénymódosítást elsősorban a mozgóképről szóló 2004. évi II. törvényt (a továbbiakban: Mktv.) is módosító, Magyarország központi költségvetésének megalapozásáról szóló 2016. évi LXVII. törvény által beiktatott mozgóképszakmai képzési hozzájárulás bevezetése óta eltelt időszak tapasztalatai tették szükségessé. Ennek alapján a mozgóképszakmai képzési hozzájárulást már a Nemzeti Filmiroda általi, támogatásra jogosultságot megállapító döntésben célszerű kiszabni, figyelemmel arra, hogy ezen összegnek a kiállított támogatási igazolással egy időben történő megállapítása számos filmprodukció számára lehetetlenné tette az összeg közvetlen filmgyártási költségként történő érvényesítését. Ennek oka az, hogy az ún. egyszeres elszámolást alkalmazó filmprodukciók a mozgóképszakmai képzési hozzájárulás tekintetében nem tudnának újabb elszámolást benyújtani. Ezáltal nem tudnák közvetett támogatásként realizálni a mozgóképszakmai képzési hozzájárulás 25%-át.

A törvény pontosítja továbbá a mozgóképszakmai képzési hozzájárulás közvetlen elszámolhatóságának szabályait, valamint bővíti a Nemzeti Filmiroda nyilvántartási körét, kiterjesztve azt a filmforgalmazók és a filmek regisztrációjára, továbbá a támogatásra jogosultság bejelentésével egyidejűleg a filmelőállító vagy filmgyártó vállalkozás bejelenti a külföldi stábtagokat annak érdekében, hogy az egyszerűsített személyi jövedelemadó bevallás lehetőségét igénybe tudják venni.

A filmalkotások „art” minősítésével kapcsolatos feladatok az Emberi Erőforrások Minisztériumától visszakerülnek az NMHH Nemzeti Filmirodához.

A törvény továbbá pontosításokat tartalmaz a közterületek és az állami tulajdonban álló ingatlanok filmforgatási célú használatával kapcsolatosan átalakult hatásköri szabályok tekintetében.

-----STARTING---POINT---RESZLETES---

Az 1. §-hoz

Az értelmező rendelkezések az új nyilvántartási rendszerek miatt módosulnak, továbbá a televíziós műsorformátumok elmúlt években bekövetkezett változása szükségessé teszi a kulturális értéket műfaja alapján létrehozó filmalkotás definíciójának kiegészítését. Ennek alapján az ún. scripted reality műfajába tartozó alkotások (az olyan, részben fikciós film vagy filmsorozat, amely a szereplők természetes élethelyzeteit a jelenetek előre meghatározott dramaturgiájával, írásba foglalt és rögtönzött párbeszédekkel mutatja be) vonatkozásában egyértelműsítésre kerül az, hogy azok a továbbiakban nem részesülhetnek az Mktv. szerinti támogatásokban.

A 2-4. §-hoz

A „Jogosultság magyarországi filmterjesztésre” című új fejezet magában foglalja a filmforgalmazói és a moziüzemeltetői nyilvántartást. A mozgóképszakma évek óta nélkülözi a hiteles statisztikai adatokat, a pontos, naprakész adatok hiánya pedig folyamatosan nehezíti a filmforgalmazók és moziüzemeltetők működését. A forgalmazók regisztrációja egyrészt előfeltétele annak, hogy a filmalkotás regisztrációja meg tudjon valósulni, másrészt fontos kiemelni azt, hogy míg a filmek regisztrációja csak a moziban bemutatásra kerülő filmalkotásokra vonatkozik, jelen módosítással valamennyi forgalmazóról tudomása lesz a Hatóságnak. Ez elengedhetetlenül szükséges ahhoz, hogy a teljes filmforgalmazói piacról képet kapjunk, így a DVD-n és egyéb adathordozón terjesztésre kerülő filmalkotásokról is. A fent felsoroltakon túl a mozi statisztikai adatok hitelességéről úgy győződhetünk meg pontosan, ha időszakonként kontroll adatszolgáltatásra kötelezhetők a forgalmazók is.

Az 5. §-hoz

A filmregisztráció bevezetése a filmalkotások egységes nyilvántartása érdekében szükséges, mely a rendszeres nézettségi adatok felmérésének az alapja. A Filmiroda filmalkotásokra vonatkozó hatósági nyilvántartásai lefedik a hatósági eljárásokban szükséges adatgyűjtések teljes körét, azonban azok egyike sem alkalmas teljes egészében a mozistatisztikai rendszer által megkövetelt tartalom kielégítő szolgáltatására. Annak érdekében, hogy a filmadatbázis minden moziban vetítésre kerülő filmalkotást tartalmazzon, a filmek előzetes regisztrációja szükséges, amely során a film egy azonosítószámot kap. Amennyiben a filmek ingyenes hatósági regisztrációja megvalósul, úgy a filmadatok teljes körűen, már a korhatár besorolást megelőzően rendelkezésre állnak, továbbá a filmek azonosítása egy egységes kódrendszeren alapul. Tekintettel arra, hogy a Filmiroda a filmek előzetes regisztrációjára vonatkozóan nem rendelkezik törvényi felhatalmazással, a mozistatisztikai adatgyűjtő rendszer megvalósításának következő lépéséhez az Mktv. módosítása szükséges.

A 6. §-hoz

A filmtámogatási szempontok figyelembe vételére tekintettel indokolt, hogy a Magyar Nemzeti Filmalap képviselője a Korhatár Bizottság ülésein szakértőként részt vehessen.

A 7-9. §-hoz

2012. január 1. napjától a filmalkotások „art” minősítésére irányuló eljárásban szakhatóságként az emberi erőforrások minisztere által működtetett öttagú Filmszakmai Bizottság járt el. A szakhatósági eljárás elhúzódása miatt a Filmiroda nehezen tudta tartani a jogszabályokban meghatározott ügyintézési határidőket. A Filmszakmai Bizottság 2011. december 31-ig a Filmiroda szervezeti keretein belül működött. Az eljárás egyszerűsítése és gyorsabbá tétele érdekében indokolt a feladat visszahelyezése a Filmirodához. Ezáltal a bürokrácia csökken, a filmterjesztők számára tervezhetőbbé válik a filmalkotások terjesztése, pályáztatása. A Filmiroda biztosítja az Art Bizottság működéséhez szükséges megfelelő technikai, biztonsági, szakmai feltételeket. A jogszabályhely meghatározza az Art Bizottság összetételét és működését. Továbbá a szabályozás az idegen nyelvű filmalkotások esetében, ha a filmalkotásból magyar nyelven szinkronizált vagy magyar feliratos változat nem áll rendelkezésre, kizárólag a magyar nyelvű dialóglista benyújtását teszi kötelezővé a kérelem mellékleteként.

A 10. §-hoz

Az Mktv. 19/K. §-ában szabályozott, besorolásra vonatkozó szabályokat célszerű egy helyen szabályozni a törvényben, valamint a 19/K. §-ba kerül beiktatásra a filmforgalmazók regisztrációja, ezért a 19/K. § jelenlegi szabályai más helyre kerülnek a törvényben.

A 11. §-hoz

A mozgóképszakmai képzési hozzájárulás megfizetésének elmulasztása esetén az enyhébb szankció indokolt, ezért a hivatkozás törlésre kerül.

A 12. §-hoz

A személyi jövedelemadóról szóló 1995. évi CXVII. törvény szerinti egyszerűsített adózás választására olyan külföldi illetőségű magánszemélyek jogosultak, akiket a filmelőállító vagy filmgyártó vállalkozás a támogatási jogosultság megállapításakor a Filmiroda részére bejelentett.

A mozgóképszakmai képzési hozzájárulás 2016. július 17. napjától hatályos szabályozásának módosítása szükséges annak érdekében, hogy a mozgóképszakmai képzési hozzájárulás a filmalkotások közvetlen filmgyártási költségeként elszámolható legyen. A korábbi szabályozás szerint a Hivatal a kiállított támogatási igazolásban vagy a költségellenőrzési eljárásban hozott jogerős határozatban állapította meg ezt az összeget, mely viszont nem tette lehetővé, hogy a befizetést követően ez az összeg közvetlen filmgyártási költségként elszámolható legyen, ezért az új szabályozás szerint a támogatásra jogosultságot megállapító határozat rendelkezik a mozgóképszakmai képzési hozzájárulás összegéről. Az MNF és a Filmiroda elektronikus úton tart kapcsolatot az ezzel összefüggő adatszolgáltatás során.

A filmes gyakornoki rendszer szabályai módosulnak, tekintettel arra, hogy számos érintett forgatás 5 hétnél rövidebb ideig tart, így nem megoldható a gyakornokok foglakoztatása a teljes időszak alatt.

A 13. §-hoz

Az Mktv. 31/D. § (7) bekezdése szerint a Magyar Nemzeti Filmalap rendelkezése alatt álló, a közvetett támogatások forrásának gyűjtésére szolgáló letéti számla keretösszegét kormányrendelet határozza meg.

A 14. §-hoz

A mozgóképszakmai képzési hozzájárulás elszámolhatósága miatt a jogszabályhely kiegészítése szükséges.

A 15. §-hoz

A számvitelről szóló 2000. évi C. törvény hivatkozott rendelkezése módosult, ennek érdekében szükséges összhangba hozni az Mktv. rendelkezésével.

A Magyarországon tevékenykedő külföldi előadóművészek és stábtagok 2016. január 1-jét követően keletkezett jövedelmét Magyarországon körülbelül 15% adókötelezettség terheli. Ez jelentősen elmarad a közvetett támogatás 25%-os mértékétől, míg az ilyen jövedelmek az esetek túlnyomó többségében a magyar gazdaság vérkeringéséből kikerülnek, így indokolatlan, hogy a kedvezmény mértéke a személyi jövedelemadó szintjét jelentősen meghaladja. A fentiek miatt az ilyen költségekre jutó közvetett támogatás 50%-os csökkentését irányozza elő a törvény.

A 16. §-hoz

A filmforgatási célú közterület használat kategóriáinak megváltozása, valamint a csekély összegű támogatásokra vonatkozó új EU rendeletre tekintettel a jogszabályhely módosítása szükséges.

A 17. §-hoz

2016. október 1. napjától a filmforgatási célú közterület használati kérelmeket az MNF szervezeti egysége bírálja el. A hatósági jogkör megfelelő gyakorlása érdekében szükséges az elutasító döntések esetén a fellebbezés kizárása.

A 18-19. §-hoz

A törvény az Mktv. átmeneti rendelkezését módosítja, tekintettel a 31/C. § (6a)-(6b) bekezdése hatályon kívül helyezésére, valamint további átmeneti rendelkezéseket állapít meg.

A 20. §-hoz

Felhatalmazó rendelkezés.

A 21. §-hoz

Állami támogatási záradék a jogszabályszerkesztésről szóló 61/2009. (XII. 14.) IRM rendelet 96. § (1) bekezdése alapján.

A 22. §-hoz

Az Mktv. 3. számú mellékletének módosítása.

A 23-24. §-hoz

Szövegcserés módosítások.

A 25. §-hoz

Hatályukat vesztő rendelkezések.

-----STARTING---POINT---VEGE---

A 26. §-hoz

Hatályba léptető rendelkezések.