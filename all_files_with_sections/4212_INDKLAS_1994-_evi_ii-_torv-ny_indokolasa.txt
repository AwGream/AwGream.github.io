1994. évi II. törvény indokolása

a kárpótlás iránti kérelmek benyújtásának határidejéről és az állampolgárok tulajdonában igazságtalanul okozott károk részleges kárpótlásáról szóló 1991. évi XXV. törvény módosításáról

-----STARTING---POINT---ALTALANOS---

A törvényjavaslat lehetőséget ad arra, hogy 1994. február 15-e és március 15-e között minden kárpótlásra jogosult a bármely okból eddig be nem nyújtott kérelmét beadja.

-----STARTING---POINT---RESZLETES---

Az 1. §-ban írt határidő jogvesztő jellegű, elmulasztása miatt igazolásnak nincs helye. A 30 napos benyújtási határidő mindenképpen elegendő kell hogy legyen az elmulasztott igényérvényesítéshez, figyelemmel arra is, hogy széleskörű volt az a propaganda, ami e törvényjavaslat jelentőségét az állampolgárokban tudatosította.

Az 1. § (2) bekezdése külön rendelkezik arra az esetre, ha jogosult korábban ugyan nyújtott már be kárpótlási kérelmet, de azt a határidők elmulasztása miatt jogerősen elutasították. E § értelmezésében a határidők alatt bármely határidő elmulasztását érteni kell, azt az esetet is ha a jogosult az igazolási kérelem benyújtására nyitvaálló határidőt mulasztott el.

E (2) bekezdés csak annak a jogosultnak ad lehetőséget, aki korábban, az (1) bekezdésben írt törvények alapján már nyújtott be kárpótlás iránti kérelmet.

Költségvetési kihatását tekintve a harminc napos határidő megnyitása esetén az első kárpótlási törvény alapján közel 2 milliárd forint értékű kárpótlási jegy kiadásával kell számolni, míg a második vagyoni, és a harmadik - személyi szabadság elvonására vonatkozó - törvények alapján benyújtható kérelmek további 2 milliárd forint értékű kárpótlási jegy kiadásával járna.

A határidők megnyitása nem eredményez újabb földkijelölési kötelezettséget.

Az első kárpótlási törvény a kárpótlási jegy kamatozásáról úgy rendelkezett, hogy az „a kibocsátása naptári negyedévének első napjától számított 3 évig kamatozik.” A jelen módosítás ezt a sokak számára nem egyértelmű megfogalmazást úgy pontosítja, hogy a kamatozás időtartamát pontos dátumokhoz köti. Alsó határként az első kárpótlási törvény hatályba lépésének az időpontja szerepel, míg az ettől számított bő három év záró időpontja 1994. december 31.

A törvényjavaslat 3. §-ának megalkotását a célszerűség indokolta, míg a 4. és 5. § a kialakult gyakorlatban felmerült problémák értelmezését segíti.

-----STARTING---POINT---VEGE---