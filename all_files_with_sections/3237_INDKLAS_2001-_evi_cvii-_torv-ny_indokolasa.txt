2001. évi CVII. törvény indokolása

az egészségügyi közszolgáltatások nyújtásáról, valamint az orvosi tevékenység végzésének formáiról

-----STARTING---POINT---ALTALANOS--- 

A törvény célja a rendszerváltozást követő társadalmi-gazdasági átalakulásokkal összhangban az egészségügyi rendszer korszerűsítésének elősegítése, az egészségügyi szerkezet-átalakításhoz és az ellátórendszer továbbfejlesztéséhez nélkülözhetetlen struktúrák létrehozása, valamint az orvosi tevékenység végzésének a kor követelményeihez igazodó formáinak megteremtése.

A törvény rendezett viszonyokat teremt az egészségügyi intézmények működésében; legfontosabb alapelve, hogy az egészségügyi ellátás megszervezésének alkotmányos kötelezettségét az állam és a helyi önkormányzatok a közfinanszírozásból részesülő közszolgáltató egészségügyi intézményeken és vállalkozásokon keresztül látják el.

A törvény a jogalkotásról szóló törvény általános elvárásaival összhangban nagy hangsúlyt helyez arra, hogy a kötelezettséggel terhelt helyi önkormányzatok, illetve az állami szervek megfelelő szerződéses garanciák mellett adják át a feladatot, és az egészségügyi intézmények működésével kapcsolatos legfontosabb szabályok kötelező szerződési elemként jelenjenek meg.

Az egészségügyi közintézmények átalakítása során a törvény nem állít akadályokat a jelenleg állami, önkormányzati tulajdonban lévő vagyon elidegenítése elé, de a nonprofit működtetést preferálja. Nem engedhető meg, hogy az ellenőrzött állami szférából kikerülő vagyon ne a lakosság egészségügyi ellátására fordítódjék, és ez veszélyeztesse az érintett populáció ellátását. Ennek érdekében a törvény rendelkezik arról, hogy mi legyen a biztosítottak ellátását szolgáló vagyon sorsa, illetőleg korlátozza az e vagyonnal való rendelkezést. Ennek módja az egészségügyi célvagyon jogintézményének megteremtése, ami a közszolgáltatások biztosításában kiemelt jelentőségű.

Új szervezeti lehetőséget biztosít a törvény az integrált egyetemi formában működő orvostudományi képzést végző felsőoktatási intézményeknek, amennyiben lehetőségük nyílik a gyógyító ellátást végző klinikák egy szervezetben való leválasztására. Ez jobban kezelhetővé teszi az egyetem oktatási és gyógyító funkcióinak szétválasztását, az ehhez tartozó források elkülönített felhasználását, és a gyógyításhoz kapcsolódó, de az egyetemi profiltól idegen feladatok ellátását. Ez a modell egyébként analóg az európai egyetemeken megfigyelhető gyakorlattal.

Az orvosok jogállása az elmúlt évtizedben a korábbinál sokszínűbb lett, hiszen a vállalkozó háziorvosok megjelenése és tevékenysége előre vetítette a szakellátásban is egyre nagyobb igényűvé váló vállalkozó orvoslás lehetséges irányait és veszélyeit. Az egészségügyi törvény egyértelmű szakmai rendelkezéseket tartalmaz arra nézve, hogy milyen felkészültség és végzettség birtokában lehet saját felelősségre orvosi munkát végezni, és milyen végzettség mellett lehet a tevékenységet szoros szakmai felügyelet mellett ellátni. Ezen tartalmi szabályozással lényegében az is egyértelművé vált, hogy az orvosoknak mely köre jogosult önálló tevékenységre, azaz az alkalmazottként történő munkavégzési keretből való kilépésre. A törvény elismeri azt a történelmi hagyományt és gyakorlatot, amely az orvoslás területén a gyógyítás szabadságát és felelősségét az orvos személyéhez köti, és a korábbi hierarchikus alá-fölérendeltségi viszonyok helyett nagyobb teret enged az egyéni felkészültség és képességek kibontakoztatásának.

Mindezeknek megfelelően a törvény három fő fejezetre tagozódik. Az I. rész a közszolgáltatásokról való gondoskodást részletezi és foglalkozik az egészségügyi célú vagyon kérdéseivel, a II. rész az egészségügyi szolgáltatók szerkezeti, szervezeti követelményrendszerét határozza meg, a III. rész az orvosi működés jogi környezetét taglalja.

A törvény elfogadása esetén a rendszerváltás előtt alacsony szinten megalkotott olyan jogszabályok helyezhetők hatályon kívül, amelyek az egészségügyi vállalkozásokat, illetve az ágazatban végzett magántevékenységet ritka, különleges kivételként szabályozták, és a szektorsemlegesség szabályait nem alkalmazva határoztak meg speciális követelményeket a vállalkozási szféra számára.

-----STARTING---POINT---RESZLETES---

Az 1-2. §-hoz

A bevezető rendelkezések a törvény hatályát és értelmező rendelkezéseit adják meg. Ebben utalás történik arra is, hogy a külön nem szabályozott kérdésekben az egészségügyről szóló 1997. évi CLIV. tv. általános szakmai definíciói az irányadók.

A 3. §-hoz

E szakasz meghatározza az állam alkotmányos kötelezettségének tartalmát az egészségügyi közszolgáltatásokról való gondoskodás keretében, valamint a közszolgáltatásokról való gondoskodás módját, így különösen az ellátás-szervezési, az intézmény fenntartói és a finanszírozási feladatokat. Bevezeti az egészségügyi közszolgáltatásokról gondoskodó szerv fogalmát, és meghatározza e szervek kötelezettségeit.

A 4. §-hoz

Az ellátás biztonsága és megfelelő színvonala érdekében szerződéskötési kötelezettség előírása indokolt, amennyiben az egészségügyi közszolgáltatásról gondoskodó szerv a közszolgáltatást nem a közszolgáltatásról gondoskodó szerv tulajdonában vagy fenntartásában lévő intézmény útján nyújtja.

Az 5. §-hoz

A szakmai és civil kontroll szerepének növelése érdekében az egészségügyi közszolgáltatásról gondoskodó szervnek nyilvános pályázatban kell közzétenni a szerződés megkötésére vonatkozó szándékát. Meghatározásra kerülnek a pályázat elbírálásának szempontjai és azon szervezetek, amelyek véleményét az elbírálás során ki kell kérni.

A 6. §-hoz

Feladat-ellátási szerződést kell kötni, amennyiben az egészségügyi közszolgáltatásról gondoskodó szerv feladatait a közszolgáltató szerv tulajdonában lévő létesítményben működő külső (nem az egészségügyi közszolgáltató tulajdonában vagy fenntartásában álló) szolgáltató útján látja el, továbbá meghatározza a feladat-ellátási szerződés kötelező tartalmi elemeit.

A 7. §-hoz

Az egészségügyi közszolgáltatásról gondoskodó szerv és az egészségügyi szolgáltató között kötelező feladat-átvállalási szerződést kötni abban az esetben, ha az egészségügyi közszolgáltatást a külső (nem az egészségügyi közszolgáltatásról gondoskodó szerv tulajdonában vagy fenntartásában álló) szolgáltató saját létesítményében és saját eszközeivel nyújtja. A feladat-átvállalási szerződés kötelező tartalmi elemeiről is rendelkezik e §.

A 8. §-hoz

Szükséges törvényben rögzíteni a szerződés lehetséges maximális és minimális időtartamát és az alapvető összeférhetetlenségi szabályokat; továbbá kizárni a szerződéskötésből azokat a gazdasági társaságokat és nonprofit szervezeteket, amelyekben gyógyszer-, illetve orvostechnikai eszközöket gyártó és forgalmazó vállalkozások vannak, közvetlenül vagy közvetetten. E korlátozás célja annak megakadályozása, hogy az egészségügyi szolgáltató a gyógyszerek, orvostechnikai eszközök beszerzése során a beteg érdekei helyett a tulajdonos gyártó érdekeit vegye figyelembe. A törvény természetes személyek és jogi személyiség nélküli gazdasági társaságok számára csak alapellátási tevékenység, illetve járóbeteg szakfeladat ellátását teszi lehetővé (feladat-ellátási, illetve feladat-átvállalási szerződéskötés) annak érdekében, hogy megakadályozza nyereség kivonását a betegellátásból.

A 9. §-hoz

Az egészségügyi alvállalkozói szerződéskötés alapvető feltételeit törvényi szinten szükséges meghatározni. Alvállalkozói szerződés csak az egészségügyi közszolgáltatásról gondoskodó szerv hozzájárulásával köthető, illetve fő szabályként csak a teljes egészségügyi szakfeladat ellátására vonatkozhat. Szakfeladatnak minősül az egyes egészségügyi szakterület - amelyre külön jogszabály szerint egészségügyi szakképesítés szerezhető - és az ahhoz kapcsolódó szolgáltatások összessége. E rendelkezések megakadályozzák a kizárólag a jól jövedelmező részlegeket érintő alvállalkozásba adást. Kivételt képez ez alól az az eset, amikor a részfeladat ellátására olyan egészségügyi szolgáltatóval kötnek alvállalkozói szerződést, amelynek a tagjai a szerződés megkötésének időpontjában kizárólag az adott szolgáltatást nyújtó egészségügyi dolgozók közül kerülnek ki. Az alvállalkozói szerződés megkötésénél egyébként is elsőbbségük van az adott szolgáltatást nyújtó egészségügyi dolgozóknak.

A 10. §-hoz

Az egészségügyi közszolgáltatásról gondoskodó szerv által az egészségügyi közszolgáltatás céljára értékesített ingatlan célvagyonnak minősül, és kizárólag egészségügyi szolgáltatás nyújtására hasznosítható. A célvagyoni jelleg biztosítékot jelent az egészségügyi közszolgáltatásról gondoskodó szervnek, hogy az egészségügyi intézményt működtető vállalkozás csődje esetén nem veszíti el ingatlan vagyonát, és a lakosság egészségügyi ellátásának biztonsága nem kerül veszélybe.

A törvény elősegíti az intézményi struktúra korszerűsítését azáltal, hogy adott feltételek teljesítése esetén lehetővé teszi azt, hogy amennyiben a vevő a régi ingatlant újra cseréli, az új ingatlan minősüljön egészségügyi célvagyonnak.

A 11. §-hoz

A törvény 11. §-a az egészségügyi szolgáltatók típusait határozza meg, nevezetesen az egészségügyi intézményt, az egészségügyi egyéni vállalkozást és egészségügyi társas vállalkozást.

A 12. §-hoz

Egészségügyi közintézménynek az egészségügyi közszolgáltatást nyújtó, állami vagy önkormányzati többségi tulajdonnal rendelkező egészségügyi intézmény minősül. Szakellátást nyújtó egészségügyi közintézmény csak meghatározott szervezeti formákban működtethető: költségvetési szervként (központi, illetve helyi önkormányzati), vagy nonprofit működésű közhasznú társaság formájában.

A 13. §-hoz

Az egészségügyi közintézménynek szakmai fejlesztési programot kell kidolgoznia. A törvény előírja annak tartalmi elemeit, elkészítésének módját és a felterjesztési kötelezettséget. A szakmai program az egészségügyi közintézmény 5 évre szóló stratégiai fejlesztési terve, amely tartalmazza a szakmai profil alakítására vonatkozó elképzeléseket, a nagyértékű beruházásokkal és fejlesztésekkel kapcsolatos koncepciókat, valamint a humán erőforrás és minőségbiztosítás fejlesztésével összefüggő terveket.

A 14-16. §-hoz

A törvény 14-16. §-ai az orvostudományi képzést folytató egyetemekre és a képzésben részt vevő egyéb egészségügyi intézményekre (oktató kórházak) vonatkoznak. Bevezeti az egyetemi klinika és a klinikai központ fogalmát, és meghatározza a klinika elnevezés használatának feltételeit.

Az egyetemi klinika az orvosképzést folytató egyetem, illetve az egyetem által létrehozott klinikai központ olyan szervezeti egysége, amely főleg a progresszív ellátás csúcsán a betegellátó tevékenységén túl az adott szakterület gradualis és postgradualis oktatását is biztosítja, valamint részt vesz az orvostudomány adott szakterületének kutató-fejlesztő munkájában. Kizárólag a fenti feltételeknek megfelelő egészségügyi intézmény jogosult a klinika elnevezés használatára. A törvény lehetőséget teremt arra, hogy az egyetem döntése alapján és az oktatási miniszter előzetes hozzájárulásával az egyazon egyetemhez tartozó gyógyító tevékenységet ellátó klinikák klinikai központot alkothassanak.

A 17. §-hoz

Az egészségügyi vállalkozás formája lehet egyéni vagy társas. Egyéni egészségügyi vállalkozási tevékenység folytatására az a személy jogosult, aki szerepel az egészségügyi dolgozók működtetési nyilvántartásában és jogszabályban meghatározott szakképzettséggel rendelkezik. A törvény rendelkezik arról, hogy az egyéni egészségügyi vállalkozó érvényes működési engedély és felelősségbiztosítás birtokában, saját nevében és saját felelősségére nyújtja az egészségügyi szolgáltatásokat. Az egyéni egészségügyi vállalkozó teljes vagyonával felel vállalkozási tevékenységéből eredő kötelezettségeiért, ezért az egészségügyi vállalkozó nem lehet más vállalkozás korlátlanul felelős tagja. E korlátozás - összhangban az egyéni vállalkozásról szóló 1990. évi V. törvény hasonló előírásával - azt a célt szolgálja, hogy az egyéni egészségügyi vállalkozó csak egy vállalkozásban lehessen korlátlanul felelős azért, hogy szükség esetén teljes vagyonával legyen képes helytállni. Társas vállalkozás a cégjog szabályai szerint működhet, abban az esetben használhatja az „orvosi praxisközösség” elnevezést, ha tagjai között kizárólag orvosok, fogorvosok vannak.

A 18. §-hoz

Az orvosi tevékenység végzésének alapvető formái az alkalmazott orvosként, szabadfoglalkozású orvosként vagy vállalkozó orvosként történő tevékenység.

A 19. §-hoz

Alkalmazott orvos orvosi tevékenységet munkajogviszony, közszolgálati jogviszony, közalkalmazotti jogviszony, illetve szolgálati jogviszony keretében folytathat. Egyebekben e jogviszonyok létesítésével, tartalmával, megszűnésével a törvény nem foglalkozik, mivel ezekre más jogszabályok rendelkezései irányadóak. Az alkalmazott orvos munkaköri feladatait az őt alkalmazónál további jogviszonyban nem láthatja el, nem lehet pl. egészségügyi vállalkozó egyben.

A 20. §-hoz

E § értelmében szabadfoglalkozású orvosnak minősül az az orvos, aki szerepel az orvosok működési nyilvántartásában és orvosi szakirányú szakképesítéssel rendelkezik. Erre alapozva a szabadfoglalkozású orvos orvosi tevékenységet - külön működési engedély beszerzése nélkül - akkor folytathat, ha részint felelősségbiztosítási szerződéssel rendelkezik, részint pedig az orvosi tevékenység ellátásáról szóló szerződést kötött.

Fontos kihangsúlyozni, hogy - szemben a közalkalmazotti jogviszonyban lévő orvossal - a szabadfoglalkozású orvos tevékenységét a szerződésben meghatározott keretek között, szakmailag önállóan, saját felelősségére végzi. Lényeges betegvédelmi rendelkezése e §-nak, hogy amennyiben a kárt a szabadfoglalkozású orvos a betegnek okozza, a beteggel szemben közvetlen módon az egészségügyi szolgáltató felel.

A 21-22. §-hoz

Az orvosi tevékenység ellátásáról szóló szerződés az egészségügyi szolgáltató és a szabadfoglalkozású orvos, illetve a szabadfoglalkozású orvosi praxisközösség között jön létre. A törvény rendelkezik a szerződés időtartamáról, megszüntetésének lehetőségeiről, valamint a szabadfoglalkozású orvos díjazásáról.

A törvény szerint főszabályként az egészségügyi szolgáltató a szabadfoglalkozású orvos munkáját a szerződésben rögzített megbízási díjjal ellentételezi. Külön jogszabály alapján a szabadfoglalkozású orvos közvetlenül az Országos Egészségbiztosítási Pénztárnál is köthet szerződést. E rendelkezés a szabadfoglalkozású orvos, az egészségügyi szolgáltató és az OEP közötti szerződéses kapcsolatok modellezésére irányuló kísérletek megvalósíthatósága érdekében vált szükségessé.

A 23. §-hoz

A törvény a hazai jogban új jogintézményként vezeti be a szabadfoglalkozású orvosi praxisközösséget. Ennek megfelelően praxisközösséget közkereseti társaság formájában szabadfoglalkozású orvosok alapíthatnak. Praxisközösség tagja csak szabadfoglalkozású orvos lehet, aki - a társasági szerződésben foglaltaknak megfelelően - személyes közreműködésre kötelezett.

A 24. §-hoz

Az egészségügyi intézményben foglalkoztatott gyógyszerész vagy alkalmazottként, vagy szabadfoglalkozású intézeti gyógyszerészként látja el tevékenységet. A szabadfoglalkozású intézeti gyógyszerészek munkaközösséget alkothatnak, illetve szabadfoglalkozású intézeti gyógyszerész és szabadfoglalkozású orvos létrehozhat orvosi-gyógyszerészi praxisközösséget.

-----STARTING---POINT---VEGE---

A 25-28. §-hoz

A törvény záró rendelkezései a hatálybalépés időpontját, átmeneti rendelkezéseket, kormány- és miniszteri rendelet kibocsátására felhatalmazó rendelkezéseket tartalmaznak.

Az egészségügyi privatizációra vonatkozó rendelkezések 2002. március 1-jén lépnek hatályba, hogy az átalakulás folyamata minél előbb szabályozott mederbe kerüljön.

A szabadfoglalkozású orvosi tevékenységről rendelkező szakaszok csak 2003. január 1-jén lépnek hatályba azért, hogy megfelelő felkészülési idő álljon az érintettek rendelkezésére.

Fontos előírás a záró rendelkezések között, hogy a törvény hatályba lépése előtt kötött alvállalkozói szerződéseket 2003. június 30-ig felül kell vizsgálni és a törvény 9. §-ában foglalt rendelkezésekkel összhangba kell hozni. Ugyanakkor az újonnan kötött alvállalkozói szerződések már csak a törvény előírásainak megfelelően köthetőek meg.

Az új törvényi szabályozással összhangban szükségessé vált néhány további egészségügyi tárgyú törvény módosítása is, amelyet szintén e § végez el. Ennek keretében egyrészt formailag is teljes egészében hatályon kívül kerül a szocialista időszak egykori egészségügyi törvénye. Másrészt - összhangban a szabadfoglalkozású orvosi jogállás bevezetésével - a törvény hatályon kívül helyezi az önálló orvosi tevékenységről szóló 2000. évi II. törvény szakorvosokra vonatkozó részeit.

A törvény kezdeményezi az adó- és társadalombiztosítási jogszabályok alkalmazása szempontjából az egészségügyi egyéni vállalkozóknak az egyéni vállalkozói körbe, az orvosi praxisközösségnek pedig a társas vállalkozói körbe történő bevonását.

Módosításra kerül a felsőoktatásról szóló törvény a klinikai központok megalakítása érdekében, és az ingatlan-nyilvántartásról szóló törvény az egészségügyi célvagyon bejegyzése érdekében.

A Magyar Orvosi Kamaráról szóló törvény egyes rendelkezéseinek kiegészítésével és módosításával a MOK jogosítványokat kap a szabadfoglalkozású orvosokkal kötendő szerződések véleményezésére, az orvosi tevékenységért járó díjtételek és a területi ellátási kötelezettség nélküli háziorvosok működtetési jogának megállapítására.