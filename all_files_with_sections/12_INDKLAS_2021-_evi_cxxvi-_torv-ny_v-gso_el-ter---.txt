2021. évi CXXVI. törvény végső előterjesztői indokolása

a Magyarország Kormánya és a Szlovák Köztársaság Kormánya között a közös államhatáron lévő közúti határhidak és határút-szakaszok üzemeltetéséről, fenntartásáról és rekonstrukciójáról szóló 2017. szeptember 14-én, Budapesten aláírt Megállapodást módosító 1. Kiegészítés kihirdetéséről

-----STARTING---POINT---ALTALANOS---

Általános indokolás

Ezen indokolás a jogalkotásról szóló 2010. évi CXXX. törvény 18. § (3) bekezdése, valamint a Magyar Közlöny kiadásáról, valamint a jogszabály kihirdetése során történő és a közjogi szervezetszabályozó eszköz közzététele során történő megjelöléséről szóló 5/2019. (III. 13.) IM rendelet 20. § (2) bekezdés a) pontja alapján a Magyar Közlöny mellékleteként megjelenő Indokolások Tárában közzétételre kerül.

A Magyarország és Szlovákia közti határtérség infrastruktúrájának fejlesztésére, az átkelők számának bővítésére egyre növekvő igény van, tekintve azt is, hogy mind Szlovákia, mind Magyarország az Európai Unió és a Schengeni egyezmény tagja.

A törvényjavaslat célja az Országgyűlés felhatalmazásának kérése a Magyarország Kormánya és a Szlovák Köztársaság Kormánya között a közös államhatáron lévő közúti határhidak és határút-szakaszok üzemeltetéséről, fenntartásáról és rekonstrukciójáról szóló 2017. szeptember 14-én, Budapesten aláírt Megállapodást (a továbbiakban: Megállapodás) módosító 1. Kiegészítés (a továbbiakban: 1. Kiegészítés) kötelező hatályának elismerésére, valamint az 1. Kiegészítés kihirdetése.

A Megállapodás rendezte az olyan, határt keresztező és azzal párhuzamosan futó műtárgyak (hidak és határutak) üzemeltetésének, fenntartásának és rekonstrukciójának feltételeit, amelyek esetében a két ország hatóságainak együttműködésére fokozottan szükség van. A kisebb, üzemeltetési és fenntartási feladatok elvégzése a mindkét fél közös tulajdonában levő határhidak esetén egyszerűbb, ha az egyik fél elvállalja a híd teljes felügyeletét, míg egy másik, hasonló méretű híd fenntartásáról teljes egészében a másik fél gondoskodik. Hasonlóképpen, a határon futó utak üzemeltetése is egyszerűbbé tehető, ha azokat az a fél felügyeli, amelyik munkagépeivel saját területéről könnyebben eléri az adott utat.

A Megállapodás aláírása óta a magyar és szlovák kormány több új híd megépítéséről kötött Megállapodást, melyek üzemeltetéséről, fenntartásáról és rekonstrukciójáról szintén rendelkezni szükséges. Az 1. Kiegészítés célja e változások átvezetése a Megállapodás szövegén.

Az egyezménymódosítás szerint a megépíteni tervezett Drégelypalánk és Ipolyhídvég (Ipel’ské Predmostie) közti Ipoly-híd üzemeltetését és fenntartását a magyar fél, a Dunakiliti és Doborgaz (Dobrohost’) közötti gyalogos és kerékpáros Duna-híd, valamint az Őrhalom és Ipolyvarbó (Vrbovka) közötti Ipoly-híd üzemeltetését és fenntartását a szlovák fél végzi. A hidak rekonstrukcióját a felek közösen biztosítják.

-----STARTING---POINT---RESZLETES---

Részletes indokolás

Az 1. §-hoz

A Megállapodás tárgykörére tekintettel a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) 7. § (1) bekezdés a) pontja, illetve a (3) bekezdés b) pontja alapján az Országgyűlés ad felhatalmazást a Megállapodás kötelező hatályának elismerésére.

A 2. §-hoz

Az Nsztv. 7. § (2) bekezdése és 9. § (1) bekezdése szerint a kihirdetés az Országgyűlés hatáskörébe tartozik.

A 3. §-hoz

Az Nsztv. 10. § (1) bekezdés b) pontjának megfelelően a törvény 1. melléklete tartalmazza a Megállapodás 1. Kiegészítésének hiteles magyar nyelvű szövegét.

A 4. §-hoz

Hatályba léptető rendelkezés. A hatálybalépés napját - az Nsztv. 10. § (4) bekezdésének megfelelően - a külpolitikáért felelős miniszter a Magyar Közlönyben közzétett közleményével állapítja meg.

Az 5. §-hoz

Az Nsztv. 10. § (1) bekezdés f) pontjának megfelelően tartalmazza a Megállapodás végrehajtásáért felelős szerv megjelölését.