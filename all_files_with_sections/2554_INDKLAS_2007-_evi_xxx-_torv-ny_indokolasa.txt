2007. évi XXX. törvény indokolása

az Európai Közösségek és tagállamai, valamint az Albán Köztársaság közötti Stabilizációs és Társulási Megállapodás kihirdetéséről

-----STARTING---POINT---ALTALANOS---

Általános indokolás

A nyugat-balkáni térség demokratikus fejlődése, a politikai, gazdasági és társadalmi stabilizációja, valamint az ehhez kapcsolódó reformok támogatása a Magyar Kormány külpolitikai prioritásai közé tartozik. Az Európai Unió 1999-ben indított Stabilitási és Társulási Folyamata, illetve az Európai Közösségek és tagállamai, valamint az Albán Köztársaság közötti Stabilizációs és Társulási Megállapodás (a továbbiakban: Megállapodás) ezen átalakulás számára nyújt szerződéses jogi keretet.

A Megállapodás megkötésével az Európai Közösség és a tagállamok ösztönzik Albániát a gazdasági, kereskedelmi, és nemzetközi együttműködés fejlesztésére, amely részben az albán jognak a közösségi joghoz történő közelítésével valósul meg. A szorosabb együttműködés további célja Albánia gazdaságának a működő piacgazdaságba történő átmenet befejezése, illetve szabadkereskedelmi terület fokozatos létrehozása Albánia és az Európai Közösség között. A Megállapodás fontos eleme a regionális együttműködés támogatása valamennyi, a Megállapodás által lefedett területen.

-----STARTING---POINT---RESZLETES---

Részletes indokolás

Az 1. §-hoz

A jelen nemzetközi megállapodás tartalmát tekintve, a nemzetközi szerződésekkel kapcsolatos eljárásról szóló 2005. évi L. törvény 7. §-a (1) bekezdésének a) pontja értelmében törvényhozási tárgykört érintő szabályokat tartalmaz, ezért a Megállapodás kötelező hatályának elismerésére az Országgyűlésnek kell felhatalmazást adnia.

Ez összhangban áll a Megállapodás 135. cikkével, amelynek értelmében a Megállapodást ratifikálni szükséges.

A 2. §-hoz

A Megállapodást, szövege végleges megállapítását követően, a nemzetközi szerződésekkel kapcsolatos eljárásról szóló 2005. évi L. törvény 9. §-a értelmében törvénnyel szükséges kihirdetni.

A 3. §-hoz

A Megállapodás szerkezetében és jellegében a korábbi tagjelölt országokkal, így hazánkkal is kötött Európai Megállapodáshoz hasonlítható.

Az összesen 10 fejezetből, 137 cikkből, 5 mellékletből és 6 jegyzőkönyvből álló Megállapodás célja Albánia európai integrációjának elősegítése. Ennek keretében az Európai Közösség támogatja Albánia erőfeszítéseit a jogállamiság és a demokrácia megszilárdítására, és ezáltal hozzájárul Albánia és a balkáni régió politikai, gazdasági és intézményi stabilizációjához.

A Megállapodás megkötésével az Európai Közösség és a tagállamok ösztönzik Albániát a gazdasági, kereskedelmi, és nemzetközi együttműködés fejlesztésére, amely részben az albán jognak a közösségi joghoz történő közelítésével valósul meg. A szorosabb együttműködés további célja Albánia gazdaságának a működő piacgazdaságba történő átmenet befejezése, illetve szabadkereskedelmi terület fokozatos létrehozása Albánia és az Európai Közösség között.

A Megállapodás fontos eleme a regionális együttműködés támogatása valamennyi, a Megállapodás által lefedett területen.

A Megállapodás I. fejezete az általános elveket rögzíti. Ezek a demokrácia, az alapvető emberi jogok tisztelete, a jószomszédi kapcsolatok melletti elkötelezettség a térség államaival, és a terrorizmus elleni küzdelem. A II. fejezet intézményes keretben működő politikai párbeszédet irányoz elő, valamint kiemeli a tömegpusztításra alkalmas fegyverek terjedése elleni küzdelem fontosságát. A III. fejezet a szomszédos országokkal, az uniós tagállamokkal, valamint a tagjelöltekkel történő regionális együttműködés elősegítéséről szól.

A IV., az áruk szabad mozgásáról szóló fejezet kimondja, hogy a Megállapodás hatálybalépésétől számított 10 év alatt Albánia és az EK között fokozatosan szabadkereskedelmi övezet jön létre. E fejezet külön szabályokat tartalmaz az ipari, a mezőgazdasági és halászati termékekre, előírja az új behozatali és kiviteli vámok vagy azzal egyenértékű díjak, illetve az exportra és importra vonatkozó mennyiségi korlátozás bevezetésének tilalmát.

Az V. fejezet rögzíti a dolgozók szabad mozgására, a letelepedésre, a szolgáltatások nyújtására és a tőke szabad mozgására vonatkozó szabályokat. Kimondja, hogy a jogszerűen a tagállamokban tartózkodó albán munkavállalókat nem érheti diszkrimináció a javadalmazás, a munkafeltételek, illetve az elbocsátás tekintetében. A Megállapodás alapján a közösségi vállalatoknak Albánia az albán jog szerint létrehozott vállalatokkal megegyező elbánást biztosít.

A VI. fejezet szól az albán jognak a közösségi joghoz való közelítéséről, amely 10 év alatt fokozatosan kiterjed a közösségi jog teljes egészére. Az első 5 évben ez különösen érinti a belső piacra vonatkozó acquis-t, a versenyjogot, a szellemi, ipari és kereskedelmi tulajdonjogot, a közbeszerzés szabályait, a szabványokat, a pénzügyi szolgáltatásokat, a szárazföldi és tengeri közlekedést, különösen annak biztonsági, környezetvédelmi és szociális aspektusait, a társasági jog, a számvitel, a fogyasztóvédelem, az adatvédelem rendelkezéseit, a dolgozóknak a munkahelyi biztonságra és egészség védelmére vonatkozó, valamint az esélyegyenlőség szabályait. A második öt éves időszak a fel nem sorolt területeken kívánja meg a jogharmonizációt.

A VII. fejezet szabályozza a bel- és igazságügyi együttműködés kereteit. Hangsúlyozza a jogszabályok végrehajtásának, illetve a jogszabályok kikényszerítésért felelős hatóságok erősítésének fontosságát. Az illegális migráció elleni küzdelem biztosítékaként a felek vállalják a másik fél területén illegálisan tartózkodó állampolgáraik, illetve a területükről illegálisan átvándorolt harmadik államok állampolgárainak visszafogadását. Albánia egyetért azzal, hogy a Stabilizációs és Társulási Folyamat részeként visszafogadási egyezményt köt az Európai Közösséggel. A bel- és igazságügyi együttműködés kiterjed a terrorizmus, a pénzmosás, a szervezett bűnözés, illetve ezek finanszírozása elleni küzdelemre, valamint a kábítószerek illegális kereskedelmére.

A VIII. fejezet azokat a területeket sorolja fel, amelyek fejlesztését a felek szorosabb együttműködés megvalósításával segítik elő. Ezek többek között a gazdasági és kereskedelempolitika, a statisztika, a banki és pénzügyi szolgáltatások, a befektetések ösztönzése, a kis- és középvállalatok, a turizmus, a halászat, a vám, az adózás, az oktatás, a kultúra, a közlekedés, az energia, a környezetvédelem.

A pénzügyi együttműködésről szóló IX. fejezet alapján Albánia pénzügyi segítséget kaphat támogatás vagy kölcsön formájában az Európai Közösségtől, illetve az Európai Befektetési Banktól.

A Megállapodás utolsó X. fejezete a politikai párbeszéd lefolytatásához létrehozza a Stabilizációs és Társulási Tanácsot, a Stabilizációs és Társulási Bizottságot, valamint az operatív szintű albizottságokat, illetve a záró rendelkezéseket tartalmazza. Kimondja, hogy a Stabilitási és Társulási Megállapodás egyúttal az EK és Albánia között 1992 májusában aláírt Kereskedelmi és Gazdasági Együttműködési Megállapodás helyébe lép.

A 4. §-hoz

A törvény hatálybalépése több lépcsőben történik. A kötelező hatály elismerésére adott felhatalmazást tartalmazó 1. § és a hatályba léptető rendelkezéseket tartalmazó 4. § a kihirdetés napján hatályba lép. A 2-3. § hatálybalépése azonban igazodik a Megállapodás rendelkezéseihez.

A Megállapodás 135. cikke értelmében a Megállapodást a felek saját eljárásaiknak megfelelően erősítik meg vagy hagyják jóvá. A megerősítő vagy jóváhagyó okiratot az Európai Unió Tanácsának főtitkáránál kell letétbe helyezni. A Megállapodás az attól a naptól számított második hónap első napján lép hatályba, amelyen az utolsó megerősítő vagy jóváhagyó okiratot letétbe helyezték. Ennek naptári napját a külügyminiszter a nemzetközi szerződésekkel kapcsolatos eljárásról szóló 2005. évi L. törvény 10. § (4) bekezdése értelmében a Magyar Közlönyben közzétett egyedi határozatával állapítja meg.