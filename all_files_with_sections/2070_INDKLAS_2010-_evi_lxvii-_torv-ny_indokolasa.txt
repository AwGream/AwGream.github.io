2010. évi LXVII. törvény indokolása

a nemzeti agrárkár-enyhítési rendszerről és a kárenyhítési hozzájárulásokról szóló 2008. évi CI. törvény módosításáról

-----STARTING---POINT---ALTALANOS--- 

Tekintettel a 2010. május-június hónapjaiban kialakult rendkívüli időjárási helyzetre, indokolt a kárenyhítő hozzájárulás befizetési határidejének elhalasztása. E kedvezménnyel a törvény értelmében csak 2010-ben lehetne élni.

-----STARTING---POINT---RESZLETES---

Az 1. §-hoz

Az egyéni vállalkozónak minősülő mezőgazdasági termelő fogalmának pontosítását az indokolja, hogy az egyes kategóriákba való besorolást az MVH a 2007. évi XVII. törvény szerinti Egységes Mezőgazdasági Ügyfél-nyilvántartási Rendszer alapján tudja ellenőrizni, kizárva ezáltal az ügyfél-típusra vonatkozó módosítások, illetve bejelentési kötelezettség elmulasztásából vagy késői teljesítéséből fakadó esetleges jogvitákat.

A 2. §-hoz

A befizetési határidő megállapításánál a törvény a szokásos átutalási időt is figyelembe veszi. Az elmúlt év tapasztalata ugyanis az volt, hogy néhány gazdálkodó a határidő utolsó napján ugyan elindította a pénz átutalását, azonban az 1-2 napos átfutási idő miatt az átutalás késve érkezett meg, ami viszont a szigorú törvényi szabályozás értelmében a tárgyévben a támogatásra való jogosultság elvesztését vonta maga után.

A törvény ezen helyzetek kezelésére ad egyértelmű eligazítást. Ha egy későbbi időpont is egy igazolási eljárás tárgyát képezhetné, akkor azzal is számolni kellene, hogy annak elhúzódása miatt a kárenyhítési pénzalap felosztásának alapjául szolgáló pénzügyi terv elkészítése és így a támogatás kifizetése is csúszást szenvedne. Így a törvény az eljárás gyorsítását is jelenti.

A 3. §-hoz

A káresemények bejelentési határideje a káresemény bekövetkezésétől számított 10 napról 15 napra változik, így a termelőknek több idejük lesz a kötelezettség teljesítésére.

A 4. §-hoz

Az MgSzH, mint agrárkár-megállapító szerv eljárása - azaz a hozamérték-csökkenés számítása és a kárenyhítési juttatás iránti kérelem záradékolása - során minden esetleges hiánypótlás, illetve a vitás kérdések tisztázása meg kell történjen, így a kárenyhítési juttatás iránti kérelem MVH általi elbírálása szakaszában már nem szabad, hogy a kérelmek összességének lezárását, az egységes visszaosztást és a kifizetést akadályozó problémák, kérdések merüljenek fel. Ezért indokolt kizárni a hiánypótlás és az eljárás ügyfél általi felfüggesztésének lehetőségét, különös tekintettel arra, hogy az elmúlt években ilyen eljárásokra nem is került sor. A módosítás tehát azt zárja ki, hogy akár egyetlen vitás ügy az összes többi kérelmező számára érdeksérelmet okozzon, valamint a jogos kárenyhítési juttatások mielőbbi kifizetését szolgáló garanciának is minősül.

A kizárólag visszaosztás miatti „részben jóváhagyott” igények kapcsán a fellebbezési lehetőség kizárása, összhangban az eljárási törvény 56. § (2) bekezdésével, ami a keretkimerülés esetében kizárja a jogorvoslatot, csökkentve így a céltalan (hiszen objektív okok miatt nem lehet megítélni a teljes támogatási összeget), de idő és erőforrás-igényes másodfokú eljárásokat, késleltetve ezzel a többi másodfokú eljárás lefolytatását.

-----STARTING---POINT---VEGE---

Az 5. §-hoz

A törvény hatálybalépése jogilag biztosítja a fizetési kedvezmény érvényesítésében a folytonosságot, figyelemmel a 2010-ben alkalmazandó új befizetési határidőre.