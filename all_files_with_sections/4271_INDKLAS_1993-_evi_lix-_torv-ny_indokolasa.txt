1993. évi LIX. törvény indokolása

az állampolgári jogok országgyűlési biztosáról

-----STARTING---POINT---ALTALANOS--- 

A jogállamiság alapvető kritériuma, hogy az államhatalomnak meghatározott normák között kell működnie, és ezt az államhatalom által kialakított „önellenőrző-mechanizmusok” működtetésével is elő kell segíteni. E koncepcióba illeszthető be az országgyűlési biztos jogintézménye is, amelyet, - ombudsmann elnevezéssel - először az 1809-es svéd alkotmány vezetett be. Az említett demokratikus állami hatalomgyakorlás esetében ugyanis politikai közérdek az államhatalom ellenőrzése és az állampolgár, illetőleg az állam viszonyában az utóbbi számára hatékony védelem megteremtése.

Az egyén és a közhatalom leggyakoribb konfliktus helyzete, illetve ennek veszélye leginkább a közigazgatás területén jelentkezik, tekintve, hogy a közigazgatási szervezeti rendszer meghatározó szereppel bír a központi politikai és állami döntések végrehajtásában és az ezzel összefüggő „eredmény-orientáltság” a törvényességi szempontok háttérbe szorulásának veszélyét rejti magában.

Az országgyűlési biztos intézményének jelentőségét külön emeli, hogy a közigazgatás hatáskörének erőteljes növekedése egyben az állampolgárok jogainak fokozott védelmét igényli, ez pedig nem valósítható meg megnyugtatóan az un. „rendes” ellenőörzési-jogorvoslati eszközökkel (pl. az igazgatáson belüli jogorvoslati lehetőségek). Még a legjobb belső kontroll esetében is szükséges ugyanis az igazgatási hierarchiától független, külső szervek ellenőrzési jogkörének biztosítása. Ezt a célt elsődlegesen a közigazgatás működése feletti bírói felülvizsgálat lehetővé tétele szolgálja.

A bírói felülvizsgálat azonban természetéből adódóan még akkor is korlátozott, ha körét egyébként általános jelleggel vonják meg. Nem mutat túl a hatályos jogon, vagyis nem alkalmas az alkotmányos jogok sérelmének orvoslására, ha a visszásságot maga a jogszabály okozza. Lényeges korlátja továbbá, hogy a bíróságok nem saját kezdeményezésükre végzik ellenőrzési tevékenységüket.

Lényegében az előzőekben részletezett okok miatt - az alkotmányos jogok védelme érdekében a bírói tevékenység esetében is indokolt olyan ellenőrzési mechanizmus kiépítése, amely a bíróságok szervezetrendszerétől független. Mindez természetesen nem járhat a bírói függetlenség elvének sérelmével.

Az államhatalom önellenőrző mechanizmusai vázolt fogyatékosságainak kiküszöbölésére, az alkotmányos jogok védelmét szolgáló garanciák kiegészítésére, valamint a parlament igazgatás feletti ellenőrző funkciójának megerősítésére a polgári demokráciákban hathatós eszköznek bizonyult a parlamenthez kapcsolódó, igazgatástól és bíróságoktól független országgyűlési biztosi intézmény. Erre figyelemmel hívta életre az említett jogintézményt módosított Alkotmányunk is. A javaslat az Alkotmány vonatkozó rendelkezéseinek végrehajtását szolgálja.

-----STARTING---POINT---RESZLETES---

Az állampolgári jogok országgyűlési biztosának feladata

Az 1. §-hoz

A javaslat kiinduló pontként ismétli az Alkotmány 32/B. §-a (1) bekezdését, mely szerint az országgyűlési biztos feladata, hogy az alkotmányos jogokkal kapcsolatban tudomására jutott visszásságokat kivizsgálja vagy kivizsgáltassa, és orvoslásuk érdekében általános vagy egyedi intézkedéseket kezdeményezzen.

A visszásság jogilag nehezen megfogható fogalmának pontosításához a javaslat 16. §-ának (1) bekezdése nyújt támpontot. E szerint az alkotmányos jogokkal összefüggésben okozott sérelem, illetve ennek közvetlen veszélye tartozik a visszásság fogalomkörébe. A jogsérelem fogalmát tágan kell értelmezni, az nem csak a jogszabályok tételes rendelkezéseibe való ütközést jelenti, hanem pl. a hatályos jogszabályok nem kielégítő voltát is. A visszásság fogalmának további pontosítását majd a jogalkalmazás során kell kialakítani.

Az alkotmányos jogok körébe valamennyi, az Alkotmányban deklarált emberi és állampolgári jog beletartozik, továbbá ide kell érteni azokat a gazdasági, a társadalmi és politikai rend alapelveivel kapcsoaltos alapvető jogokat is, amelyek nemcsak magánszemélyeket illethetnek meg (pl. a vállalkozás szabadságához való jog).

Az országgyűlési biztos, általános helyettese és a külön biztos megválasztása

A 2-3. §-hoz

Az országgyűlési biztost, illetve általános helyettesét - az alkotmányos jogok összességének védelme érdekében - az Országgyűlés választja. A Javaslat ezen túlmenően lehetővé teszi, hogy az Országgyűlés egyes alkotmányos jogok védelmére - azok kiemelt jelentőségére tekintettel - külön országgyűlési biztost válasszon, aki szakterületén önálló intézkedési jogosultsággal rendelkezik.

A javaslat rögzíti az országgyűlési biztos általános helyettese, illetve a külön biztos helyettesítésének alapvető szabályait is.

A feladatkör lényegi azonosságára tekintettel a javaslat úgy rendelkezik, hogy ahol a törvény az országgyűlési biztost említi, azon - eltérő rendelkezések hiányában - az országgyűlési biztos általános helyettesét, illetve a külön biztost is érteni kell.

Az országgyűlési biztossá válás feltételeinek meghatározása azt a célt szolgálja, hogy a tisztséget csak olyan személy tölthesse be, aki erre mind szakmailag, mind emberileg méltó. Ezért az általános feltételeken (pl. egyetemi jogi végzettség, büntetlen előélet stb.) kívül a javaslat szakmai feltételeket is megfogalmaz. Ennek megfelelően az országgyűlési biztos a kiemelkedő tudású elméleti, vagy legalább tíz évi szakmai gyakorlattal rendelkező jogászok közül választható. További megszigorítást jelent, hogy az említett jogászok közül is csak az nyerheti el e tisztséget, aki az alkotmányos jogokat érintő eljárások lefolytatásában, felügyeletében vagy tudományos elméletében jelentős tapasztalatokkal rendelkezik.

Az országgyűlési biztos pártatlanságát és függetlenségét hivatott szolgálni a Javaslatnak az a szabálya, amely szerint a választást megelőző négy éven belül bizonyos tisztségek betöltése (pl. országgyűlési képviselőség, kormánytagság, párt alkalmazotti minőség stb.) kizárja az országgyűlési biztossá választás lehetőségét. A szóban forgó tisztségek betöltőjének tevékenysége ugyanis szorosan kapcsolódik az országgyűlési biztos vizsgálódási körébe tartozó testületekhez, ennek folytán a volt tisztségviselő objektívitása megkérdőjelezhető lenne.

A 4. §-hoz

Az országgyűlési biztosi funkció kiemelkedő jelentőségét, illetve pártatlanságát egyaránt hangsúlyozza az a szabály, amely szerint az országgyűlési biztos személyére a pártok fölött álló, legmagasabb közjogi méltóságot betöltő személy, a köztársasági elnök tesz javaslat. Miután országgyűlési biztossá csak a törvényben meghatározott feltételekkel rendelkező jogász választható, a szakmai kontrollt leginkább az biztosítja, ha a javasolt személyt az Országgyűlés Alkotmányügyi-, törvényelőkészítő és igazságügyi bizottsága, továbbá Emberi jogi, kisebbségi és vallásügyi bizottsága, valamint a külön biztosra tett javaslat esetében az illetékes szakbizottság is - véleményezési jogkörrel - meghallgatja.

A köztársasági elnök javaslatával szemben a bizottságoknak nincs vétójoga, vagyis a javasolt személyt (személyeket) a meghallgatást követően kötelesek választás céljából az Országgyűlés elé terjeszteni. Az Országgyűlés a választásnál figyelembe veszi a bizottságok véleményét, de az döntését nem köti.

Ha az Országgyűlés a javasolt személyt nem választja meg a köztársasági elnök legkésőbb harminc napon belül új javaslatot tesz.

Az országgyűlési biztos feladatának jellegéből eredően alapvető követelmény, hogy a tisztségbe olyan személy kerüljön, aki élvezi a parlament döntő többségének bizalmát, ezért a javaslat az országgyűlési biztos megválasztásához minősített többséget ír elő.

Az országgyűlési biztos - bár megbízatását az Országgyűléstől kapja - eljárása során független az Országgyűléstől, intézkedéseit kizárólag az Alkotmány és a törvények alapján hozza meg.

Az országgyűlési biztosnak az Országgyűléstől való függetlenségét kívánja erősíteni az a rendelkezés is, melynek értelmében választása nem az országgyűlési ciklus időtartamára, hanem hat évre történik. Az országgyűlési biztos egyszer választható újra, ezáltal megfelelően biztosítható a rotáció elvének érvényesítése.

Összeférhetetlenség

Az 5. §-hoz

Az országgyűlési biztos függetlenségét célozzák a javaslat szigorú összeférhetetlenségi szabályai. Ennek értelmében az országgyűlési biztosi megbízatás összeegyeztethetetlen minden más állami, önkormányzati, társadalmi és politikai tisztséggel. Az országgyűlési biztos - szűk körű kivételektől eltekintve (pl. oktatói, tudományos stb. tevékenység) - más kereső foglalkozást nem folytathat és egyéb tevékenységéért sem fogadhat el díjazást. Az országgyűlési biztos nem lehet gazdasági társaság vezető tisztségviselője, felügyelő bizottságának tagja, továbbá gazdasági társaság személyes közreműködésre kötelezett tagja sem.

A javaslat összeférhetetlenséggel kapcsolatos rendelkezése természetesen nem azt jelenti, hogy az országgyűlési biztosi tisztségre jelöltként csak azok kerülhetnek szóba, akikkel szemben a jelöléskor összeférhetetlenségi ok nem áll fenn. Jelöltként bárki, aki a 3. §-ban meghatározott feltételeknek megfelel szóba jöhet még akkor is, ha jelöléskor kereső foglalkozást folytat. Az összeférhetetlenségi okot még a jelöltnek sem kell megszűntetnie, hiszen ezek az okok csak a ténylegesen betöltött országgyűlési biztosi tisztséggel összeegyeztethetetlenek. Miután a jelölt nem biztos, hogy az Országgyűlés által megválasztásra kerül, ezért nem hozható olyan helyzetbe, hogy a meglévő biztos egzisztenciáját a bizonytalanért feladja. Az összeférhetetlenségi ok megszüntetésének kötelezettsége csak az Országgyűlés által már megválasztott országgyűlési biztossal szemben áll fenn. Az e §-ban meghatározott összeférhetetlenségi okok tehát kizárólag a már megválasztott országgyűlési biztosra vonatkoznak.

Az országgyűlési biztos feladataiból eredően politikai jellegű tevékenységet is folytat. Ezen túlmenően azonban éppen e feladatai korrekt, objektív végzése megkérdőjelezhetőségének kizárása érdekében semmilyen más politikai tevékenységet nem folytathat, politikai nyilatkozatot sem tehet. Természetesen alapvető emberi és állampolgári jogait gyakorolhatja, vagy pl. választójogával élhet, azonban pl. politikai demonstrációban már nem vehet részt, politikai kérdésekben nem nyilváníthat hivatalosan véleményt stb.

A javaslat értelmében önmagában a párttagság ténye a törvény alkalmazása szempontjából nem minősül politikai tevékenységnek, hiszen azt a Javaslat nem tiltja. Ennek tükrében megállapítható, hogy a politikai tevékenység a párttagság tényéhez viszonyítva olyan többlet tevékenységet jelent, amely nem elválaszthatatlan a párttagsághoz fűződő alapvető jogoktól és kötelezettségektől. Eszerint, ha valamelyik párt tagja eljár a párttaggyűlésekre és ott felszólal, ez még nem tekinthető a törvény alkalmazása szempontjából politikai tevékenységnek. Ennek keretében azonban az országgyűlési biztosi tevékenységgel bármilyen módon összefüggő nyilatkozatot sem szóban, sem írásban nem tehet, annak megtárgyalását nem kezdeményezheti, illetőleg abban nem vehet részt. A párt szervezeti életében való olyan tevékeny részvétel, amely meghaladja az alapszervezeti szintet már politikai tevékenységnek minősül. Így pl. a választási kampányban való aktív közreműködés is kimeríti a politikai tevékenység fogalmát.

A 6. §-hoz

Miután az összeférhetetlenségi ok csak a már megválasztott országgyűlési biztossal kapcsolatban releváns, ezért ha az a már megválasztott személlyel kapcsolatban merül fel, az országgyűlési biztos a megválasztását követő tíz napon belül köteles azt megszüntetni. ennek megtörténtéig az országgyűlési biztos e tisztségéből eredő jogkörét nem gyakorolhatja.

Az összeférhetetlenség kérdésében az Országgyűlés bármelyik képviselő indítványára foglal állást és döntése előtt kikéri az Országgyűlés mentelmi és összeférhetetlenségi ügyekkel foglalkozó bizottságának véleményét. Az országgyűlési biztos szempontjából fontos garanciális szabály, hogy az összeférhetetlenség kimondásához a képviselők kétharmadának szavazata szükséges.

Az országgyűlési biztos tevékenysége pártatlanságának feltétlen biztosítását, illetve a személyével kapcsolatos kételyek eloszlatását szolgálja az a szabály, mely szerint amennyiben az országgyűlési biztos megválasztását követő négy éven belül megállapítást nyer, hogy vele szemben a megválasztásakor a 3. § (3) bekezdésében meghatározott kizáró ok állt fenn, ez esetben az összeférhetetlenséggel kapcsolatos szabályok megfelelően irányadóak.

Az országgyűlési biztos jogállása

A 7-9. §-hoz

Az országgyűlési biztos hivatalba lépése alkalmával az Országgyűlés előtt tesz esküt. Az eskü szövegét - miután az valamennyi az Országgyűlés által megválasztott tisztségviselő esetében azonos szövegű - az Országgyűlés Házszabálya tartalmazza.

Az országgyűlési biztos függetlenségének megalapozása érdekében a javaslat kimondja, hogy az országgyűlési biztos eljárása során független, intézkedését kizárólag az Alkotmány és a törvények alapján hozza meg. A „törvények” kifejezés alatt valamennyi hatályos, az Alkotmánnyal összhangban álló jogszabályt érteni kell.

A javaslat meghatározza az országgyűlési biztos, általános helyettese és a külön biztos illetményét.

Az országgyűlési biztos jogállásával kapcsolatban a javaslat rendezi az e tisztséget betöltő személyt megillető szabadság mértékét is, amelyet naptári évenként negyven munkanapban jelöl meg, tekintettel a tisztség jelentőségére.

A 10. §-hoz

A javaslat az országgyűlési biztos jogviszonyára a társadalombiztosítási szolgáltatásokkal kapcsolatosan a társadalombiztosítás általános szabályait kívánja alkalmazni; a megbízatás időtartamát pedig munkaviszonyban töltött időnek tekinti. Ez a megoldás teszi lehetővé, hogy a munkaviszonyban eltöltött idővel összefüggő jogkövetkezmények kötődhessenek az országgyűlési biztosi megbízatás időtartamához is. A hivatkozott rendelkezésekből következően a megbízatás megszűnése után a munkajogi és társadalombiztosítási rendelkezéseket a volt országgyűlési biztosra is megfelelően alkalmazni kell.

E jogviszony sajátosságaira tekintettel a javaslat rugalmas társadalombiztosítási megoldást tesz lehetővé.

Mentelmi jog

A 11-12. §-hoz

Annak érdekében, hogy az országgyűlési biztos tevékenységét zavartalanul végezhesse a javaslat lényegében az országgyűlési képviselőkkel azonos mentelmi jogot biztosít számára. Ez tartalmileg egyfelől - szűk körű kivételektől eltekintve - felelőtlenséget jelent az országgyűlési biztosi minőségben tett nyilatkozatokért, illetve sértetlenséget biztosít az országgyűlési biztosi tevékenységen kívül elkövetett büntetőjogilag üldözendő cselekméyek miatt.

A javaslat a felelőtlenség szabályainak meghatározásakor rögzíti, hogy a mentelmi jog alapján az országgyűlési biztos a bíróság, illetőleg más hatóság előtt nem vonható felelősségre e megbízatásának gyakorlása során általa közölt tény vagy vélemény miatt. Ez a mentesség megilleti az országgyűlési biztost megbízatásának lejárta után is.

Nem terjed ki ugyanakkor a mentesség a rágalmazás és a becsületsértés cselekményére és az országgyűlési biztos polgári jogi felelősségére. Mások személyiségi és ehhez kapcsolódó vagyoni jogainak tiszteletben tartása ugyanis olyan követelmény, amely elsőbbséget élvez az országgyűlési biztosi működés zavartalanságának védelméhez képest.

A javaslat a sérthetetlenséget szabályozva kimondja, hogy az országgyűlési biztost csak a tettenérés esetén lehet őrizetbe venni vagy letartóztatni, és az ellene történő büntetőeljárás és szabálysértési eljárás megindításához vagy lefolytatásához az Országgyűlés előzetes hozzájárulása szükséges.

A javaslat meghatározza az országgyűlési biztos mentelmi jogának felfüggesztésére vonatkozó eljárás részletes szabályait.

Ezek szerint: a felfüggesztésre irányuló indítványt büntető ügyben a vádirat benyújtásáig, illetve a szabálysértési ügyben a legfőbb ügyész, a büntető ügyben a vádirat benyújtása után, illetve a magánvádas büntető ügyben a bíróság terjeszti elő.Az indítványt az országgyűlési biztos tettenérése esetén haladéktalanul elő kell terjeszteni.

A mentelmi jog felfüggesztésére irányuló indítványt az Országgyűlés elnöke haladéktalanul átadja megvizsgálásra az Országgyűlés mentelmi és összeférhetetlenségi ügyekkel foglalkozó bizottságának. A bizottság a mentelmi jog felfüggesztésével kapcsoaltos határozati javaslatát a kézhezvételtől számított legkésőbb harminc napon belül terjeszti be az Országgyűlésnek.

Az Országgyűlés az ügyben vita nélkül határoz, de az országgyűlési biztos nem fosztható meg attól a jogától, hogy a döntés előtt álláspontját ismertesse. Az országgyűlési biztos számára fontos garanciát jelent, hogy a döntéshez a képviselők kétharmadának a szavazata szükséges.

A mentelmi jog felfüggesztése tárgyában hozott döntés csak arra az ügyre vonatkozik, amelyre az indítványt előterjesztették. Ha utóbb más cselekmény miatt is felelősségre kívánják vonni az országgyűlési biztost, új indítványt kell beterjeszteni.

A javaslat nem tartalmaz rendelkezést arra az esetre, ha az Országgyűlés ülésszakain kívüli időpontban terjesztenek elő indítványt. Ilyenkor tehát csak abban az esetben határozhat az Országgyűlés a mentelmi jog felfüggesztéséről, ha az erre jogosultak közül valaki az Országgyűlés rendkívüli ülésszakának összehívását kéri.

A 13-14. §-hoz

Az országgyűlési biztos a mentelmi jogáról - a Javaslat szerint - nem mondhat le és azt mindenki köteles tiszteletben tartani. Kivétel a szabálysértési eljárás, amelyben az országgyűlési biztosnak lehetősége van arra, hogy mentelmi jogával ne éljen és a nyilvánosság mellőzésével kérje az eljárás lefolytatását. Különösen akkor célszerű ez, ha az országgyűlési biztos a felelősségét nem is vitatja.

A mentelmi jog érvényre juttatását kívánja előmozdítani az az előírás, hogy az országgyűlési biztos a jogának megsértését köteles haladéktalanul az Országgyűlés elnökének bejelenteni.

A mentelmi jog az országgyűlési képviselőt a megválasztása napjától illeti meg. Az e tisztségre javasolt személyt azonban a mentelmi jog szempontjából úgy kell tekinteni, mintha országgyűlés biztos lenne. Értelemszerűen ez utóbbi személyt a mentelmi jognak csak az a része illetheti meg (12. § (1) bekezdés), amely nem kapcsolódik az országgyűlési biztosi tevékenység tényleges gyakorlásához (11. §).

Az országgyűlési biztos megbíztásának megszűnése

A 15. §-hoz

Az országgyűlési biztos jogviszonyának lényeges elemét jelenti a megbízatás megszűnésének módja. Garanciális okokra tekintettel a Javaslat a megbízatás megszűnésének eseteit taxatíve sorolja fel.

A megbízatás megszűnésének legáltalánosabb legtermészetesebb esete a hat évre szóló megbízatási időtartam letelte. Az összes többi megszűnési esetben az országgyűlési biztos nem tölti ki megbízatásának teljes időtartamát. Ez utóbbi megszűnési okok közös jellemzője, hogy a megbízatás megszűnésére csak a megbízatás további ellátását lehetetlenné tévő állapot, illetve rendkívül nyomós ok (pl. összeférhetetlenség) miatt kerülhet sor.

Az országgyűlési biztos számára lényeges garanciát jelent, hogy a megbízatás megszűnésének azon eseteiben, amely mérlegelést igény (15. § (1) bekezdés d)-f) pontja) a megszűnés kimondásához a képviselők kétharmadának szavazata szükséges. A megszűnés azon eseteiben, amelyek kizárólag valamely magától érthetődő ténnyel függenek össze, a megbízatás megszűnését az Országgyűlés elnöke állapítja meg és hirdeti ki.

Az országgyűlési biztossal szemben nemcsak megválasztásakor, hanem később, tevékenysége során is felmerülhet összeférhetetlenségi ok, melynek megszűntetésére tíz nap áll rendelkezésére. Ha e kötelezettségének az országgyűlési biztos nem tesz eleget, bármelyik képvislő indítványára az Országgyűlés határozatban állapítja meg megbízatása megszűnését.

Az országgyűlési biztos - garanciális szempontból - az összeférhetetlenségi ok megállapítását követően a tisztségből eredő jogait nem gyakorolhatja.

Az országgyűlési biztosi tisztség kiemelkedő közjogi jelentősége megköveteli, hogy az országgyűlési biztos feladatát folyamatosan végezze. Előfordulhat azonban, hogy az országgyűlési biztos valamilyen oknál fogva nem tud eleget tenni megbízatásából eredő feladatainak. A Javaslat azonban a következmény szempontjából különbséget tesz a között, hogy az országgyűlési biztos neki fel nem róható okból nem képes eleget tenni, vagy pedig neki felróható okból nem tesz eleget feladatainak.

Eszerint - a körülmények mérlegelésével - felmentessel szűnhet meg a megbízatás, ha az országgyűlési biztos neki fel nem róható okból (pl. betegség) kilencven napon túlmenően nem tud eleget tenni feladatainak. A munkáját önhibáján kívül folytatni képtelen tisztségviselőt más területen való elhelyezkedésének megkönnyítése érdekében támogatni kell, ezért felmentése setén három havi külön illetményre jogosult. Rövidebb időtartamú akadályoztatás esetén az országgyűlési biztos helyettesítése megfelelően megoldható, ezért nem indokolt a felmentést lehetővé tenni.

Ha azonban az országgyűlési biztos neki felróható okból nem tesz eleget megbízatásának (pl. külföldi ösztöndíj) alapján külföldre távozik) függetlenül ennek időtartamától, illetőleg jogerős ítéletben megállapított büntettet követ el, vagy más módon tisztségére méltatlanná vált, a tisztségtől való megfosztást - az arra alapot adó okok vizsgálatát követően - az Országgyűlés mentelmi és összeférhetetlenségi ügyekkel foglalkozó bizottsága indítványozhatja. A bizottság feladatkörének meghatározása az eljárás keretében annak szamai és politikai megalapozottságát biztosítja.

A Büntető Törvénykönyv 11. §-ának (2) bekezdése szerint: Büntett, az a szándékosan elkövetett bűncselekmény, amelyre a törvény két évi szabadságvesztésnél súlyosabb büntetés kiszabását rendeli el.

A tisztségre méltatlanná válás magában foglalja olyan felróható magatartás tanúsítását (pl. kábítószerélvezés, a büntettnél enyhébb súlyú bűncselekmény elkövetése stb.), amely alkalmatlanná teszi az országgyűlési biztost tisztsége ellátására.

A javaslat rendezi a megüresedett országgyűlési biztosi tisztség betöltésével kapcsolatos határidőket is.

A 16. §

A javaslat szerint az országgyűlési biztoshoz bárki fordulhat, ha megítélése szerint valamely hatóság, illetve közszolgáltatást végző szerv eljárása, az ennek során hozott intézkedése, illetőleg annak elmulasztása következtében alkotmányos jogaival összefüggésben sérelem érte vagy ennek közvetlen veszélye áll fenn.

Az un. közszolgáltatást végző (pl. egészségügyi, szociális ellátás stb.) szervek tevékenysége nem minősíthető hagyományos értelemben hatósági működésnek, ugyanakkor e szolgáltatások jelentősen érintik az alkotmányos jogokat. Erre figyelemmel az országgyűlési biztoshoz való fordulás lehetőségét - az egyéb törvényi feltételek fennállása esetén - e szervek eljárása (mulasztása) által előidézett alkotmányos jogokkal kapcsolatos visszáság felmerülése esetén is indokolt biztosítani. A közszolgáltatást végző szerv megjelölést a javaslat azért használja, mert pl. a helyi önkormányzatokról szóló 1990. évi LXV. törvény 8. §-ának (2) bekezdése a hivatkozott szolgáltatásokat közszolgáltatásként jelöli meg.

Tekintve, hogy az országgyűlési biztos intézmnye az alkotmányos jogok védelmének rendkívüli jogvédelmi eszköze, a fellépése riánti kérelemnek csak akkor lehet helye, ha az érintett a rendelkezésre álló közigazgatási jogorvoslati lehetőségeket már kimerítette, illetve nincs számára jogorvoslati lehetőség biztosítva.

Az alkotmányos jogok védelme kiemelkedő jelentőségére tekintettel a javaslat a hivatalból való eljárás lehetőségét is megadja az országgyűlési biztosnak.

Az országgyűlési biztoshoz való fordulás lehetőségének gyakorlati érvényesülését kívánja elősegíteni a javaslatnak az a rendelkezése, amely szerint az országgyűlési biztoshoz benyújtott minden beadvány illetékmentes.

A beadványt benyújtó érdekeinek védelmére tekintettel a javaslat szerint, ha a beadványt tevő személy kéri, kilétét az országgyűlési biztos nem fedheti fel.

A 17-18. §-hoz

Az országgyűlési biztos egy eset kivételével a hozzá benyújtott valamennyi beadványt köteles megvizsgálni, - önállóságának biztosítékaként azonban - a célszerűnek tartott intézkedést a törvény keretei között maga határozza meg. Ha az országgyűlési biztos megítélése szerint a beadványban szereplő visszásság csekély jelentőségű, a biztos a beadványt nem köteles vizsgálni, erről azonban a beadványt tevőt értesíti.

Annak érdekében, hogy az országgyűlési biztos intézménye ne váljon valamiféle „csúcs-panaszfórummá” és Hivatalát ne árasszák el olyan beadványokkal, amelyek az elmúlt évtizedek során felhalmozódott jogsérelmek orvoslását célozzák, a javaslat úgy rendelkezik, hogy az országgyűlési biztos vizsgálati lehetősége csak az 1989. évi XXI. törvény hatályba lépését követően indult eljárásokra terjed ki. A korlátozott visszaható hatályt feltétlenül indokolt biztosítani, mert ha a biztos működésének célja az alkotmányos jogok védelme, úgy a sérelmet szenvedettet minimálisan akkortól illeti meg a biztoshoz való fordulás joga, amikortól az Alkotmány alkotmányos jogait jelenlegi formájában megjelenítette, vagyis az 1989. évi alkotmánymódosítástól.

Valamely ügy lezárásaképpen hozott jogerős határozat jogokat, kötelezettségeket állapít meg, szüntet meg vagy módosít, ennek folytán alakítja az érintettek életviszonyait. Ezért - a jogbiztonság alapvető követelményének szem előtt tartásával - a Javaslat kimondja, hogy amennyiben az ügyben jogerős határozat született, az országgyűlési biztoshoz ennek közlésétől számított egy éven belül lehet beadvánnyal fordulni.

A javaslat az alkotmányos jogokkal kapcsolatos visszásság fennállásának megállapításához megfelelő jogi eszközöket (pl. az eljáró hatóság irataiba való betekintés, felvilágosítás kérés stb.) biztosít az országgyűlési biztos részére. Az említett eszközök meghatározásánál két alapvető szempont egyidejű érvényesítését kísérli meg. Egyfelől a visszásság felderítése eszközeinek alkalmasaknak kell lenniük a szükséges információk megszerzésére. Ugyanakkor az országgyűlési biztos vizsgálati tevékenysége nem eredményezheti az ügyben egyébként eljáró szervek munkájának akadályozását. Erre figyelemmel az országgyűlési biztos ellenőrző tevékenysége, adat kérése, stb. nem parttalan, csak a jogerősen befejezett ügyekre terjed ki.

A fegyveres erők, a nemzetbiztonsági szolgálatok és a rendőrség, valamint a rendészeti szervek tekintetében e szervek jellegére tekintettel a javaslat speciális szabályokat állapít meg. Ennek lényege, hogy a felsorolt szervek működésére szolgáló területekre az országgyűlési biztos a hatáskörrel rendelkező miniszter által szabályozott módon léphet be. Annak hangsúlyozására, hogy itt kizárólag technikai jellegű szabályról van szó, a javaslat kimondja, hogy az említett szabályozás az ellenőrzést érdemben nem akadályozhatja.

Kiemelést érdemel ebben a körben, hogy az országgyűlési biztos iratbetekintési jogát a fegyveres erőknél, a nemzetbiztonsági szolgálatoknál és a rendőrségnél a törvény szerinti korlátozásokkal gyakorolhatja.

Fontos szabálya a javaslatnak az országgyűlési biztos ellenőrző tevékenysége kapcsán, hogy a válaszadásra és a nyilatkozattételre felhívott személyeknek - a polgári perekben vagy a közigazgatási ügyekben meghallgatni kívánt tanukhoz hasonlóan - bizonyos esetekben joguk van a válaszadás (nyilatkozattétel) megtagadására.

A 19. §-hoz

A beadványt tevő szempontjából lényeges biztosítékot nyújt az a rendelkezés, mely szerint az országgyűlési biztos a lefolytatott vizsgálat eredményéről, illetve esetleges intézkedéséről a beadványt tevőt értesíti.

Az országgyűlési biztos azt a beadványt, amelyet az általa lefolytatott vizsgálat alapján nyilvánvalóan alaptalannak ítél, illetőleg az ismételten előterjesztett és érdemben új tényt, adtot nem tartalmazó beadványt elutasítja. Ha a beadványt nem az arra jogosult nyújtotta be vagy az névtelenül érkezett az országgyűlési biztos a beadványt elutasíthatja. Az állampolgári jogok védelme ugyanis kiemelkedő jelentőségű kérdés és az országgyűlési biztos egyébként is jogosult hivatalból eljárni, ezért indokolt az országgyűlési biztos döntésére bízni, hogy a visszásság súlya szükségessé teszi-e fellépését vagy sem.

Lényeges garanciális szabály, hogy az elutasítást minden esetben indokolni.

A javaslat szabályozza azt az esetet is, amikor az adott ügy nem tartozik az országgyűlési biztos hatáskörébe (pl. amikor a visszásság nem az állampolgári jogok sérelmével függ össze). Ilyenkor az országgyűlési biztos a beadványt - a beadványt tevő egyidejű értesítése mellett - az arra hatáskörrel rendelkező szervhez átteszi.

A 20-21. §-hoz

Az országgyűlési biztos a visszásság feltárása esetén a fenálló helyzetet érdemben módosító intézkedés megtételére nem jogosult. (Nincs joga pl. a sérelmes határozatot módosítani, hatályon kívül helyezni stb.) Fellépésének személyes tekintélye és a nyilvánosság ad kellő nyomatékot.

Ha az országgyűlési biztos álláspontja szerint a visszásság fennáll, annak orvoslására ajánlást tehet a visszásságot előidéző szerv felügyeleti szervének. Egyidejűleg az érintett szervet is tájékoztatnia kell, hiszen arról, hogy valamely ügy az országgyűlési biztos elé került és ő adott intézkedést foganatosít, ezzel kapcsolatban az érintettek - a panaszos és a hatóság - tájékoztatása garanciális követelmény. Ehelyett - ha a rendelkezésre álló adatok alapján a visszásságot az előidéző szerv saját hatáskörében meg tudja szüntetni -, az országgyűlési biztos kezdeményezheti az érintett szerv vezetőjénél a visszásság orvoslását. E kezdeményezés rövid úton (távbeszélő, stb.) is történhet, ez esetben a kezdeményezés időpontját, módját és lényegét az ügyiraton kell rögzíteni.

A megkeresett szerv érdemi állásfoglalásáról, illetve esetleges intézkedéséről harminc napon belül köteles az országgyűlési biztost tájékoztatni. Ha az országgyűlési biztos a visszásságot előidéző szervet kerete meg közvetlenül és a megkeresett szerv az országgyűlési biztos kezdeményezésével nem ért egyet köteles azt harminc napon belül, véleményével ellátva felügyeleti szervéhez továbbítani. A felügyeleti szerv a felterjesztéstől számított harminc napon belül értesíti állásfoglalásáról, illetve esetleges intézkedéséről az országgyűlési biztost.

Amennyiben a megkeresett szerv (felügyeleti szerv) az ajánlásban (megkeresésben) foglaltakkal nem értett egyet, az országgyűlési biztos az erről kapott jelzés kézhezvételétől számított tizenöt napon belül tájékoztatja az érintett szervet az ajánlás (kezdeményezés) fenntartásáról, módosításáról, illetőleg visszavonásáról.

A 22. §-hoz

előfordulhat, hogy a visszásságot az idézi elő, hogy a hatóság döntése (mulasztása) olyan jogszabályon (jogszabályi rendelkezés hiányán) alapul, amelynek alkotmányossága az országgyűlési biztos szerint vitatható. Erre figyelemmel az orsszággyűlési biztos indítványozza az Alkotmánybíróságnál:

a) a jogszabály (állami irányítás egyéb jogi eszköze) alkotmányellenességének utólagos vizsgálatát;

b) a jogszabály (állami irányítás egyéb jogi eszköze) nemuzetközi szerződésbe való ütközésének vizsgálatát,

c) az Alkotmánnyal biztosított jogok megsértése miatt benyújtott alkotmányjogi panasz elbírálását,

d) mulasztásban megnyilvánuló alkotmányellenesség megszűntetését,

e) az Alkotmány rendelkezéseinek értelmezését.

A felsorolt kérdésekben az országgyűlési biztost azért illeti meg csak a kezdeményezés joga, mert az Alkotmánybíróságról szóló 1989. évi XXXII. törvény értelmében a döntés joga az Alkotmánybíróság hatáskörébe tartozik.

A 23. §-hoz

Az országgyűlési biztos külön törvényben meghatározottak szerint kezdeményezheti az illetékes ügyésznél ügyészi óvás benyújtását, aki álláspontjáról, esetleges intézkedéséről hatvan napon belül értesíti az országgyűlési biztost.

A 24-25. §-hoz

Az országgyűlési biztos intézkedései körébe tartozik, hogy az illetékes szervnél felelősségre vonásra irányuló eljárást kezdeményezhet, ha eljárása során szabálysértés vagy fegyelmi vétség elkövetésének alapos gynúját észleli, bűncselekmény észlelése esetén az eljárás kezdeményezése - összhangban a büntető eljárásra vonatkozó hatályos rendelkezésekkel - kötelező.

Ha az országgyűlési biztos megítélése szerint a visszásság valamely jogszabály (az állami irányítás egyéb jogi eszköze) nem egyértelmű rendelkezésére, illetőleg a jogi szabályozás hiányára vezethető vissza - annak érdekében, hogy a visszásság a jövőben elkerülhető legyen - javasohatja az erre feljogosított szervnél a jogszabály (az állami irányítás egyéb jogi eszköze) módosítását, hatályon kívül helyezését vagy kiadását.

Az említett szervek álláspontjukról, illetőleg esetleges intézkedésükről hatvan napon belül kötelesek értesíteni az országgyűlési biztost.

A 26. §-hoz

A javaslat e §-a azt az esetet szabályozza, ha az országgyűlési biztos által megkeresett szerv az érdemi állásfoglalás kialakítását és az annak megfelelő intézkedés megtételét elmulasztja, vagy ha az országgyűlési biztos az állásfoglalással, a megtett intézkedéssel nem ért egyet.Ezekben az esetekben az országgyűlési biztos az adott ügyet az éves beszámoló keretében az Országgyűlés elé terjeszti és - szűk körű kivételektől eltekintve, amelyek abból adódnak, hogy az adott kérdésben való döntésre kizárólag valamely szerv jogosult (26. § (3) bekezdés) - kérheti, hogy az ügyet az Országgyűlés vizsgálja ki. A kivizsgálás konkrét módját természetesen az Országgyűlés határozza meg, erre azonban az országgyűlési biztos is tehet javaslatot.

Ha az országgyűlési biztos megállapítása szerint a visszásság kirívóan súlyos, illetve az állampolgárok nagyobb csoportját érinti a javaslat indítványozási jogot biztosít az országgyűlési biztos részére a tekintetbe, hogy az Országgyűlés az adott kérdés megtárgylását már az éves beszámolót megelőzően tűzze napirendre. A napirendre tűzés kérdésében az Országgyűlés egyszerű szótöbbséggel dönt.

azokban az esetekben, amikor az országgyűlési biztos az ügy Országgyűlés által történő kivizsgálását nem javasolhatja, az éves beszámolóban saját intézkedését, illetőleg a megkeresett szerv intézkedését vagy annak elmulasztását jelzi, e szervek álláspontját tehát a továbbiakban nem teheti vitássá.

Titokvédelmi szempontokra tekintettel speciális szabályokat tartalmaz a javaslat arra az esetre, ha a visszásság a fegyveres erők, a nemzetbiztonsági szolgálatok vag a rendőrség működésével kapcsolatban fordul elő és feltárása államtitkot vagy szolgálati titkot sértene. Ilyen esetekben az Országgyűlés helyett a kérdéses üggyel annak hatáskörrel rendelkező bizottsága foglalkozik.

Az országgyűlési biztos éves beszámolója

A 27. §-hoz

Az országgyűlési biztos az alkotmányos jogok hatósági eljárásokkal kapcsolatos jogvédelmi helyzetéről, valamint az általa tett intézkedésekről, ezek fogadtatásáról és eredményéről az Országyűlésnek évente beszámol.

Az országgyűlési biztos tevékenységének - egyebek mellett - a nyilvánosság ad kellő nyomatékot. Erre figyelemmel a javaslat szerint az országgyűlési biztos éves beszámolóját az országgyűlési határozathozatalt követően a Magyar Közlönyben közzé kell tenni.

Az előzőekben ismertetett szabályok szerint a külön biztos is önálló beszámolót terjeszt elő.

A 28. §-hoz

Az országgyűlési biztos tevékenységéhez kapcsolódó ügyviteli és döntéselőkészítő teendőket az Országgyűlési Biztos Hivatala végzi. A Hivatal szervezeti és működési szabályzatát az országgyűlési biztos állapítja meg.

Az országgyűlési biztos, illetőleg hivatali szervezete működésének, illetőleg önállóságának egyik fontos biztosítéka, hogy a működési költségeket és a szükséges létszámot az állami költségvetés külön fejezetében kell meghatározni.

-----STARTING---POINT---VEGE---

A 29. §-hoz

Az egyértelmű szabályozás érdekében a Javaslat meghatározza a hatóság fogalmát.

A javaslat rendelkezik a törvény hatálybalépéséről, valamint az országgyűlési biztos, illetve általános helyettese megválasztásának határidejéről. Eszerint az országgyűlési biztos és annak általános helyettesét a törvény hatálybalépését követő négy hónapon belül kell megválasztani.

A javaslat előírja, hogy az esetlegesen megválasztásra kerülő külön biztosra törvény a javaslatban foglaltaktól eltérően is rendelkezhet. Erre azért van szükség, mert a külön biztos által „felügyelt” alkotmányos jogosultságok speciális jellege sajátos szabályozást igényelhet.