2016. évi CXLIX. törvény indokolása

a mezőgazdasági, agrár-vidékfejlesztési, valamint halászati támogatásokhoz és egyéb intézkedésekhez kapcsolódó eljárás egyes kérdéseiről szóló 2007. évi XVII. törvény és a mező- és erdőgazdasági földek forgalmáról szóló 2013. évi CXXII. törvénnyel összefüggő egyes rendelkezésekről és átmeneti szabályokról szóló 2013. évi CCXII. törvény módosításáról

-----STARTING---POINT---ALTALANOS--- 

A területalapú jellegű támogatások igénybe vétele során a kérelmet benyújtó ügyfélnek valamilyen - törvényben meghatározott módon - igazolnia kell a földhasználatának jogszerűségét és tényszerű fennállását. Az uniós rendelkezések (1307/2013/EU rendelet, 640/2014/EU rendelet) alapján a támogatás annak folyósítható, aki az adott területtel ténylegesen rendelkezik. Ugyanakkor túligénylés vagy többes igénylés esetében a jogosultságok megállapításához nélkülözhetetlen eszköz a Mezőgazdasági és Vidékfejlesztési Hivatal (a továbbiakban: MVH) számára, hogy meg tudja állapítani az ügyfeleknek az adott terület vonatkozásában fennálló földhasználatának a jogszerűségét is.

A mezőgazdasági, agrár-vidékfejlesztési, valamint halászati támogatásokhoz és egyéb intézkedésekhez kapcsolódó eljárás egyes kérdéseiről szóló 2007. évi XVII. törvény (a továbbiakban: Támtv.) 44. §-a szerint az ügyfelet a kérelmében megjelölt földterületekre nézve jogszerű földhasználónak kell tekinteni, amíg annak vonatkozásában kétség nem merül fel, vagy az MVH által lefolytatott ellenőrzési eljárás alapján rendelkezésre álló okirat ezt alátámasztja. Ha az ügyfél földhasználatának jogszerűsége vonatkozásában kétség merül fel, így különösen, ha ugyanarra a földterületre egyidejűleg több ügyfél jelentett be területalapú támogatási kérelmet, az érintett ügyfeleket az MVH határidő tűzésével adategyeztetésre hívja fel. Az adategyeztetési eljárás sikertelensége esetén vagy az ellenőrzés keretében az MVH felhívására az ügyfél köteles földhasználata jogszerűségét igazolni.

A gyakorlati jogalkalmazás során nyert tapasztalatok azt mutatják, hogy a Támtv. szerinti bizonyítási eszközök köre nem teljes körű, abból hiányzik a Nemzeti Földalapkezelő Szervezet által kötött megbízási szerződés, továbbá rendezetlen a földet vagyonkezelő költségvetési szervek jogutódlásának kérdésköre.

A gyakorlati tapasztalatok alapján megállapítható, hogy a használati megállapodások egyhangú döntéshozatali rendbe történő létrehozása a sokszereplős osztatlan közös tulajdonban álló földek esetében leküzdhetetlen nehézségek elé állítják az érintetteket. Erre figyelemmel indokolt a korábbi egyhangú döntéshozatal helyett a tulajdoni hányad alapján számított feles többségi döntéshozatali módra áttérni, azonban fontos kisebbségvédelmi rendelkezéseket beépíteni, amelynek során a döntéshez minősített többség szükséges, ha a használati rendre vonatkozó ajánlattal a tulajdonosok 10%-a nem ért egyet.

Szintén jelentős gyakorlati problémákat vet fel az osztatlan közös tulajdonban levő tulajdoni illetőségből eredő tulajdonosi jogosítványok kérdése. A közös tulajdonban álló dolog esetében ugyanis a Polgári Törvénykönyvről szóló 2013. évi V. törvény (a továbbiakban: Ptk.) 5:74. §-a szerint a tulajdonostársak mindegyike jogosult a dolog birtoklására és használatára, amelynek rendjét használati megállapodásban rögzítik.

-----STARTING---POINT---RESZLETES---

Az 1. §-hoz

A jogszerű földhasználók köre kibővítésre kerül a Nemzeti Földalapkezelő Szervezet által kötött megbízási szerződéssel, továbbá az ingatlan-nyilvántartásba bejegyzett vagyonkezelő jogutódjaként működő költségvetési szervvel. Végső esetben pedig igazolható a jogszerű földhasználat a jegyző által a kérelem benyújtására nyitva álló határidő alatt kiállított és a földhasználat tényét igazoló hatósági bizonyítvánnyal.

A 2. §-hoz

Átmeneti rendelkezés annak érdekében, hogy a jogszerű földhasználókra módosítást a 2014., 2015. és 2016. évben beadott egységes kérelmekre induló eljárásokban is alkalmazni lehessen.

A 3. §-hoz

Mivel a föld a természetéből eredően alkalmas az osztott használatra, így a közös tulajdonra vonatkozó rendelkezéseihez képest a mező- és erdőgazdasági földek forgalmáról szóló 2013. évi CXXII. törvénnyel összefüggő egyes rendelkezésekről és átmeneti szabályokról szóló 2013. évi CCXII. törvény (a továbbiakban: Fétv.) speciális szabályt tartalmaz, amely szerint a tulajdonostársak mindegyike a saját tulajdoni hányadának megfelelő terület használatára jogosult a közös tulajdonban álló föld területéből. Ehhez azonban szükséges a tulajdonostársak megállapodása arra nézve, hogy a közös tulajdonban álló földön belül az egyes tulajdonostársak tulajdoni hányadának megfelelő területek földrajzilag hol helyezkednek el: Ennek a megállapodásnak a neve használati rend.

A tulajdonostárs tehát jogosult a tulajdoni hányadának megfelelő és a használati rendben részére kijelölt terület használatára, továbbá ezen részére kijelölt terület egésze vagy annak egy meghatározott része használati jogosultságának másik tulajdonostárs vagy harmadik személy javára történő átengedésére.

Ha a használati jogosultságot másik tulajdonostársnak engedi át, akkor a használat jogcíme tulajdonjog, azonban az átengedésről tulajdoni hányadot meghaladó mértékű többlethasználati megállapodást kell kötni. Ha harmadik személy javára kerül a használati jogosultság átengedésre, arra a mező- és erdőgazdasági földek forgalmáról szóló 2013. évi CXXII. törvény (a továbbiakban: Földforgalmi törvény) 38. § (1) bekezdésében szereplő zárt taxáció valamely földhasználati szerződéses jogcíme alapján van mód.

A többlethasználati megállapodás - a földhasználati szerződésekhez hasonlóan - írásban érvényes.

Ha a többlethasználati megállapodásban csak a tulajdonostárs részére kijelölt terület egy része használatának átengedésére kerül sor, úgy a többlethasználati megállapodáshoz térképi kimutatást kell mellékelni, amit a többlethasználati megállapodásban részes tulajdonostársaknak alá kell írniuk.

A joggyakorlatban többször vetett fel kérdést, hogy milyen jogviszony jön létre akkor, ha a tulajdonostárs a Földforgalmi törvény 46. § (2) vagy a Ptk. 5:81. § (1) bekezdésében foglalt előhaszonbérleti jogával él. Ilyenkor habár ajánlatként haszonbérleti szerződés került közlésre, mégis többlethasználati megállapodás jön létre a tulajdonostársak között, méghozzá a haszonbérleti szerződés szerinti tartalommal.

A 4. §-hoz

A használati rend kialakításához a hatályos egyhangúsággal szemben elegendő lesz a tulajdonostársak tulajdoni hányad alapján számított többségi döntése. Ugyanakkor kisebbségvédelmi szabályként, ha a tulajdonostársak tulajdoni hányad alapján számított legalább egytizede a használati megosztásról szóló ajánlatban foglaltakkal nem ért egyet, akkor a használati rend kialakításához a tulajdonostársak tulajdoni hányad alapján számított kétharmados döntése kerül előírásra.

Nincs szükség használati megosztásáról szóló megállapodásra, ha a földrészlet teljes területét egyetlen személy használatába adják, hiszen ilyenkor egyhangú döntéssel vagy többlethasználati megállapodás vagy valamely földhasználati szerződés jön létre.

Összhangot teremt a Fétv. rendelkezései között azáltal, hogy egyértelművé teszi: a tulajdonostársaknak először a használati rendet meghatározó használati megosztásról szóló megállapodást kell létrehozniuk, majd ezt követően van lehetőségük arra, hogy - a részükre a használati rendben kijelölt földterület vonatkozásában - akár a másik tulajdonostárs javára (többlethasználati megállapodással), akár harmadik személy javára (pl. haszonbérleti szerződéssel) átengedjék a használati jogosultságot.

Az 5. §-hoz

Kiegészítésre kerül a földhasználati bejelentési adatlaphoz csatolandó dokumentumok köre a többlethasználati megállapodással.

-----STARTING---POINT---VEGE---

A 6. §-hoz

Hatályba léptető rendelkezés.