1992. évi LXXII. törvény indokolása

a távközlésről

-----STARTING---POINT---ALTALANOS--- 

A távközlés újraszabályozásának célja a társadalom fejlődése érdekében a korszerű piacgazdaság működéséhez szükséges távközlési és informatikai szolgáltatások lehetőségének megteremtése, ezek elterjesztése, fejlesztése, valamint a fogyasztóvédelem.

A törvényjavaslat tervezete a hatályos szabályozást felváltva a következő újszerű megoldásokat tartalmazza:

A távközlésről szóló törvényjavaslat tervezete (a továbbiakban: javaslat) a jogrendbe illeszkedően - támaszkodva az egyéb alaptörvényekre (Ptk. versenytörvény, koncessziós törvény stb.) - a távközlés ágazati sajátosságainak megfelelő szabályokat foglalja rendszerbe.

A javaslat arra törekszik, hogy a távközlési szolgáltató bizonyos esetekben fennálló, vagy kialakuló helyzeti előnyét a fogyasztó (megrendelő, előfizető) érdekében ellensúlyozza.

A piaci szerkezet átalakítása érdekében meghatározza a versenyszférát és a koncessziós pályázatokkal és szerződésekkel érintett területeket, lehetővé téve a többszereplős piac kialakulását is.

A javaslat megállapítja a távközlési szervezetek által köthető szerződések alapvető feltételeit, a felek jogait és kötelezettségeit; a közszolgálati szerződésekre vonatkozó általános szabályok mellett speciális kötelezettségeket és garanciákat határoz meg.

A hatósági engedélyezés rendszere változatlanul teljes körű, mivel a szolgáltatások nyújtásának koncessziós alapon történő, vagy versenyszférába utalt részére egyaránt vonatkozik. Mind a szolgáltatások végzésére, mind a hálózatok, berendezések létesítésére, felújítására, üzemeltetésére, használatára, forgalomba hozatalára a javaslat csak meghatározott normatív (személyi, szakmai, műszaki, technikai stb.) feltételeken nyugvó hatósági eljárást tesz lehetővé. A távközlési hatóságok eljárásukban - együttműködve a frekvenciagazdálkodási hatóságok eljárásukban - együttműködve a frekvenciagazdálkodási hatóságokkal a frekvenciagazdálkodásról szóló törvény alapján - jogszerű eszközöket kapnak a jogkövető magatartás kikényszerítésére.

A javaslat újszerűen formálja meg az állami szerepvállalást azzal, hogy szétválasztja az állami és gazdálkodói feladatokat. Az államnak elsősorban szabályozási feladatai vannak, de igen lényegesek tulajdonosi és hatósági jogosítványai is.

Az állami feladatok végrehajtásában nagyszámú feladat hárul a Kormányra és a közlekedési, hírközlési és vízügyi miniszterre. A nemzeti távközléspolitikai célok megvalósítása széleskörű és heterogén érdekcsoportokat érint, ezért a javaslat az általános és elvárható egyeztetéseken túl további érdekegyeztetési kötelezettséget határoz meg.

A javaslat - a hazai jogrend keretei között - a Közös Piacnak a távközlésre vonatkozó szabályozási alapelveit, valamint a nemzetközi ajánlásokban foglaltakat is figyelembe veszi.

-----STARTING---POINT---RESZLETES---

Az 1. §-hoz

A javaslat összefoglalja azokat az alapelveket, amelyeket érvényesít és megjelöli a szabályozás súlyponti részeit. Nem sorolja fel azonban mindazokat a külön rendelkezéseket, amelyekkel szükségszerűen összefügg (pl.: koncessziós szabályok, építési szabályok, a rádiótávközlési hálózatokkal és eszközökkel kapcsolatos frekvenciahasználati szabályok).

Speciális területére figyelemmel nem terheli a törvényszöveget olyan fogalmakkal, amelyek nehezítik annak megértését. A pontosság és egyértelműség biztosítására azonban a nemzetközi szabályozással összhangban álló fogalomrendszert a melléklet tartalmazza.

A 2. §-hoz

A javaslat 2. §-a elsősorban azokról a távközlési határozatokról és tevékenységekről tesz említést, amelyekhez általában semmiféle „külső” beavatkozás nem kötődik, mivel azok nem résztvevői a távközlési piacnak, azaz nem szolgáltatók. Az egy ingatlanon (épületen) belül létesülő saját célú hálózat építéséhez, üzemeltetéshez - a rádiótávközlési hálózat kivételével - nem szükséges állami (hatósági) beavatkozás, azokkal gazdasági célú szolgáltatási tevékenységet nem folytatnak, illetőleg más hálózathoz nem kapcsolódnak.

A telekhatáron túl terjedő saját célú, különcélú, vagy zártláncú távközlési hálózatok meghatározott létesítményhez kapcsolódnak, különleges felhasználói csoport kiszolgálását végzik, vagy e hálózatokkal két végberendezés között létesítenek kapcsolatot.

A javaslat szűkíti a felhasználók körét, meghatározott műszaki-technikai feltételeken engedi csak a működésüket.

A javaslat felhatalmazza a Kormányt, hogy a kormányzati, a védelmi és a nemzetbiztonsági célú távközlési hálózatokra - ezek speciális rendeltetésére figyelemmel - külön jogszabályt alkosson.

A 3. §-hoz

A javaslat 3. §-ának (1) bekezdésében meghatározott szolgáltatásokat a koncessziós pályázat nyertese - a koncesszió jogosultja, illetőleg az állam által alapított (létrehozott) társaságok (távközlési szervezetek) végezhetik. A javaslat a jogalkotó szándékának megfelelően az „állam” és nem az „állami vállalat” vagy az „állami gazdálkodó szervezet” kifejezést használja. Ezáltal is hangsúlyozza, hogy ha a jelenleg monopol helyzetben lévő állami távközlési vállalat - akár állami többségi tulajdonnal - alapít társaságot, e társaság számára is kötelező a nyilvános pályázaton való részvétel, illetőleg a tevékenység-folytatás jogának koncessziós szerződéssel történő megszerzése.

A javaslat a koncessziós pályázat és szerződés alapján nyújtható szolgáltatások körébe azokat emeli be a távközlési szolgáltatások közül, amelyek hátterében állami kötelezettségvállalás (az alapellátás) húzódik meg (közcélú távközlési szolgáltatások). A távközlési szolgáltatások területén a koncessziós szerződés - a távközléspolitikai elképzeléseknek megfelelően - nem feltétlenül eredményezi monopólium létrejöttét, mivel azonos szolgáltatásra és azonos területre - a koncesszióról szóló alaptörvény által biztosított kereteken belül - több pályázat is kiírható. (Erre főként a helyi távbeszélő társaságok kapnak lehetőséget.)

Nem tartoznak koncessziós körbe a piaci versenynek kitehető tevékenységek, pl. a nem közcélú távközlési hálózat hasznosítása, a nem közcélú kapcsolt adatátviteli szolgáltatás, a helyi műsorszórás és szétosztás, vagy a helyi személyhívó szolgáltatás. A javaslat nem sorolja fel a szabadon végezhető egyéb távközlési szolgáltatásokat (pl. értéknövelt szolgáltatások) annak érdekében, hogy a tevékenységek differenciálódása és fejlődése elé ne állítson akadályokat.

A 4. §-hoz

A koncessziós pályázatok előkészítése, kiírása és elbírálása - a koncesszióról szóló alaptörvény értelmében - az ágazati miniszter feladata. Figyelemmel azonban a távközlési szolgáltatásokhoz fűződő társadalmi érdekeltségre, a törvény hangsúlyozottan nyújt lehetőséget az önkormányzatoknak kezdeményezésre, illetőleg széleskörű érdekegyeztetésre.

Az 5. §-hoz

A pályázat kiírásánál és a koncessziós szerződésben a távközlési szolgáltatások sajátosságainak megfelelő kikötéseket kell érvényesíteni, amelyek elsősorban az állam által garantált közszolgálati funkciót valósítják meg és biztosítják a fogyasztó részére az alapellátást. Ennek fontos eszköze, hogy a pályázat és a szerződés tartalmazza a szolgáltatások mennyiségi és minőségi feltételeit, érvényesíti a nemzeti távközléspolitikai érdeket szolgáló döntéseket, továbbá az ártörvény keretein belül befolyásolja az áralakítás mozgásterét.

A javaslat szerint közcélú kapcsolt távbeszélő szolgáltatást csak olyan távközlési szervezet végezhet amelynek - az állami tulajdont képező alaphálózat kivételével - saját távközlési hálózata van. A tulajdonhoz kötődő korlátozás - a nemzetközi gyakorlattal összhangban - azért épült be, mert így biztosítható az összehangolt érdekeltség a hálózat üzemeltetése, fejlesztése és fenntartása, valamint a szolgáltatás zavartalansága között. Ez a megoldás felelősségi szempontból a fogyasztó érdekét szolgálja.

A távközlési szervezet lehetséges kiegészítő tevékenysége széleskörű és szervesen kapcsolódik alaptevékenységéhez.

A 6. §-hoz

A javaslat a koncessziós szabályokhoz utalja vissza a távközlési szolgáltatás végzésének feltételeit abban az esetben, ha közcélú és a nem közcélú távközlési hálózatot közcélú kapcsolt távbeszélő hálózattal kapcsolják össze. A rendelkezés indoka az az érdek, hogy a távközlési piac egységes maradjon és minden résztvevőre nézve azonos feltételek érvényesüljenek. A javaslat elő kívánja segíteni a távközlési ellátottság javítása érdekében mindenféle távközlési kapacitás belépését (beillesztését) a szolgáltatásba, ugyanakkor törekszik arra is, hogy kizárja a kezelhetetlen és ellenőrizhetetlen külön "szolgáltató hálózat" kialakulását.

A 7-15. §-hoz

A javaslat alapján a távközlési szolgáltatások nyújtására kötött szerződések a polgári jog rendszerébe illeszkednének és a Ptk. kötelmi általános és különös szabályai szerint jönnek létre. (A közcélú (közszolgálati jellegű) szerződésekre vonatkozó eltérő rendelkezéseket és a szerződéskötési kötelezettséget részleteiben szabályozó előírásokat a nem nevesített távközlési szerződéseknél nem kell alkalmazni.) A javaslat a felek jogait és kötelezettségeit úgy állapította meg, hogy előnyhelyzet egyik félnél se alakulhasson ki, illetőleg maradéktalanul érvényesüljön az egyenrangúság elve.

A hálózati szerződéseknél különös jelentősége van a szolgáltatás közgazdasági összefüggését, illetőleg azok műszaki tartalmát érintő végrehajtási részletszabályoknak. A szerződéskötési kötelezettség elmulasztásának következményei a hálózati szerződéseknél az általános szabályoknak megfelelően alakulnak. A közcélú előfizetői szerződés teljesítésére a javaslat fenntartja a hatályos és nemzetközi szabályozásban is elfogadott tényleges (közvetlen) kárra irányuló korlátozást [11. § (2) bekezdés]. Annak a szabálynak az érvényesülésére, hogy a szolgáltató köteles legyen a bejelentett megrendelést visszaigazolni, az előfizetői szerződést határidőben megkötni, az állomást felszerelni és üzembe helyezni, a javaslat kötelező kötbért állapít meg. A kötbér mértéke a létesítési díjjal arányos és a mulasztás jelentőségéhez igazodik.

Az üzletszabályzat a Ptk jól bevált „általános szerződéskötési feltételeit” nevesíti, azzal, hogy a fogyasztók védelme az egységes szolgáltatási színvonal biztosítása jogszabályon alapuló kötelező tartalommal, hatósági jóváhagyással, nagy nyilvánosság mellett érvényesül.

A javaslat meghatározza a közcélú előfizetési szerződés felmondásának eseteit, rendezi a bizonyítási eljárás módját. Az utóbbi tekintetében különösen a díjviták megoldását kezeli újszerűen, amikor műszaki és technikai lehetőségei miatt a szolgáltatóra terheli a bizonyítást.

A nyilvános távbeszélő állomások üzemképes működéséhez, zavartalan használhatóságához közérdek fűződik. ezért kiemelten fontos, hogy a szolgáltató - az elvárhatóság elvének megfelelően - folyamatosan és fokozott gondossággal járjon el. A javaslat a táviratszolgáltatási szerződésnek csupán az alapvető tartalmi elemeit határozza meg, mivel az abban résztvevők köre, a teljesítés módja és annak feltételei eltérőek lehetnek.

A 16-18. §-hoz

Hazánkban létező - és a tervek szerint - a jövőben létesülő távközlési hálózatoknak országosan összekapcsolható és egységes rendszerben kell működniük.

Az együttműködési felelősségek kimondása, a felelősségek rendszerének kialakítása a többszereplős távközlési piac előfeltétele.

A 19-23. §-hoz

A javaslat a hatósági engedélyek területén általában megtartja a hatályos engedélyezési rendszert. Az engedélyezési eljárások részletes feltételeinek megállapítását - jelentőségükhöz igazodva - a Kormány, illetőleg a miniszter hatáskörébe utalja. Lényeges, hogy a javaslat csak objektív, normatív szabályokon alapuló eljárást tesz lehetővé, a hatóságokat elzárja a diszkrecionális döntésektől.

A jogszabályokban meghatározott feltételek szerinti működés ellenőrzése - és szükség esetén a szabályokat meg nem tartók szankcionálása - hatósági feladat. A javaslat a bírság mértékét jogszabályra bízza, míg a befolyt összegeket a távközlés fejlesztésével összefüggő közérdekű felhasználásra rendeli [36. § (3) bekezdés d) pont].

A 24-25. §-hoz

A titokvédelem - a javaslat szerint - védi a társadalom tagjait, ugyanakkor biztosítja a távközlési szolgáltatások zavartalanságát, szolgálja a nemzetbiztonság érdekeit.

A 26-28. §-hoz

A javaslat lehetővé teszi, hogy a közcélú szolgáltató meghatározott esetekben idegen ingatlant ideiglenesen vagy tartósan igénybe vegyen. A tűrési kötelezettség teljesítése, a szolgalom alapítása, vagy az ingatlan végleges igénybevétele természetesen csak más műszakilag lehetséges megoldás hiányában és megfelelő kártalanítás ellenében történhet.

A távközlési hálózat és a távközlési eszközök ma még nem minősülnek közműnek. A javaslat azonban mindezekre a közművekkel azonos feltételeket állapít meg.

A 29-31. §-hoz

A távközlés védelme közérdek. A javaslat ennek megfelelően a távközlésben résztvevő valamennyi felet arra kötelezi, hogy a felsorolt rendellenes helyzetekben az általa meghatározott magatartást tanúsítsa. A rádiótávközlési eszközökkel kapcsolatos zavarvédelmi feladatokat külön jogszabály rendelkezéseivel összhangban kell végezni.

A 32. §-hoz

A javaslatban szereplő adatszolgáltatási kötelezettségek megállapítására a távközléspolitikai célok megvalósításához feltétlenül szükség van. A javaslat biztosítja, hogy az adatokkal tisztességtelen módon ne lehessen visszaélni, vagy azokat ne gyűjtsék indokolatlanul.

A 33-36. §-hoz

A javaslat az állami feladatok felsorolását - a más alapjogszabályokban rögzített hatáskörök figyelembevételével - taxatív módon állapítja meg. Egyes kérdések részletszabályainak megállapítását külön jogszabályokba utalja. Ilyen például az a felhatalmazás, amelynek alapján a Kormány konkrét elvárásokat fogalmaz meg az alapellátásnak minősülő közcélú távközlési szolgáltatások mennyiségi és minőségi tartalmára.

A javaslat e részében különös hangsúlyt fektet az érdekegyeztetésre, amelynek helye a Távközlési Érdekegyeztető Fórum.

A miniszternek a javaslatban meghatározott feladatai - a nemzetközi szabályokkal és a fejlett országok távközlésre vonatkozó alaptörvényeivel összhangban - biztosítják a nemzeti távközléspolitikai célok megvalósítását.

A miniszter az alaptörvények figyelembevételével - de különösen az ártörvény és a versenytörvény adta lehetőségek alapján - a távközlési piac versenyének szabadsága és tisztessége érdekében, az alapellátás folyamatos fenntartása mellett szabályozhatja a piaci résztvevők működését.

A 37. §-hoz

A javaslat célja, hogy a távközlési piacon jelenlévő szolgáltatók és a piacralépők részére azonos feltételeket állapítson meg. Ezért az állam által alapított és a koncessziós körbe került vállalkozások működésének összhangját is meg kell teremteni. Ezt szolgálja a javaslatban biztosított átmeneti időszak, amely lehetővé teszi a gazdálkodó szervezet és a hatóságok felkészülését.

Biztosítani kell a kizárólagos állami tulajdonba tartozó alaphálózat működtetését, illetőleg lehetőséget kell teremteni annak fejlesztésére, bővítésére. Az államnak rendeznie kell az egyéb állami vagyon hasznosítását is, ha a koncessziós pályázatot új piacra lépő nyerte meg.

A távközlési piac eddigi meghatározó szereplőjének - az állam által alapított gazdálkodó szervezetnek - a szolgáltatásban való további részvételét a koncesszióról szóló alaptörvény keretei között, de a távközlési ágazati törvény céljaihoz igazodóan módosítani kell. A javaslat erre vonatkozó átmeneti rendelkezéseket tartalmaz.

A 38. §-hoz

A távközléspolitikai koncepció és a fejlesztési tervek keretei közé jól beilleszthetők az az alapvető helyi, lakossági érdekeket szolgáló távközlési hálózatok, amelyeket a magánszemélyek, jogi személyek az illetékes önkormányzat szervező munkájának eredményeként, önerőből hoznak létre. Az együttműködési kötelezettség figyelembevétele mellett induló, formai kötöttségek nélkül, szabadon alapított helyi telefonlétesítő társaság maga is indulhat az önkormányzat kezdeményezésére kiírt koncessziós pályázaton az általa létesített hálózaton történő távbeszélő szolgáltatás nyújtásáért. A javaslat a helyi lakossági érdekek védelme céljából rendelkezik arról a megállapodásról is, amelyet a felek abban az esetben köthetnek, ha a telefonlétesítő társaság nem nyerné el a pályázatot. A hálózat létesítői - anyagi kötelezettségvállalásukra figyelemmel - a szolgáltatás hozzáférési pont létesítésére elsőbbségi és rendelkezési jogot kaphatnak.

-----STARTING---POINT---VEGE---

A 39-40. §-hoz

A javaslat a közzétételtől számított hosszabb felkészülési időt biztosít és ezen időtartam alatt kell a Kormánynak és a miniszternek a javaslatban előírt végrehajtási szabályokat megállapítania.

A javaslat gondoskodik arról is, hogy a hatálybaléptetés előtt létrejött érvényes szerződéseket a felek felülvizsgálják, azokat kötelezően vagy szükség szerint módosítsák.