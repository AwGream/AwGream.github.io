2000. évi XXXIII. törvény indokolása

a Munka Törvénykönyvéről szóló 1992. évi XXII. törvény, a köztisztviselők jogállásáról szóló 1992. évi XXIII. törvény, a közalkalmazottak jogállásáról szóló 1992. évi XXXIII. törvény, a bírák jogállásáról és javadalmazásáról szóló 1997. évi LXVII. törvény, az ügyészségi szolgálati viszonyról és az ügyészségi adatkezelésről szóló 1994. évi LXXX. törvény módosításáról

-----STARTING---POINT---ALTALANOS--- 

A hatályos munkajogi szabályaink a munkaviszony megszüntetése körében a munkavállalók számára azon időpontig biztosítanak kötöttebb, garanciális szabályokat, amíg az öregségi nyugdíjra nem válnak jogosulttá, illetve a reájuk irányadó nyugdíjkorhatár elérése előtt valamely más nyugellátási formát nem veszik igénybe.

A nők öregségi nyugdíjkorhatárának fokozatos emelése miatt kialakult átmeneti időszakban azonban a hatályos szabályok esélyegyenlőtlenséget teremtenek az azonos munkát végző és azonos korú nők és férfiak között.

A nők öregségi nyugdíjkorhatárának emelésére vonatkozó szabályok végrehajtása miatt a korhatár lépcsőzetes emelésével érintett nő (amennyiben az öregségi nyugdíjhoz szükséges szolgálati idővel rendelkezik), több évvel a hatvankettedik életévének betöltése előtt jogosulttá válik az öregségi nyugdíjra. Mivel az öregségi nyugdíjra jogosult munkavállaló munkaviszonya az általános szabályokhoz képest a garanciális szabályok mellőzésével szüntethető meg (a rendes felmondást nem kell indokolni, a felmondási tilalom nem terjed ki rájuk, végkielégítésre nem jogosultak), a nyugdíjkorhatár fokozatos emelésével érintett nők korábban késztethetők pályájuk befejezésére, és az öregségi nyugdíj igénybevételére, mint a velük azonos korú, azonos munkát végző férfiak. A férfiak a hatvankettedik életévük betöltésekor válnak öregségi nyugdíjra jogosulttá, tehát - a munkaviszony megszüntetése körében érvényesülő garanciális szabályok védelme mellett - életpályájukat ezen időpontig teljesíthetik ki.

A jelenlegi rendszer az európai közösségi joggal sincs teljesen összhangban. A közösségi jog önmagában nem tekinti diszkriminatívnak azt a körülményt, hogy a férfiak és nők nyugdíjkorhatára eltér egymástól. Az olyan szabályozás azonban már ellentétes a közösségi joggal, amely csak azon az alapon teszi lehetővé egy nő elbocsátását, mert a nyugdíjkorhatárt elérte, miközben a férfiak számára megállapított nyugdíjkorhatár magasabb. A munkaviszony megszüntetésére vonatkozó munkáltatói diszkrecionális döntési jog önmagában nem nyújt védelmet az esélyegyenlőtlenséggel szemben.

A törvény célja az, hogy a munkavégzési viszonyok megszüntetése körében egyenlő esélyt biztosítson az eltérő életkorban nyugdíjjogosultságot szerző férfiak és nők számára.

A törvény ezt oly módon biztosítja, hogy átalakítja az Mt. 87/A. §-ban található értelmező rendelkezést.

A törvény által megállapított Mt. 87/A.§ alapján a munkavállaló csak akkor minősül munkajogi szempontból nyugdíjasnak, ha az öregségi nyugdíjhoz szükséges szolgálati idő megszerzése mellett, a társadalombiztosítási nyugellátásról szóló jogszabály által meghatározott hatvankettedik életévét elérte, vagy e korhatár elérése előtt, a számára biztosított öregségi nyugdíjat, vagy más nyugellátást ténylegesen igénybe is veszi.

A törvény a munkaviszony megszüntetése körében érvényesülő garanciális védelmet minden munkavállaló tekintetében az öregségi nyugdíjkorhatár elérésének időpontjáig biztosítja, függetlenül attól, hogy az adott munkavállaló valamely nyugellátásra korábban szerez jogosultságot. Ha azonban a munkavállaló valamely nyugellátást a hatvankettedik életévének betöltése előtt ténylegesen igénybe is veszi, a garanciális védelem elvesztése szempontjából nyugdíjasnak minősül.

-----STARTING---POINT---RESZLETES---

Az 1. §-hoz

A törvény az Mt. 87/A. §-ában megfogalmazott értelmező rendelkezést oly módon változtatja meg, hogy azok a munkavállalók, akik a társadalombiztosítási nyugellátásról szóló jogszabály által meghatározott hatvankettedik életévük betöltése előtt jogosultak valamely nyugellátásra, csak akkor minősüljenek munkajogi szempontból nyugdíjasnak, ha a hatvankettedik életév betöltése előtt az adott nyugellátást kérelmük alapján igénybe is veszik.

Az Mt. 87/A. §-a eddig csak az előrehozott (csökkentett összegű előrehozott) öregségi nyugdíj, a rokkantsági nyugdíj (melyen az eddigi gyakorlat szerint a baleseti rokkantsági nyugdíjat is érteni kellett), a szolgálati nyugdíj és a korengedményes nyugdíj tekintetében minősítette azt a körülményt, hogy az adott nyugellátást a jogosult igénybe veszi-e.

Az öregségi nyugdíj tekintetében önmagában a jogosultság megszerzése már alapot adott egyes speciális szabályok alkalmazására, hiszen az Mt. 87/A. §-a nem tett különbséget azon két élethelyzet között, hogy a hatvankettedik életévének betöltése előtt öregségi nyugdíjra jogosult személy a nyugellátást igénybe veszi-e vagy nem. A törvény 87/A. §-a továbbra is megőrzi értelmező jellegét, de az öregségi nyugdíjra jogosult személyek közül csak azt tekinti nyugdíjasnak, aki a hatvankettedik életévét elérte (és az öregségi nyugdíjhoz szükséges szolgálati idővel rendelkezik), vagy a hatvankettedik életév elérése előtt a számára biztosított nyugellátást igénybe is veszi.

Az Mt. 87/A. §-ának újrafogalmazása során szintén értelmező jelleggel kerül bevezetésre a nyugellátásban való részesülés fogalma. Ezt a törvény a nyugellátás - munkavállaló kérelmére történő - megállapításának időpontjához köti, függetlenül attól, hogy a folyósítás ténylegesen megkezdődött-e. A társadalombiztosítási nyugellátásról szóló jogszabályokkal összhangban a nyugellátásban részesülés fogalmába nem tartozik bele az az eset, amikor a munkavállaló nyugdíja összegének folyósítása nélküli megállapítását (rögzített nyugdíj) vagy az öregségi nyugdíjra jogosító életkort megelőző tíz éven belül a figyelembe vehető szolgálati idejének megállapítását kéri.

A törvény által bevezetésre kerülő szabályok alkalmazását segíti elő az a rendelkezés, mely szerint a munkavállaló köteles tájékoztatni a munkáltatót, ha a 87/A. § (1) bekezdés hatálya alá esik.

A 2-4. §-hoz

A törvény szerint a 87/A. § rendelkezéseivel összhangban a munkáltató a rendes felmondást akkor nem köteles megindokolni, ha a munkavállaló nyugdíjasnak minősül, azaz a hatvankettedik életévét betöltötte és az öregségi nyugdíjhoz szükséges szolgálati időt megszerezte, vagy a hatvankettedik életév elérése előtt valamely nyugellátást igénybe veszi. Ebből a körből a rokkantsági (baleseti rokkantsági) nyugdíjban részesülő munkavállalókat a törvény azért veszi ki, mert e munkavállalói réteg továbbfoglalkoztatásához társadalmi érdek fűződik. A valamely rokkantsági nyugdíjban részesülő személyek számára akkor lehet esélyegyenlőséget teremteni a munkaviszony fenntartása körében, ha ezen munkavállalókra - a rendes felmondás indokolása szempontjából - az általános szabályok az irányadóak.

A munkaviszony felmondása körében a különös indokolási kötelezettséggel járó felmondási korlátozást - a szabályozási céllal összhangban - a társadalombiztosítási nyugellátásról szóló szabályok által meghatározott, a hatvankettedik életév betöltéséhez és az öregségi nyugdíjjogosultsághoz szükséges szolgálati idő megszerzéséhez indokolt kötni. Ha a munkavállaló a hatvankettedik életévének betöltése előtt válik öregségi nyugdíjra jogosulttá, a fenti kötelezettség a munkáltatót a munkavállalóra irányadó öregségi nyugdíjra való jogosultság megszerzését megelőző öt éven belül terheli. A felmondási korlátozást a munkavállaló hatvankettedik életévének betöltéséig kell alkalmazni, ha ezen időpontig a munkavállaló az öregségi nyugdíjban nem részesül.

A felmondási tilalmakat addig az időpontig tartja fenn a törvény, amíg a munkavállaló a társadalombiztosítási nyugellátásról szóló szabályok által meghatározott hatvankettedik életévét be nem tölti, illetve az öregségi nyugdíjhoz szükséges szolgálati időt meg nem szerzi, vagy a hatvankettedik életév betöltése előtt a számára jogszabály által biztosított valamely nyugellátást - saját elhatározása alapján - igénybe nem veszi.

A csoportos létszámcsökkentésre vonatkozó szabályok tekintetében a 87/A. § módosítására figyelemmel fogalmi pontosítást vezet be a törvény.

Az 5. §-hoz

A szabályozási céllal összhangban végkielégítés annak a munkavállalónak nem jár, aki a hatvankettedik életévét betöltötte és az öregségi nyugdíjhoz szükséges szolgálati időt megszerezte, vagy saját döntése alapján a hatvankettedik életévének betöltése előtt valamely számára biztosított nyugellátást igénybe veszi. Amennyiben a munkavállaló még nem érte el a hatvankettedik életévét és annak ellenére, hogy valamely nyugellátásra jogosulttá válik, a nyugellátás megállapítását - arra tekintettel, hogy életpályáját folytatni kívánja - nem kéri, munkaviszonyának felmondással történő megszüntetése esetén végkielégítésre jogosult.

Magasabb mértékű végkielégítésre a munkavállaló a hatvankettedik életév betöltése és az öregségi nyugdíjhoz szükséges szolgálati idő megszerzése előtti öt évben jogosult.

A 6-14. §-hoz

A törvény a köztisztviselők tekintetében egyrészt a férfiak és nők közötti esélyegyenlőség megteremtését biztosítja, másrészt a jogviszony megszüntetésére vonatkozó szabályokat harmonizálja az általános munkajogi szabályokkal.

A jogalkalmazás szempontjából indokolatlanul bonyolult helyzetet teremtett pl. az a körülmény, mely szerint a köztisztviselők esetében az előrehozott (csökkentett összegű előrehozott) öregségi nyugdíjra jogosult, és azt igénybe is vevő személy jogviszonyát a munkáltató nem volt jogosult felmentéssel megszüntetni, míg az azonos ellátást igénybe vevő munkavállaló és közalkalmazott jogviszonya e körülményre tekintettel megszüntethető volt. E nyugdíjfajta igénybevétele a végkielégítésre való jogosultságot sem zárta ki. Az eddigi szabályok fenntartása a jogalkalmazásban jelentkező bizonytalanság mellett a törvény szabályozási céljával sem lenne összhangban. Ezért a törvény a köztisztviselőkre vonatkozó felmentési jogcím a végkielégítésre való jogosultság, a felmentési korlátozás tekintetében az Mt.-vel és a Kjt.-vel harmonizáló szabályokat tartalmaz. A nyugdíjasnak minősülő köztisztviselő fogalmát a törvény az Mt. 87/A. §-ában rögzített, új fogalomnak megfelelően alakítja ki.

A Kjt. esetében a felmentési jogcím, a végkielégítésre való jogosultság, a magasabb összegű végkielégítés, a nyugdíjasnak minősülő közalkalmazott fogalma, a jogviszony megszűnésekor (megszüntetésekor) kifizetésre kerülő jubileumi jutalom szabályait illetően a törvény a szabályozási célnak megfelelő, az Mt. szabályaival összhangban lévő rendelkezéseket tartalmaz.

A 15-22. §-hoz

A bírák, az igazságügyi alkalmazottak, az ügyészek jogállására és jogviszonyára vonatkozó rendelkezések tekintetében a törvény a szabályozási cél megvalósításán túlmenően az egyéb munkavégzési viszonyokat szabályozó törvények egyes rendelkezéseivel teremt összhangot. A törvény a bírák és az igazságügyi alkalmazottak szolgálati viszonyára vonatkozó jogszabályok tekintetében a jubileumi jutalom kifizetésére vonatkozó rendelkezéseket pontosítja a kialakult gyakorlatnak megfelelően, és a munkavégzési viszonyokra vonatkozó más jogszabályokkal összhangban.

A törvény e kört érintő rendelkezései nem változtatnak az igazságszolgáltatásban foglalkoztatott személyek számára biztosított speciális szabályokon.

A törvény a férfiak és nők közötti esélyegyenlőségére vonatkozó - a munkavégzési viszonyokat szabályozó, többi törvénnyel harmonizáló - rendelkezéseket és a jogalkalmazást segítő, pontosító szabályokat tartalmaz.

-----STARTING---POINT---VEGE---

A 23. §-hoz

Az átmeneti rendelkezések biztosítják, hogy a felmondásra (felmentésre), végkielégítésre, a csoportos létszámcsökkentésre, a Kjt. esetében a jubileumi jutalomnak a jogviszony megszüntetésekor történő kifizetésére vonatkozó új - illetve pontosított - szabályokat a törvény hatálybalépését követően közölt munkáltatói intézkedésekre lehet alkalmazni. Tekintettel arra, hogy a törvény új szabályokat vezet be az előrehozott (csökkentett összegű előrehozott) öregségi nyugellátást igénybe vevő köztisztviselők vonatkozásában, az átmeneti rendelkezések értelmében ezen alkalmazotti körre a törvény által megállapított szabályokat csak akkor lehet alkalmazni, ha a köztisztviselő az adott nyugellátást a törvény hatálybalépését követően vette igénybe.