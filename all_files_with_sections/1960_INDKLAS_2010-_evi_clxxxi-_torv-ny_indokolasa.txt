2010. évi CLXXXI. törvény indokolása

az egyes energetikai témájú törvények valamint az épített környezet alakításáról és védelméről szóló 1997. évi LXXVIII. törvény módosításáról

-----STARTING---POINT---ALTALANOS--- 

A törvény célja a hőenergiával kapcsoltan villamos energiát termelő erőművek kötelező átvételi jogosultságainak - a villamos energiáról szóló 2007. évi LXXXVI. törvény (a továbbiakban: VET.) 171. § (5) bekezdése alapján - 2010. december 31-ei hatállyal történő megszűnéséből eredő, a lakosságot, valamint a külön kezelt intézményeket érintő negatív hatások kiküszöbölése illetve mérséklése. A földgázellátásról szóló 2008. évi XL. törvény módosítása az új gázárszabályozás alkalmazásának technikai pontosításait tartalmazza.

A bányászatról szóló 1993. évi XLVIII. törvény (a továbbiakban: Bt.) módosítását az ajkai vörösiszap katasztrófa bekövetkezte után tapasztalt hatásköri problémák indokolják. Célszerű a bányafelügyelet hatáskörébe telepíteni a bányászati hulladékok kezelését - beleértve a bauxit feldolgozása során keletkező vörösiszap kezelését is -, valamint az e hulladékok kezelésére és tárolására szolgáló létesítmények vonatkozásában az építésügyi hatósági engedélyezést. Ezzel összefüggésben módosítani szükséges az épített környezet alakításáról és védelméről szóló 1997. évi LXXVIII. törvényt is.

-----STARTING---POINT---RESZLETES---

Az 1. §-hoz

A módosítás kiterjeszti a Bt. hatályát olyan módon, hogy a bauxit feldolgozása során keletkező vörösiszapra is kiterjedjen. Emellett a módosítás az engedély nélküli bányászati hulladék kezelése - súlyosan romboló és veszélyeztető hatására tekintettel - biztosítja az ilyen tevékenységnek az új fogalmi körre kiterjesztett hatékony szankcionálását.

A bányászati hulladék fogalmi körének kiterjesztése a bányafelügyelet számára új engedélyezési és felügyeleti (ellenőrzési) kötelezettségeket keletkeztet, ezért az ilyen tevékenységet végző személy is köteles (a diszkrimináció tilalmára is figyelemmel) felügyeleti díjat fizetni. A bányászati hulladékok kezelésével összefüggésben egyes események kapcsán szükségessé válhatnak azonnali bányafelügyeleti intézkedések vagy eljárások, amelyek lezárását jelentő döntések fellebbezésre tekintet nélküli végrehajthatósága környezetvédelmi vagy természetvédelmi okból indokolt lehet. E lehetőséget teremti meg a módosítás.

A bányafelügyelet hatáskörét - a bányászati hulladék kezelés tekintetében a közelmúltban bekövetkezett ajkai vörösiszap katasztrófa alapján levont gyakorlati tapasztalatokra figyelemmel - szükséges kiterjeszteni a vörösiszap kezelésére is.

A módosítás a vörösiszap katasztrófára tekintettel kialakult, a fentiekben kifejtett szabályozási cél megvalósítása érdekében meghatározza a bányászati hulladék fogalmát a bauxit feldolgozása során keletkező vörösiszapra kiterjedően, valamint megadja a bányászatért felelős miniszternek a bányászati hulladékok kezelésére vonatkozó részletszabályok megalkotásához szükséges felhatalmazást.

A módosítás egy másik eleme, hogy a hatósági árral érintett földgáz mennyiség vonatkozásában a bányajáradék fizetésének alapját a hatósági árhoz köti. A hatósági ár függetleníti a piaci folyamatoktól az árak alakulását, ezért indokolt, hogy a nemzetközi piac alakulását reprezentáló Brent felár se kerüljön megfizetésre a hatósági áralkalmazási körben.

A 2. §-hoz

A Bt. 1. § szerinti módosításával kapcsolatos pontosító rendelkezések.

A 3. §-hoz

Az 1. § szerinti módosítás következtében szükségessé vált átmeneti rendelkezés.

A 4. §-hoz

A Bt. 1. § szerinti módosításához kapcsolódó hatályon kívül helyező rendelkezés.

Az 5. §-hoz

Az épített környezet alakításáról és védelméről szóló 1997. évi LXXVIII. törvény módosítása pontosítja, kiterjeszti a sajátos építményfajták fogalmát a bányászat vonatkozásában olyan módon, hogy az eddig csak a „bányaműveléssel” kapcsolatos építmények tartoztak e körbe, a módosítás révén a „bányászati tevékenységgel és a bányászati hulladék kezelésével” kapcsolatos építmények tartoznak e körbe.

A 6. §-hoz

Biztosítja, hogy a villamosenergia-ipari engedélyesekre kivetett különadót a társaságok se a fogyasztóikra, se egymásra ne háríthassák át.

A 7. §-hoz

A módosítással összefüggésben a felhatalmazó rendelkezés pontosítása szükséges.

A 8. §-hoz

A hőenergiával kapcsoltan villamos energiát termelő erőművek VET. 171. § (5) bekezdése alapján megszűnő kötelező átvételi értékesítési jogosultságainak hatására számos településen a lakosság, valamint a külön kezelt intézmények hőfogyasztói eltérő mértékű, de esetenként akár jelentős mértékű hőáremelkedéssel is szembesülhetnek. Ennek elkerüléséhez szükséges a VET. 171. § (5a) bekezdése szerinti meghosszabbítási lehetőség (amely 2010. április 15-ig a törvény erejénél fogva, ezt követően pedig a Hivatal határozatai alapján történik). Ez 2012 végéig a jogszabályban meghatározott arányban lakossági fogyasztókat vagy külön kezelt intézményeket hőenergiával ellátó termelő számára lehetővé teszi a kötelező átvétel keretében történő értékesítést, ha vállalja - a VET. 171. § (5) bekezdése szerinti meghosszabbítást elnyerőkhöz hasonlóan -, hogy a villamosenergia-rendszer szabályozhatóságának javítása érdekében 2011 végéig alkalmassá teszi erőművét a rugalmas villamosenergia-termelésre és 2011. június 30-ig legfeljebb a 2010. december 1-jén érvényes hőenergia értékesítési átlagárat alkalmazza.

A kötelező átvétel VET. 171. § (5a) bekezdése szerinti meghosszabbítási lehetősége által okozott, villamosenergia-felhasználókra háruló többletköltségek ellensúlyozása érdekében szükséges a meghosszabbított értékesítési jogosultság alapján értékesítők átvételi árának csökkentése. A csökkentés mértéke 2011. január 1-jétől 15%. Ezt követően az (5a) bekezdés szerint meghosszabbított jogosultságok tekintetében 2012. január 1-jétől ismét ugyanilyen mértékben egy következő csökkentés is történik (az utóbbi kör számára tehát összességében 2012. januártól a 2010. december 31-én érvényes árakhoz képest 30% csökkentést tartalmaz a törvény).

A törvény rendelkezik arról, hogy kötelező átvételben részesülő termelők a kérelmük VET. 171. § (5a) bekezdés szerinti elbírálásáig az átvételi kötelezettség alá eső villamos energia elszámolására létrehozott mérlegkör tagjai maradnak.

A kötelező átvételben részesülő termelőknek egy hónappal előre meg kell becsülniük termelésüket és az eltérés után pótdíjat fizetnek. A törvény erre tekintettel - a felkészülés időigényét figyelembe véve - rögzíti, hogy azon termelőknek nem kell pótdíjat fizetniük, akik esetében a kötelező átvétel keretében történő értékesítési jogosultság a VET. 171. § (5) bekezdése alapján 2010. december 31-én megszűnt volna, de az (5a) bekezdése alapján mégis lehetőségük van 2011. januártól kötelező átvétel keretében értékesíteni.

Az elmúlt évek során a magyar villamosenergia-piac szabályozásának egyik legfontosabb kihívása a villamos energia kötelező átvétele, illetve a villamosenergia-piaci verseny összehangolása volt. A hővel kapcsoltan történő villamosenergia-termelés terén ezen kihívásra jelenthet új megoldást a kapcsolt bizonyítvány rendszer bevezetése. A törvény erre tekintettel biztosítja, hogy a Magyar Energia Hivatal javaslata alapján a Kormány megalapozott döntést hozhasson a kapcsolt bizonyítvány rendszer bevezetéséről.

A 9. §-hoz

Pontosító jellegű módosítások, amelyek a VET. 171. § (5a) bekezdés szerinti meghosszabbítás lehetőségével és a kapcsolt-bizonyítványok bevezetésére vonatkozó rendelkezésekkel összefüggésben váltak szükségessé.

A 10. §-hoz

Biztosítja, hogy a gázipari engedélyesekre kivetett különadót a társaságok - a fogyasztóikon túl - egymásra se háríthassák át.

A 11-17. §-hoz

A hatályos jogszabályok szerinti mennyiségi keretek és árak alkalmazására vonatkozó szabályok pontosítása mind a korábbi közüzemi nagykereskedő által felajánlott, mind a hazai termelésű földgáz esetében; továbbá az alkalmazott terminológia módosítása.

A 12. § megfelelő felhatalmazó rendelkezéssel biztosítja a nagycsaládosokat megillető kedvezmény szabályozásának lehetőségét.

A törvény rendelkezik arról, hogy az egyetemes szolgáltatók ellátása a hazai kitermelés során esetleg fellépő műszaki-biztonsági vagy technológiai probléma esetén is biztosított legyen; amely problémát a bányafelügyeletnek kell igazolnia. A bányafelügyelet a mező működésére vonatkozó megállapítást (pl. termelés csökkentését) csak olyan konkrét estben tudja megállapítani, amely üzemzavarhoz kötődik (magas gyűjtési nyomás, kútszerkezet meghibásodás), vagy helyszíni szemle során látható, tapasztalható jellemző műszaki paraméter változásból valószínűsíthető, ilyen lehet a gázkút elvizesedése vagy mezőváltás esete.

A 18. §-hoz

Az egyes energetikai tárgyú törvények módosításáról szóló 2010. évi VII. törvény egyes rendelkezéseit hatályon kívül helyező, és egyes rendelkezéseinek hatályba nem lépését előíró rendelkezések, amelyek az Európai Unió ún. 3. energiacsomagjának teljes körű átültetését célzó, előkészítés alatt álló törvénymódosításra tekintettel szükségesek.

-----STARTING---POINT---VEGE---

A 19. §-hoz

Hatályba léptető rendelkezés.