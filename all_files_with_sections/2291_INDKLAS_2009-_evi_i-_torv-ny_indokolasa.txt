2009. évi I. törvény indokolása

a Magyar Honvédség hivatásos és szerződéses állományú katonáinak jogállásáról szóló 2001. évi XCV. törvény módosításáról

-----STARTING---POINT---ALTALANOS--- 

A törvény tartalmi szempontból elsődlegesen a Magyar Honvédség hivatásos és szerződéses állományú katonáinak jogállásáról szóló 2001. évi XCV. törvény (a továbbiakban: Hjt.) módosításával az MH Pápa Bázisrepülőtéren - a NATO stratégiai légiszállító képesség megteremtése érdekében, a NATO Airlift Management Organisation (NAMO) alárendeltségében - felállítandó C-17-es szállítórepülő ezrednél történő szolgálatteljesítés személyügyi és pénzügyi feltételeit kívánja megteremteni. Az állampolgári jogok országgyűlési biztosának megkeresésére és az elmúlt időszak afganisztáni tűzszerész haláleseteire figyelemmel a törvény kezdeményezi a tűzszerészpótlék megemelését, illetve a hősi halottak sírjainak gondozása törvényi szabályozását.

A törvény tartalmaz továbbá olyan módosításokat is, amelyek az egyes rendelkezések gyakorlati alkalmazása során felszínre került ellentmondásokat kívánják kiküszöbölni és hatálybalépésük 2009. január 1-jével feltétlenül indokolt.

A katonai és rendvédelmi felsőoktatási intézmények vezetőinek, oktatóinak és hallgatóinak jogállásáról szóló 1996. évi XLV. törvény (a továbbiakban: Hft.) jelen módosítása - figyelembe véve egy koncepcionális felülvizsgálat lefolytatásának indokoltságát is - a legsürgősebb változásokat tartalmazza.

A törvény elsődleges célja a katonai-rendvédelmi felsőoktatás sajátosságainak érvényesítése mellett a katonai és rendvédelmi felsőoktatási intézmény működőképességének biztosítása. Ennek az elvárásnak felel meg, hogy a törvény pontosítja a vezetők kinevezésére, illetve megbízására vonatkozó szabályokat. A Hjt. hatályos rendelkezéseivel összhangban, a katonai életpálya megkezdésének feltételeire tekintettel vezeti be a törvény a kizárólagos magyar állampolgárság követelményét a katonai ösztöndíjas hallgatók vonatkozásában.

-----STARTING---POINT---RESZLETES---

Az 1. §-hoz és a 7. §-hoz

A rendelkezés törvényi szinten szabályozza az állományilletékes parancsnok illetmény-megállapítási jogkörét, illetve azt az esetet, amikor illetmény-megállapítás helyett az illetmény változásáról az állományilletékes katonai szervezet személyügyi szerve az illetményváltozásban érintett számára értesítést ad ki.

A 2. §-hoz és a 8. §-hoz

A törvény MH Pápa Bázisrepülőtéren felállítandó a Nehéz Légiszállító Ezrednél történő szolgálatteljesítés személyügyi és pénzügyi feltételeit biztosítja.

A 3. és a 6. §-hoz

A törvény a gyakorlati tapasztalatokra figyelemmel a más szervnél teljesített szolgálat megszüntetésére, illetve a minősítésre, a vezetői értékelésre és a teljesítményértékelésre vonatkozó szabályokat pontosítja.

A 4. §-hoz

A törvény az eredeti beosztás ellátása mellett lehetővé teszi a jogviszonyok közötti helyettesítést azáltal, hogy az állomány arra alkalmas tagja átmenetileg nemcsak ideiglenesen megüresedett szolgálati beosztás ellátásával, illetve szolgálati beosztás ellátásában tartósan akadályozott személy helyettesítésével bízható meg, hanem közszolgálati, illetve közalkalmazotti jogviszony keretében ellátható munkakör ellátásában tartósan akadályozott személy ideiglenes helyettesítésével is. A módosítás ugyanakkor nem irányul az üres közszolgálati, illetve közalkalmazotti jogviszony keretében ellátható munkakör katonák általi betöltésének lehetővé tételére.

A hatályos szabályozás ezt nem teszi lehetővé, így a helyettesítő személy díjazását sem, holott - különösen a civilesítéssel érintett intézményekben - a közszolgálati, illetve közalkalmazotti jogviszony keretében ellátható munkakör katona általi helyettesítésére, a helyettesítés jogintézményének alkalmazására a folyamatos működés biztosítása érdekében feltétlenül szükség van (pl. beiskolázási és gyermekszületéssel összefüggő helyettesítés esetében).

Az 5. §-hoz

Az egyes vagyonnyilatkozat-tételi kötelezettségekről szóló 2007. évi CLII. törvény 25. §-ának k) pontja 2008. január 1-jétől hatályon kívül helyezte a Hjt. 62. §-a (1) bekezdésének i) pontját, amely kimondta, hogy a vagyonnyilatkozat tételére vonatkozó kötelezettség szándékos elmulasztása vagy a vagyonnyilatkozatban a valóságnak meg nem felelő adat, tény szándékos közlése, vagy a személyes adatkezelésre vonatkozó felhatalmazás visszavonása miatt az állomány tagjának szolgálati viszonya a törvény erejénél fogva szűnik meg.

A Hjt. mindazonáltal több tárgykörben is jogkövetkezményt fűz a 2007. évi CLII. törvénnyel hatályon kívül helyezett i) ponthoz, melyek az alábbiak:

- tanulmányokhoz nyújtott támogatások megtérítésének kötelezettsége, ha az oktatási intézményben kötelező tanulmányi időnél rövidebb idő alatt szűnt meg a szolgálati jogviszony a Hjt. 62. § (1) bekezdésének i) pontja alapján [Hjt. 66. §-ának (1) bekezdése];

- a ruházati illetmény időarányos részét meghaladó összeg megtérítésének kötelezettsége, ha a szolgálati viszony a Hjt. 62. § (1) bekezdésének i) pontja alapján szűnt meg [Hjt. 66. §-ának (4) bekezdése];

- ha a hivatásos állomány tagjának szolgálati viszonya a Hjt. 62. § (1) bekezdésének i) pontja alapján szűnik meg, a még fennálló állami kezesség után a központi költségvetés javára - a hitelintézet útján - egyszeri kezességvállalási díjat kell fizetnie. [Hjt. 126/A. §-ának (6) bekezdése];

- nem folyósítható a felső korhatár betöltése vagy megrokkanása előtt a szolgálati nyugdíj annak, akinek a szolgálati viszonya a Hjt. 62. § (1) bekezdésének i) pontja alapján szűnt meg [Hjt. 203. §-ának (7) bekezdése];

- szociális gondoskodás körébe tartozik az állomány és a nyugállomány tagja kivéve, ha az utóbbi szolgálati viszonya a Hjt. 62. § (1) bekezdésének i) pontja alapján szűnt meg [Hjt. 235. §-a];

- a kegyeleti gondoskodásra vonatkozó rendelkezések nem alkalmazhatók, ha a nyugállomány tagjának szolgálati viszonya a Hjt. 62. § (1) bekezdésének i) pontja alapján szűnt meg [Hjt. 237. §-ának (7) bekezdése].

A jogkövetkezmények fenntartása továbbra is indokolt, ezért a módosítás a törvény erejénél fogva történő megszűnés eseteit kiegészíti a külön törvény szerint jogviszony megszűnését eredményező esetekre történő hivatkozással.

A 9. §-hoz

A törvény - az állampolgári jogok országgyűlési biztosának megkeresésére is figyelemmel - megemeli az állomány tagja tűzszerész pótlékának mértékét. Mindez összhangban áll a fegyveres szervek hivatásos állományú tagjainak szolgálati viszonyáról szóló 1996. évi XLIII. törvény 254. §-a (2) bekezdésének b) pontjában meghatározott 4,7-15%-os mértékkel.

A törvény a fentieken túl az egészségügyi tisztesekkel egészíti ki a kórházakban, a krónikus egészségügyi és rehabilitációs intézetekben délutáni, illetve éjszakai műszakpótlékra jogosultak alanyi körét.

A 10. §-hoz

A törvény az egyértelmű jogalkalmazás érdekében pontosítja a jogalap nélkül kifizetett illetmény, illetve egyéb pénzbeli juttatás visszakövetelésének szabályait.

A 11. §-hoz

A törvény a visszatartott illetmény visszafizetésének kötelezettségét írja elő, ha a fegyelmi vagy büntetőeljárás nem a fegyelmi, illetve a büntetőjogi felelősség megállapításával zárul. A hatályos szabályozás a visszafizetést felmentéshez köti, így a módosítás kiterjesztő irányú.

A 12. §-hoz

A törvény pontosítja a szolgálati viszony megszüntetése, továbbá a lefokozás fenyítés kiszabására jogosult parancsnokokat.

A 13-14. §-hoz

A törvény alkotmányos követelményekre tekintettel törvényi szintre emeli a Magyar Honvédség hivatásos állományú tagjai nyugellátásának, a szerződéses katonák rokkantsági és baleseti rokkantsági nyugellátásának, valamint a hivatásos és szerződéses katonák baleseti járadékának részletes szabályairól szóló 8/2002. (II. 15.) HM rendelet 5. §-ának (3) bekezdését és a 15. §-át.

Mindkét rendelkezés a joghátrányok halmozásának kizárására irányul:

- a Hjt. 204. § (5) bekezdés azáltal, hogy ha a hivatásos katona a nyugdíjalap számításának időszakában a Hjt. 117. § (1) bekezdése szerint - illetmény helyett - csökkentett távolléti díjat kapott, a nyugdíjalapját a csökkentés figyelmen kívül hagyásával kell megállapítani,

- a Hjt. 210/A. § pedig az állomány tagjának elhalálozása esetén a Hjt. 209. § (1) bekezdésben meghatározott közeli hozzátartozóknak a teljes szolgálati nyugdíj alapján biztosítja a hozzátartozói nyugellátást abban az esetben is, ha a szolgálati nyugdíjat a felső korhatár elérése előtt nem, vagy csökkentett mértékben folyósították.

A 15. §-hoz

A módosítás a hősi halottak sírjainak folyamatos gondozása érdekében törvényi szinten deklarálja, hogy a külön jogszabályban, azaz a kegyeleti gondoskodásról és az ehhez kapcsolódó egyes szociális feladatokról szóló 4/2008. (II. 29.) HM rendeletben meghatározott sírgondozási feladatokat a területileg illetékes hadkiegészítő parancsnok a sírhely földrajzi fekvése szerint legközelebbi katonai szervezet parancsnoka, vagy az által kijelölt, alárendeltségébe tartozó parancsnok útján, annak tevékeny közreműködésével látja el.

A törvény a jogszabályi koherencia érdekében utal a temetőkről és a temetkezésről szóló 1999. évi XLIII. törvényre (a továbbiakban: Ttv.), mert egyes - a módosítással is szabályozni kívánt - sírhelyek a Nemzeti Emlékhely és Kegyeleti Bizottság (a továbbiakban: NEKB) döntése alapján nemzeti sírkert részévé válhatnak. A Ttv. 15. §-a (3) bekezdésének b) pontja alapján ebben az esetben a NEKB feladata a rendelkezési jog gyakorlása a nemzeti sírkertbe tartozó temetési helyek és kegyeleti emlékhelyek tekintetében. A Ttv. 22. §-ának (2) bekezdése szerint a rendelkezési jog gyakorlása kiterjed a temetési helyre helyezhető személyek körének meghatározására, síremlék, sírjel állítására és mindezek gondozására is.

A 16. §-hoz

A törvény a felhatalmazó rendelkezéseket pontosítja, illetve egészíti ki a jogalkalmazói elvárásoknak és az alkotmányos követelményeknek megfelelően.

-----STARTING---POINT---VEGE---

A 17. §-hoz

A törvény 2009. március 1-jén lép hatályba, de a 8-9. §-ban megállapított pótlékokat visszamenőlegesen 2009. január 1-jétől kell alkalmazni. A rendelkezés a deregulációs követelményeknek megfelelően hatályon kívül helyező szabályokat is tartalmaz.

A 18. §-hoz

A törvény a Hjt., és a Hft. technikai jellegű, kisebb szövegpontosító módosításait tartalmazza.

A 19. §-hoz

A törvény a Zrínyi Miklós Nemzetvédelmi Egyetemen (a továbbiakban: ZMNE) megbízási szerződéssel foglalkoztatott, egyidejűleg más katonai szervezetnél beosztást betöltők tekintetében ír elő sajátos beszámítási szabályt a nemzetvédelmi és katonai képzési terület egyes alap- és mesterképzési szakjainak akkreditációs eljárása során.

A 20. §-hoz

A törvény - a felsőoktatásról szóló 2005. évi CXXXIX. törvény (a továbbiakban: Ftv.) 27. §-ával és 96. §-ával összhangban - pontosítja a vezetők kinevezésére, illetve megbízására vonatkozó szabályokat. E fogalmakat a törvény együttesen tartalmazza, mert több tényezőtől függ annak meghatározása, hogy az adott beosztás tekintetében melyik alkalmazására kerül sor.

A ZMNE-n - figyelemmel a kapcsolódó jogszabályi rendelkezésekre - vezetői kinevezést katona, megbízást katona, illetve közalkalmazott egyaránt kaphat.

Katona kinevezésére akkor kerülhet sor, ha az adott beosztást a Hjt.-n alapuló miniszteri rendeletek munkaköri jegyzékben szereplő önálló beosztásként nevesítik. E körbe tartozik az igazgatási szervezeti egység vezetője, a dékáni beosztások, valamint két rektor-helyettesi beosztás.

Rendszeresített beosztás hiányában (pl. dékán-helyettes) beosztásba történő kinevezés helyett a katona vezetői megbízására kerül sor.

A közalkalmazottak tekintetében a törvény - az Ftv.-vel azonos módon - kizárólag a vezetői megbízások alkalmazását támogatja.

A 21-22. §-hoz

A Hjt. hatályos rendelkezései meghatározzák, hogy a Magyar Honvédséggel szolgálati viszonyban csak olyan személy állhat, aki kizárólag magyar állampolgársággal rendelkezik. Figyelemmel arra, hogy a fenti feltételeknek meg nem felelő személlyel a későbbiekben jogviszony nem létesíthető, a törvény az ösztöndíj szerződés megkötéséhez is hozzákapcsolja a kizárólagos magyar állampolgárság követelményét. Amennyiben a hallgató a tanulmányok folytatása során szerzi meg más állam állampolgárságát, akkor az ösztöndíj szerződés egyoldalú felbontására kerül sor.