1995. évi XXI. törvény indokolása

az egyes elkülönített állami pénzalapokról szóló 1992. évi LXXXIII. törvény, az útalapról szóló 1992. évi XXX. törvény, a kisvállalkozói garancia alapról szóló 1993. évi XX. törvény, valamint az ezekkel összefüggő más törvények egyes rendelkezéseinek módosításáról és kiegészítéséről

-----STARTING---POINT---ALTALANOS--- 

/A IV. Központi Környezetvédelmi Alap/

A Központi Környezetvédelmi Alap feladatainak és különösen forrásainak nagyarányú bővülése indokolja az Alap kezelésének egységesítését és a társadalmi, kormányzati, környezetvédelmi prioritásokat jobban szolgáló felhasználási rend kialakítását. Az Alap hatékonyabb felhasználását segíti a forráshoz kötődő felhasználás részleges oldása. További módosítások szükségesek az új feladatok és források befogadásához, illetve az Alap felhasználását a tapasztalatok alapján indokolt egyszerűsíteni.

/A VI. Területfejlesztési Alap/

Az Alapról szóló törvény módosítását részben az eddigi működés tapasztalatai alapján jelentkező korrekciós igények, a kormányzati munkamegosztás változásai, az elkülönített állami pénzalapok átfogó felülvizsgálata, valamint a területpolitika előkészítés alatt álló koncepcionális és intézményi változásai indokolják.

A módosítások nyomán egyértelműen rögzítésre kerül az Alappal rendelkező miniszter, illetve a kezelést végző minisztérium felelőssége. Az elkülönített állami pénzalapok közötti munkamegosztás racionalizálása, az átfedések kiküszöbölése indokolja, hogy a kedvezőtlen termőhelyi adottságú földhasználók jövedelempótló támogatása, továbbá a védett mezőgazdasági területekhez a természeti értékek megőrzését elősegítő támogatások az Alap célrendszeréből kikerülnek, előbbit az összevont Mezőgazdasági Alap, utóbbit a Központi Környezetvédelmi Alap finanszírozza. Az Alap forrásai bővülnek az Alap tulajdoni részesedésének elidegenítéséből, valamint a bevezetendő pályázati díjakból származó bevételekkel. Az Alap ez évi likviditási problémái indokolják a pályázatok befogadásának és az elbírálás felfüggesztésének törvényi lehetőségeit.

Igen lényeges változás, hogy a módosítás megteremti a lehetőséget az Alap decentralizált működtetésére, a külön törvény alapján létrejövő megyei fejlesztési tanácsoknak az Alap támogatási rendszerében való közreműködésére. Ezzel együtt a javaslat a kormányzati programok megvalósításában az eddiginél nagyobb felelősséget ad az Alappal rendelkező miniszternek.

/A VII. Vízügyi Alap/

A vízgazdálkodás állami alapfeladatainak ellátása érdekében szükséges a törvény módosítása.

A vízügyi ágazattól - a korábbi években két lépcsőben - elvont 900 MFt költségvetési támogatást pótolja a Vízügyi Alap állami feladatokra történő felhasználása. Mivel az Alap bevételei egyrészt nem tervezhetők pontosan, másrészt a díjemelés ellenére - a gazdasági változásokkal összefüggésben - folyamatosan csökkenő tendenciát mutatnak, ezért a fix százalékban meghatározott felhasználási arány azt eredményezte, hogy a csökkenő bevételekből nem lehet ellentételezni a támogatáselvonást. Így a feladatellátás finanszírozásához minimumérték meghatározása szükséges.

A javaslat nem módosítja a céltámogatási rendszer keretében törvény szerint felhasználható támogatás mértékét.

/A VIII. Gazdaságfejlesztési Alap/

A kormány döntött a Gazdaságfejlesztési Alap 1995. január 1-jével történő létrehozásáról, a Kereskedelemfejlesztési és a Befektetésösztönzési Alap egyidejű megszüntetése mellett. A döntéssel, amely tartalmilag a "jogelőd" Alapok összevonását jelenti lehetővé válik a feladatok, a rendelkezésre álló pénzeszközök és az ágazatpolitikai célok összehangolása, valamint a források koncentrálása és integrált kezelése révén egységes támogatási rendszer, hatékony és átlátható működési, döntési mechanizmus kialakítása.

Az Alap a gazdaság teljes fejlődési folyamatának, a projektek megvalósulásának különböző, egymást követő fázisaiban vehető igénybe. Az összetett célrendszerből adódóan támogatást nyújt a befektetésöszönzéstől (infrastruktúra fejlesztés) a szerkezetátalakításon keresztül egészen a termék piaci elhelyezéséig (exportösztönzés, minőségbiztosítás).

Az Alap szabályozása lehetőséget biztosít az ipari és kereskedelmi miniszternek a gazdaságpolitikai prioritásoknak megfelelően az egyes felhasználási célok közötti forrásátcsoportosításra, és a kormány döntése alapján a KMÜFA részére történő pénzeszköz átadására is.

-----STARTING---POINT---RESZLETES---

Az 1. §-hoz

A Törvény 29. § (1) bekezdésének kiegészítését az Alap bevételi forrásainak bővítése indokolja.

A 29. § új (2) bekezdéssel történő kiegészítését az Alap bírságbevételekből képződő, általános forrásának szűkössége tette szükségessé. A termékdíjjal kapcsolatos módosítás ennek a forrásnak szélesebb körben történő felhasználását teszi lehetővé. A forráshoz kötődő felhasználás - az üzemanyagok környezetvédelmi termékdíja és a még elfogadás előtt álló termékdíjas törvények esetében is - 50 % lehet.

A nemzetközi szerződésekben, adományozási szerződésekben foglalt források bevonására vonatkozó módosítás az eddig több helyen lévő rendelkezéseket egységesen foglalja össze.

A 2. §-hoz

A módosítás tovább egységesíti az Alap szabályozását, részben azzal, hogy a támogatás egyik formájaként - a gyakorlati tapasztalatoknak megfelelően - kezeli a hitelgaranciát; továbbá általánossá teszi a pályázati úton adható támogatás, a környezeti kárelhárítás, a közcélú környezetvédelmi feladatok megoszlását a bevételekből.

A 3. §-hoz

A módosítás lehetőséget nyújt a Támogatási Irányelvekben szereplő célok kiemelt kezelésére.

A 4. §-hoz

A bányászatról szóló 1993. évi XLVIII. tv. végrehajtásáról szóló 115/1993. (VIII.12.) Kormány rendelet a bányavállalkozókra át nem hárítható (elmaradt) tájrendezési feladatok finanszírozását a közcélú környezetvédelmi feladatok közé sorolja. Ennek értelmében került kiegészítésre az új f) ponttal a közcélú környezetvédelmi feladatok felsorolása.

Az 5. §-hoz

A törvény rendelkezései közül hiányoztak a 31. § (1) bekezdésének b) és c) pontjára vonatkozó fontos felhasználási szabályok. Az egységesítés érdekében vált szükségessé a rendelkezések törvényben való rögzítése.

A 6. §-hoz

A törvény korábbi szövege a "nyereségérdekelt tevékenység" fogalmához kötötte a vissza nem térítendő támogatás nyújtását. Ennek a gyakorlatban történő alkalmazása nehézségeket okozott. Ennek kiküszöbölésére a jelenlegi javaslat a vissza nem térítendő támogatást szervezeti formához köti. Nem zárja ki más gazdálkodó szervezetek vissza nem térítendő támogatásban való részesítését abban az esetben, ha a támogatási cél nemzetközi szerződés megvalósítását segíti elő, illetve az egész országra kiterjedő ágazati program megvalósulásához járul hozzá.

A 7. §-hoz

A 37. § (2) pontja lehetőséget nyújt a környezetbarát termékek, illetve a lakosság közvetlen fejlesztésének a 37. § (l) pontban meghatározott mértéken túli támogatására.

A 8. §-hoz

Az éves Támogatási Irányelveket az előző év tapasztalatainak birtokában lehet megfelelően elkészíteni. Ennek keretében elemezni kell, hogy milyen pályázatok érkeztek be az egyes kiemelt célokhoz, azokból milyen több éves kötelezettségvállalás történt.

A 9. §-hoz

A javasolt kisebb módosítás biztosítja az összhangot a miniszternek az Alap kezelésében való felelőssége és az Alap által vállalt kötelezettségek között.

A 10. §-hoz

Az alapok közötti párhuzamosságok megszüntetése miatt, a racionális földhasznosítás törlésre kerül, mivel a Mezőgazdasági Alap célrendszerével átfed.

A 11. §-hoz

A források kiegészítését az új bevételek megjelenése indokolja.

A 12. §-hoz

A módosítás egyértelműen rögzíti az Alappal való rendelkezés, illetve az Alap kezelésével kapcsolatos felelősséget.

A 13. §-hoz

A támogatási irányelvekről, valamint a kedvezményezett területek feltételrendszeréről szóló országgyűlési határozatról a Kormány nyújtja be javaslatát az Országgyűlés elé, ezért célszerűbb az előkészítő minisztérium helyett a Kormány szerepeltetése a szövegben.

A 14. §-hoz

A kedvezőtlen mezőgazdasági adottságú településeken a mezőgazdasági célú földhasznosításhoz az agrárgazdálkodás 1995. évi szabályozórendszeréről kidolgozott előterjesztés szerint a földalapú támogatás átkerül a Mezőgazdasági Alapba. Ez indokolta a törvény szövegéből a kedvezőtlen mezőgazdasági adottságú településeken a mezőgazdasági célú földhasznosítás támogatásának elhagyását. Az alapok közötti átfedések kiküszöbölését szolgálja a "védett és védelemre tervezett mezőgazdaságilag hasznosítható területeken a természeti értékek megőrzését elősegítő beruházások" elhagyása, mivel a cél a Központi Környezetvédelmi Alap céljai között is szerepel.

Az 52. § (2) a) pontja tekintetében a törvény eredeti szövege indokolatlanul beszűkíti a Kormány és a megyei területfejlesztési tanácsok mozgásterét a területfejlesztési programok kialakításánál. A javaslat nem ad szabad kezet az alappal rendelkezőknek, mivel az 51. § (3) pont rögzíti, hogy a kedvezményezett területeken kívül eső települések fejlesztései csak abban az esetben részesíthetők a támogatásban, ha azok megvalósítása bizonyíthatóan a kedvezményezett területek érdekében is szükséges.

A bekezdések számozásának változtatását az indokolja, hogy az 1994. évi XIV. törvény az 52. § (4) bekezdést már korábban hatályon kívül helyezte.

A 15. §-hoz

Az Alap bevételeinek védelme érdekében indokolttá vált rögzíteni az elidegenítésre rendelkezésre álló idő kezdetét - mivel korábban szerződéskötés, beruházás kezdete vagy befejezése nem volt rögzítve -, illetve a legkedvezőbb feltételek szerinti értékesítést.

A 16. §-hoz

Az Alap működése és a felhasználás részletes szabályainak kidolgozása során visszatérő probléma volt a törvény korábbi fogalmazása, amelynek a gyakorlatban csak nehezen lehet érvényt szerezni. Tekintettel az Alap pénzügyi kereteinek korlátozottságára, valamint a pályázat benyújtásától a támogatási szerződés megkötéséig tartó időre, a benyújtási határidő megállapításának a jogát célszerűnek tartjuk a Kormány hatáskörébe telepíteni. A jelenlegi gyakorlat azt mutatja, hogy a három évente változó támogatási irányelvek és besorolási feltételrendszer miatt a különböző besorolási kategóriákba kerülő települések számára adott esetben eltérő benyújtási határidő megállapítása célszerű. Az alap működésében előfordulhatnak likviditási problémák, ezért indokolt a pályázatok befogadásának és az elbírálás felfüggesztésének törvénybe iktatása. Erre a folyamatos beadási határidő törlése adott lehetőséget.

A 17. §-hoz

A módosítás megteremti a lehetőséget a Területfejlesztési Alap decentralizált működtetésére, a módosított önkormányzati törvény és a később elfogadásra kerülő Területfejlesztési törvény alapján létrejövő, megyei területfejlesztési tanácsoknak az Alap támogatási rendszerében való közreműködésére. A tárcaközi bizottság összetételének módosítását a kormányzati munkamegosztás változásai indokolják.

A területfejlesztési kormányzati programok támogatásában bővül az Alappal rendelkező miniszter döntési lehetősége és felelőssége.

A 18. §-hoz

Az Alap kezelőjének megváltozása tette szükségessé a támogatási szerződés megkötésére jogosultak meghatározását is.

A 19. §-hoz

A módosítás garantálja, hogy a bevételeknek legalább 1/4-e az állami alapfeladatok ellátását támogassa.

A 20. §-hoz

/A VIII. Gazdaságfejlesztési Alap

Tv. 66-68. §-hoz/

A törvény 66. §-a részletezi az Alap által ellátandó gazdaságfejlesztési célokat, illetve feladatokat, így különösen a kereskedelemfejlesztés, befektetésösztönzés támogatását és a külön alapból támogatott műszaki fejlesztés finanszírozásának elősegítését.

A 67. § rendelkezik az Alap forrásairól, ennek részeként a költségvetési támogatásról és többek között a privatizációs bevételekből származó, a mindenkori költségvetési törvényben megállapított összegekről.

A 68. § az Alap kezelőjéről, az Alap felhasználásával kapcsolatos döntés előkészítésében résztvevők köréről, és magáról a döntési mechanizmusról rendelkezik.

/Tv. 69-71. §-hoz/

A 69. § a felhasználás általános szabályait, beleértve a pályáztatás rendjét, a támogatás felhasználásának egyéb feltételeinek, illetve a szerződésben vállalt kötelezettségek nem teljesítése esetén alkalmazható szankciók körét határozza meg.

A 70. § a támogatásban részesíthető gazdálkodó és egyéb szervezetek körét, valamint az Alap pénzeszközeinek a főbb felhasználási területek közötti előzetes felosztásának rendjét szabályozza.

A 71. § a Kormány döntésének megfelelően lehetővé teszi az ipari és kereskedelmi miniszter számára, hogy az Alapból a Központi Műszaki Fejlesztési Alap részére műszaki fejlesztési célra forrást átadjon.

/Tv. 72-73. §-hoz/

A 72. § döntően a korábbi Kereskedelemfejlesztési Alap felhasználási jogcímei szerinti tagolásban rögzíti az Alapból támogatandó kereskedelemfejlesztési célokat.

A 73. § a szerkezetátalakítási, technológiafejlesztési és a korábbi Befektetésösztönzési Alapból "átvett" infrastrukturafejlesztési célokat határozza meg az Alapból támogatható felhasználási jogcímekként.

/Tv 74. §-hoz/

A 74. § a termelő beruházáshoz és a hozzá kapcsolódó infrastrukturafejlesztéshez együttesen igényelhető támogatás maximális összegére kettős korlátot állapít meg. A (2) és (3) bekezdés szabályozza, összeghatárhoz kötötten az Alapból átmeneti időre történő állami tulajdoni részesedés vásárlás feltételeit.

/Tv. 75-78. §-hoz/

A 75. § ösztönzi az Alap számára történő befizetéseket azzal, hogy közérdekű kötelezettségvállalásnak minősíti azokat.

A 76-77. § eljárási szabályokat állapít meg, míg a 78. §-ban felhatalmazást kap a miniszter végrehajtási rendeletek kibocsátására.

/IX. A földművelésügyi alapokra vonatkozó általános rendelkezések/

A Mezőgazdasági Fejlesztési Alap és az Országos Erdészeti Alap összevonásával létrejött az elkülönített állami pénzalapként működő Mezőgazdasági és Erdészeti Alap. Így tehát a földművelésügyi alapok a következők:

a) Állattenyésztési Alap

b) Földvédelmi Alap

c) Halgazdálkodási Alap

d) Mezőgazdasági és Erdészeti Alap

e) Vadgazdálkodási Alap.

A fölművelésügyi alapokból támogatásban részesülhetnek azok a gazdasági társaságok amik nem állnak csőd- felszámolási vagy végelszámolási eljárás alatt, valamint egyéni vállalkozók és más magánszemélyek.

A törvény megjelöli az alapok bevételeit és a támogatások formáit, valamint a támogatásoknak az adózás szempontjából történő elszámolását.

Az alapok felhasználásáról a földművelésügyi miniszter rendelkezik, az alapok kezelője a minisztérium. Felhatalmazást kap a Magyar Agrárkamara, hogy az alapok felhasználásával összefüggő részletes feltételek kialakításában közreműködjön.

A törvény rendelkezik a miniszternek a pályáztatásssal kapcsolatos feladatairól és jogosítványairól, valamint a támogatás általános körülményeiről.

A törvény meghatározza a földművelésügyi alapokra vonatkozó részletes szabályokat.

A 21-31. §-hoz

A földművelésügyi alapok bevételi oldalát kívánják erősíteni a törvénymódosítások a különböző járulékok és bírságok meghatározásával.

Az erdőkről és a vadgazdálkodásról szóló 1961. évi VII. törvény módosítása alapvetően a Mezőgazdasági és erdészeti Alap bevételi oldalát kívánja erősíteni azzal, hogy meghatározza az újraerdősítési költség, a vadvédelmi bírság, az erdőfenntartási járulék és az erdővédelmi bírság szabályait.

A 32. §-hoz

A törvény lehetőséget teremt arra, hogy a Központi Műszaki Fejlesztési Alapot a Gazdaságfejlesztési Alap támogassa.

A 33-41. §-hoz

Az Útalap bevételi forrásait növeli a jogalkotó, egyrészt a források körének bővítésével, másrészt a hozzájárulások emelésével. A rendelkezések bővítik a felhasználási célokat és módosítják a visszatéritési eljárás rendjét.

A 42. §-hoz

A számviteli szabályok változásával garanciát nyújt a törvény az alapokkal való gazdálkodás hiteles és nyilvános elszámolására.

A 43. §-hoz

A Kisvállakozói Garancia Alap szabályai között megjelenik a viszontgarancia intézménye, a kizárólag belföldi részvénytársaságok tekintetében.

-----STARTING---POINT---VEGE---

A 44. §-hoz

A kihirdetés mellett hatályát vesztő rendelkezéseket és az átmeneti rendelkezéseket tartalmazza.