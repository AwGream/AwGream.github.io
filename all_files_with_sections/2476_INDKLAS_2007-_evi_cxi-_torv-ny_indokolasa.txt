2007. évi CXI. törvény indokolása

a Firenzében, 2000. október 20-án kelt, az Európai Táj Egyezmény kihirdetéséről

Indokolás

Hosszas szakmai előkészítés eredményeként 2000 júliusában az Európa Tanács Miniszteri Bizottsága (10 ország részvételével) elfogadta az Európai Táj Egyezmény (a továbbiakban: Egyezmény) szövegét, és ennek alapján az Európa Tanács főtitkára felhívta az Európa Tanács valamennyi tagállamát az egyezményhez való csatlakozásra. Az Egyezmény aláírására 2000. október 20-án Firenzében került sor. Az Egyezmény 2004. március 1-jével lépett hatályba, miután tíz aláíró ország jogszabállyal erősítette meg azt.

Európa lakosságának döntéshozói az elmúlt évek alatt ébredtek rá tájaink fontosságára. A táj változása és alakítása természetes és emberi beavatkozások kölcsönhatása. A tájváltozások tervezési és megőrzési feladatokat sürgetnek. Jóllehet a „tájat” a legkülönbözőbb nemzeti, nemzetközi és európai szintű törvényekben, egyezményekben, kartákban említik, de önállóan a tájjal, kontinensnyi méretben most foglalkoznak először. Az Egyezmény kimondja, hogy nem csak az ökológiai vagy a kultúrtörténeti értékek miatt kiemelkedő értékű tájakkal kell foglalkoznunk, hanem szükséges az összes táj szerepét, jelentőségét figyelembe venni.

Az Egyezmény ismerteti azokat a hatályba lépett nemzetközi megállapodásokat, melyek előzményként és jogi alapként szolgálnak. Meghatározza továbbá a táj fogalmát, valamint védelmének, kezelésének és tervezésének mikéntjét. A továbbiakban iránymutatást tartalmaz az ezzel kapcsolatos jogkörök lehetséges megosztását illetően, felhívja a figyelmet a képzési feladatok fontosságára, valamint előírja, hogy az érdekelt felek aktív részvételével a magyarországi tájakat számba vegyék, értékeljék és regisztrálják ezek állapotának későbbi esetleges változásait.

Az Egyezmény célja, hogy elősegítse a táj védelmét, kezelését és az európai tájtervezést, illetve, hogy tájvédelmi kérdésekben az európai együttműködést megszervezze. Ez az első olyan nemzetközi egyezmény, mely kizárólag a táj védelmével, kezelésével és továbbfejlesztésével foglalkozik. Rendkívül széles körű: az Egyezmény a tagok teljes területére vonatkozik, és kiterjed a természetes, rurális, urbánus és elővárosi területekre, amelyekbe beletartozik a föld, az állóvizek és a tengeri területek.

Az Egyezményt aláíró országok vállalják, hogy a tájat - mint az emberi környezet meghatározó komponensét, a természeti és a kulturális örökség sokféleségének kifejezőjét és az önazonosságuk alapját - törvényben ismerik el és jogszabályba foglalt tájpolitikát alkotnak meg a tájvédelemre, a tájkezelésre és a tájtervezésre kiterjedően, amelynek megvalósítása érdekében intézkedéseket tesznek a közvélemény, a helyi hatóságok és más szereplők bevonásával. Vállalják továbbá, hogy integrálják a tájat a regionális és településtervezési politikákba csakúgy, mint a kultúr-, környezet-, agrár-, társadalom- és gazdaságpolitikákba és minden olyan koncepcióba és stratégiába, amely közvetett, vagy közvetlen hatással van a tájra. Növelik a tájjal kapcsolatos fogékonyság, tudatosság növelés eszközrendszerének kidolgozását minden döntési szinten, a különböző társadalmi csoportok és egyének körében. Növelik továbbá a lakosság és civil szervezetek részvételét is a döntéshozatalban. Lépéseket tesznek annak érdekében, hogy a tájjal kapcsolatos képzést, továbbképzést kierjesszék más szakterületekkel foglalkozó szakemberekre is.

2006. november 22-ig Európa 26 országában lépett hatályba az Egyezmény.

Az Egyezmény Magyarország által történő aláírásáról a 2051/2005. (IV. 8.) Korm. határozat (a továbbiakban: Kormányhatározat) rendelkezik. A kormány döntése értelmében az Egyezmény hazánk részéről 2005. szeptember 28-án aláírásra került. A Kormányhatározat 4. pontja „felhívja a nemzeti és kulturális örökség miniszterét és a környezetvédelmi és vízügyi minisztert, hogy az Egyezmény megerősítéséről és kihirdetéséről szóló törvény tervezetét készítse el, és terjessze a Kormány elé”.

Az Egyezmény elfogadásával biztosítható az egyének táji identitástudatának megőrzése, a tájvédelem, a tudatos tájformálás pedig megalapozza a táj lakosságmegtartó képességét, a gazdaság, a környezet a természetes és kulturális értékek fenntarthatóságát. Az Egyezmény hatályba léptetése új lehetőséget biztosít tájaink szélesebb körű megismeréséhez, számbavételéhez. A táji sokféleség, a kulturális és az ökológiai változatosság csak úgy tartható fenn, ha annak fontossága és értelmezése beépül a társadalom szervezeti rendszerébe. Az Egyezmény hatályba léptetése biztosítékot jelent Magyarország számára, hogy az európai értékeket hordozó jellegzetes hazai tájak nem tűnnek el, nem homogenizálódnak, hanem megőrizhetők az utókor számára.