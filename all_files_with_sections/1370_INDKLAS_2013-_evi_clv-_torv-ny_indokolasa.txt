2013. évi CLV. törvény indokolása

a támogatott döntéshozatalról

-----STARTING---POINT---ALTALANOS--- 

A Polgári Törvénykönyvről szóló 2013. évi V. törvény (a továbbiakban: új Ptk.) a döntéshozatalukban akadályozott nagykorú személyek számára a cselekvőképesség korlátozásán túl egyéb jogintézményekről is rendelkezik, így utal a támogatott döntéshozatal lehetőségére. Nem tartalmazza azonban a támogatott döntéshozatal részletes szabályait, mert e jogintézmény keretében a cselekvőképesség korlátozására nem kerül sor. A támogatott döntéshozatal alkalmazása érdekében ezért új, önálló törvény megalkotása szükséges. A támogatott döntéshozatal során a cselekvőképesség korlátozása nélkül kap döntési segítséget a belátási képességében korlátozott személy. A támogatott döntéshozatalról szóló törvény tartalmazza a támogató és a hivatásos támogató gyámhatóság által történő kirendelésének, felügyeletének és felmentésének szabályait, a kirendelés felülvizsgálatát, továbbá a támogató feladatkörére vonatkozó rendelkezéseket. A támogatott döntéshozatallal összefüggésben módosítani szükséges a gyermekek védelméről és a gyámügyi igazgatásról szóló 1997. évi XXXI. törvényt (a továbbiakban: Gyvt.) is. A gyámhatósági eljárásban is meg kell határozni ugyanis a támogató részvételére vonatkozó alapvető rendelkezéseket.

-----STARTING---POINT---RESZLETES---

Az 1. §-hoz

A támogatott döntéshozatal célja - a cselekvőképesség korlátozása nélkül - a belátási képesség kisebb mértékű csökkenésével élő személy számára döntési segítség biztosítása. A támogatott döntéshozatalról szóló új törvény egységes értelmezése és alkalmazása szempontjából lényeges az értelmező rendelkezések megalkotása, összhangban az új Ptk. és a Gyvt. szabályaival. Az értelmező rendelkezések a gyámhatóság, a támogatott döntéshozatal, a támogatott személy és a támogató fogalmát határozzák meg.

A 2. §-hoz

A törvény értelmében a támogató kirendelésére kétféle módon kerülhet sor: a támogatott személy kérelmére vagy a bíróság megkeresése alapján. A támogató kirendeléséhez a támogatott személy egyetértése mindig szükséges feltétel. A támogató kirendelése történhet általános jelleggel vagy meghatározott ügycsoport tekintetében. Ha azonban a támogató kirendelésére olyan személy esetében kerül sor, aki cselekvőképességet érintő gondnokság alatt áll, azon ügycsoportra nem lehet támogatót kirendelni, amelyre a gondnokság alá helyezés vonatkozik. Támogatóként elsősorban a támogatott személy által megjelölt személyt kell kirendelni, aki vállalja a feladat ellátását. A támogatói tisztség viselésére vonatkozó kizáró okok hasonlóak a gondnokság viselésére vonatkozó kizáró okokkal, hiszen ugyanúgy biztosítani szükséges a támogatásra szoruló személy véleményének, érdekeinek érvényesülését, valamint a támogató személy alkalmasságát feladatának ellátására.

A 3. §-hoz

A gyámhatóságnak a támogató kirendelésére irányuló eljárása során szükséges mind a támogatott, mind a támogató személyt meghallgatni a feltételek tisztázása és a szükséges tájékoztatás megadása érdekében. A támogatói feladat ellátása szempontjából lényeges, hogy legfeljebb két személyt lehet kirendelni támogatóként és a támogatott személy egyetértése ebben a kérdésben is szükséges. A belátási képesség kisebb mértékű csökkenésének vizsgálatára a gyámhatóság mérlegelése alapján kerülhet sor, ha a támogató kirendelésének indokoltsága kétséges. A belátási képesség csökkenésének mértékét vizsgáló szakértői vélemény és a családsegítő szolgálat véleménye segíti a gyámhatósági döntés meghozatalát a személyes meghallgatások mellett.

A 4. §-hoz

A támogatott személynek bizonyos döntései meghozatalában segítségre lehet szüksége. A támogatott döntéshozatal azonban a támogatott személy cselekvőképességét nem érinti. Ennek figyelembevételével határozza meg a törvény a támogató feladatait. Egyértelműen rendezi, hogy a támogatott személy kérelmére, a vonatkozó jogszabályokban meghatározott módon a támogató azoknál a közigazgatási, polgári és büntető eljárási cselekményeknél jelen lehet, amelyekben a támogatott személy érintett, és vele az eljárási cselekmény rendjét meg nem zavaró módon egyeztethet. Jelen lehet a támogató a támogatott személy jognyilatkozatának megtételekor, és tanácsaival, tájékoztatásával a támogatott személy jognyilatkozatának megtételét elősegítheti, azonban nem veheti át a döntést támogatottjától. A támogató a segítségét, tanácsát szóban, személyes jelenlétével nyújtja.

Azonban a támogatott személy kérelmére vagy a gyámhatóság felhívására írásba kell foglalnia a támogatónak, hogy miben segítette és milyen tanáccsal látta el támogatottját. Az írásba foglalás a támogató alkalmasságának, a támogatottjával való esetleges érdekellentétnek a megítélése szempontjából is lényeges. A támogató kétféle dokumentummal - a kirendeléséről szóló határozattal vagy a gyámhatóság által e célból kiállított tanúsítvánnyal - igazolhatja támogatói minőségét.

Az 5. §-hoz

A gyámhatóság a támogatót határozatlan időre rendeli ki, azonban a kirendelés szükségességét ötévenként felülvizsgálja. A támogatott érdekében rendkívüli felülvizsgálatnak van helye, ha akár a támogatott személy, akár a támogató kéri azt, valamint, ha olyan tény vagy körülmény (például gondnokság alá helyezés) következik be, amely azt indokolttá teszi. A felülvizsgálati eljárásban a gyámhatóság személyesen meghallgatja a támogatott és a támogató személyt is. Mind a támogató kirendelésének fenntartásához, mind a felmentéséhez és új támogató kirendeléséhez, mind a támogatott döntéshozatal megszüntetéséhez szükséges a támogatott személy egyetértése.

A 6. §-hoz

A támogatott személy érdekét védik a törvény azon rendelkezései is, amelyek a támogató tisztségéből való felmentéséről, elmozdításáról és felfüggesztéséről szólnak, hasonlóan a gondnok felmentéséhez és elmozdításához.

A 7-8. §-hoz

Megteremti az olyan személyek támogatott döntéshozatalára való lehetőséget is, akiknek nincs támogatóként kirendelhető bizalmi személy a környezetében. A törvény tartalmazza - a hivatásos gondnokhoz hasonlóan - a hivatásos támogató kirendelésének lehetőségét. Hivatásos támogató a Kormány által kijelölt szervvel (a szociális és gyámhivatallal) a hivatásos támogatói feladatok ellátására kormányzati szolgálati jogviszonyban vagy munkavégzésre irányuló egyéb jogviszonyban foglalkoztatott személy, hivatásos gondnok vagy mentális zavarban szenvedő személyekkel foglalkozó jogi személy lehet. Garanciális jelentőségű szabály, hogy a hivatásos támogatói feladatokat egyidejűleg legfeljebb 30 fő támogatott személy tekintetében lehet ellátni. Ez a létszám abban az esetben lehet 5 fővel magasabb, ha az nem veszélyezteti a hivatásos támogatói feladatok ellátását, figyelembe véve a támogatott személyek igényeit. Továbbá a kormányzati szolgálati jogviszonyban álló hivatásos támogató láthat el ennél magasabb létszámot, legfeljebb 45 fő támogatottat. Ha a hivatásos támogató egyben hivatásos gondnoki feladatokat is ellát, a gondnokoltjainak és a támogatottjainak együttes száma ekkor sem haladhatja meg a fenti létszámot. A hivatásos támogató foglalkoztatásának feltételeit - így a büntetlen előéletet - minden esetben vizsgálni kell.

A 9. §-hoz

A gyámhatóság feladatai közé tartozik, hogy megszervezze a hivatásos támogatói feladatokat vállaló személy képzését és továbbképzését, amelyről nyilvántartást vezet. Ez a nyilvántartás nem minősül hatósági nyilvántartásnak, a képzési és továbbképzési kötelezettség teljesítésének ellenőrzésére szolgál.

A 10. §-hoz

A törvény a hivatásos támogatók esetében többletfeladatot határoz meg a támogatókhoz képest. A hivatásos támogatónak évente jelentést kell készítenie a gyámhatóság számára, amelyben bemutatja, hogy miben segítette a támogatottját. Ha a támogatott személy érdekeit a gyámhatóság sérülni látja, meghallgatja a támogatottat és az ő döntésének megfelelően tehet további lépéseket a hivatásos támogató felmentése, elmozdítása iránt.

A 11. §-hoz

A gyámhatóság a támogatók és a támogatott személyek meghatározott adatairól nyilvántartást vezet a támogató kirendelésének felülvizsgálata és tevékenységének felügyelete céljából. A nyilvántartás nem hatósági és nem közhiteles nyilvántartás.

-----STARTING---POINT---VEGE---

A 12-14. §-hoz

A záró rendelkezések tartalmazzák a támogatott döntéshozatalra vonatkozó törvény végrehajtási szabályainak megalkotására vonatkozó felhatalmazó rendelkezéseket. A támogatott döntéshozatalra vonatkozó rendelkezések az új Ptk. hatálybalépésével összhangban, a kellő felkészülési időt biztosítva 2014. március 15-én lépnek hatályba. A hivatásos támogatók képzésére vonatkozó egyes rendelkezések már 2014. január 1-jén hatályba lépnek, hogy a képzések szervezését meg lehessen kezdeni. A Gyvt. módosításával biztosítja a törvény a személyes nyilatkozattételt a támogatott döntéshozatalra irányuló gyámhatósági eljárások során. A Gyvt. módosítása meghatározza továbbá a támogató, hivatásos támogató gyámhatósági eljárásokban történő részvételére vonatkozó alapvető rendelkezéseket.