1996. évi LXVII. törvény indokolása

az egyes fontos tisztségeket betöltő személyek ellenőrzéséről szóló 1994. évi XXIII. törvény módosításáról

-----STARTING---POINT---ALTALANOS--- 

Az Alkotmánybíróság a 60/1994. (XII. 24.) AB határozatával az egyes fontos tisztségeket betöltő személyek ellenőrzéséről szóló 1994. évi XXIII. törvény (a továbbiakban: Etv.) egyes rendelkezéseit hatályon kívül helyezte, és meghatározott körben jogalkotási kötelezettséget írt elő az Országgyűlés számára. E kötelezettség az ellenőrzés alá eső személyi kör egységes mérce alapján történő meghatározására, az információs önrendelkezési jog és a közérdekű adatok nyilvánosságának biztosítására, az eljárási szabályok egyértelmű meghatározására, valamint a vizsgálat feltételei biztosítására vonatkozó kötelezettségnek a nyilvántartást kezelő minden főhatóságra való kiterjesztésére vonatkozott.

Az Alkotmánybíróság határozatában megfogalmazott alkotmányossági követelmények érvényesítése egyidejűleg igényel politikai állásfoglalást, valamint a szakmai (elsősorban alkotmányjogi) szempontok mérlegelését és érvényesítését.

Az Alkotmánybíróság határozatának meghozatala után az Etv.-t érintően szabályozási kötelezettséget írt elő a köziratokról, a közlevéltárakról és a magánlevéltári anyag védelméről szóló 1995. évi LXVI. törvény (a továbbiakban: Ltv.), amikor kimondta, hogy az Etv. hatálya alá tartozó iratoknak a Belügyminisztérium irattári anyagától történő elkülönítéséről, további őrzéséről, kezeléséről és használatáról külön törvény rendelkezik.

E szabályozási feladatokra tartalmaz megoldást a törvényjavaslat.

1. Az ellenőrizendő személyek körét érintően a hatályos szabályozás lényege, hogy a törvény 2. §-ában felsorolt (az Alkotmánybíróság szerint „a jogállamban közhatalmat gyakorló vagy a politikai közéletben részt vevő”) személyek arra vonatkozó adatait, hogy korábban a jogállamisággal ellentétes tevékenységet folytattak, vagy olyan szerv tagjai voltak, amely korábban a jogállamisággal ellentétes tevékenységet folytatott, nyilvánosságra kell hozni, feltéve, hogy a fenti tisztségéről vagy megbízatásáról nem mondanak le.

Az Alkotmánybíróság a törvényben felsorolt funkciók (munkakörök) egy része tekintetében megállapította, hogy azoknak a törvény hatálya alá vonása alkotmányellenes volt. Ugyanakkor elvi éllel leszögezte: „A törvény 2. §-a a közérdekű és a személyes adatok elhatárolására nem alkalmazza következetesen ugyanazt az ismérvet, s ez az azonos ismérveknek megfelelő személyi köröket tekintve, az ellenőrzés alá eső, illetve attól mentes csoportok között alkotmányellenes megkülönböztetésre vezet. A diszkrimináció kiküszöbölésére a törvényhozónak az egységes mércét - a rendelkező rész 1. pontjában írt alkotmányos kereteken belül - saját döntése szerint kell meghatároznia és következetesen érvényesítenie.”

Ez a döntés azt a kötelezettséget hárítja az Országgyűlésre, hogy vizsgálja felül a törvény 2. §-ában meghatározott személyi kört és „egységes alkotmányos ismérv alkalmazásával” határozza meg az átvilágítandók új listáját.

Az Alkotmánybíróság szerint a személyi kör meghúzása politikai döntést kíván; az Országgyűlés a jelenleginél szűkebben és tágabban is meghatározhatja mind az adatok, mind a személyek körét. Alkotmányosan nem kifogásolható, ha csak a „fontosabb” állások betöltőinek ellenőrzésére, illetőleg adataik közzétételére kerül sor. Az Alkotmánybíróság ezzel kapcsolatban felhívja a figyelmet, hogy az átvilágítandó állások ismérve nem lehet kizárólag a hatáskör függvénye.

A fenti követelmények gyakorlati megvalósítása érdekében arra kell javaslatot tenni, hogy az átvilágítandók köre szűküljön-e le az állami (közhatalmi) szférára - és ezen belül milyen körre terjedjen ki -, avagy a politikai közélet társadalmi szereplőire is kiterjedjen. Ugyanakkor olyan javaslatot kívánunk tenni, amely az átvilágítandó személyek kiválasztása szempontjából technikailag is végrehajtható.

2. Az Alkotmánybíróság a törvény 1. §-ának a) és b) pontjában megjelölt nyilvántartások adatait az Alkotmány 61. §-a szempontjából tekinti közérdekűnek, és ebből kiindulva mondja ki alkotmányellenesnek a nyilvántartások feltétlen titkosságát. Ebből a szempontból tehát nemcsak, vagy nem elsősorban a nyilvántartásban szereplő személyek adatai minősülnek közérdekűnek, hanem az a cél is, hogy a közelmúlt államszervezetének működése megismerhető legyen. A nyilvánosságot olyan vonatkozásban kívánja biztosítani, hogy ezekben az anyagokban is lehetővé váljon a tudományos kutatás, és ily módon érvényesülhessen a közérdekű adatok nyilvánosságának elve.

Kimondja, hogy a nyilvántartások adatainak feltétlen titkossága alkotmányellenes. Ezeknek az adatoknak a nyilvánosságát az alkotmány 61. §-a megköveteli. Ha a törvényhozó ezt a nyilvánosságot bármely - alkotmányosan elfogadható - okból korlátozza, a korlátozásnak szükségesnek és arányosnak kell lennie. Kimondja továbbá, hogy a nyilvántartások teljes titkosítása vagy azonnali megsemmisítése alkotmányellenes, ugyanakkor a teljes nyilvánosságra hozatalnak is alkotmányos aggályai vannak.

Az államtitokról és a szolgálati titokról szóló - időközben megalkotott - 1995. évi LXV. törvény (a továbbiakban: Ttv.) rendelkezései alapján a jelen törvényjavaslat hatálya alá tartozó tevékenységre vonatkozó adatok egészében nem minősíthetők államtitokká, ugyanakkor az azt tartalmazó iratokban és adatállományokban lehetnek olyan információk, amelyeket a Ttv. alapján ma is államtitoknak vagy szolgálati titoknak kell minősíteni. Ezért a titokvédelmi felülvizsgálatot e nyilvántartás vonatkozásában is el kell végezni.

Tekintettel arra, hogy a nyilvántartások adattartalmával kapcsolatosan - a Ttv. alapján most állam- vagy szolgálati titokká minősített adatokon kívül - a nyilvánosság korlátozásának csak az azokban szereplő, az Alkotmánybíróság állásfoglalását figyelembe véve nem közérdekűnek tekintendő személyes adatok tekintetében van létjogosultsága; az alkotmányellenesnek minősített feltétlen titkosság és teljes nyilvánosság közötti alkotmányos megoldást a személyes adatok védelmére vonatkozó szabályok alkalmazásával lehet biztosítani.

E szabályok szerint ugyanis személyes adatot nyilvánosságra hozni, illetőleg továbbítani csak az érintett hozzájárulásával vagy törvény felhatalmazása alapján lehet. A javaslat csak nagyon szűk körre szorítja azokat az eseteket és feltételeket, amikor az adat nyilvánosságra hozható vagy valakinek átadható (megmutatható).

3. Az Alkotmánybíróság határozatának rendelkező részében kimondta, hogy „az Országgyűlés alkotmányellenességet idézett elő azzal a mulasztásával, hogy nem biztosította az információs önrendelkezési jog gyakorlását”, és elsősorban az erre vonatkozó jogalkotás pótlására hívta fel az Országgyűlést.

Az alkotmánybírósági döntés indokolása szerint „az alkotmány 59. §-ában biztosított információs önrendelkezési jog tartalma az, hogy mindenki maga rendelkezik személyes adatának feltárásáról és felhasználásáról. Mindazon személyeknek, akikről adatokat gyűjtöttek vagy szerepelnek a jelentésekben, alkotmányos joguk van ahhoz, hogy adataikat megismerjék és rendelkezzenek róluk. Az Országgyűlés alkotmányellenességet idézett elő azzal a mulasztásával, hogy megfelelő szabályozással nem biztosította az információs önrendelkezési jog gyakorlását, különösen az érintett jogát a személyes adataiba való betekintéshez és ezek törléséhez ama személyek vonatkozásában, akikről a törvény 1.§ a)-b) pontjában megjelölt szervek és személyek adatot gyűjtöttek vagy a jelentésekben szerepeltek; továbbá azzal, hogy nem biztosította az információs önrendelkezési jog gyakorlását az ellenőrzendő személyek tekintetében.”

Az információs önrendelkezési jog tartalma az, hogy az érintett jogosult megismerni, hogy róla milyen adatokat kezelnek, kérheti azok helyesbítését, törlését, illetőleg az adatkezelés megszüntetését. E jogok gyakorlásának speciális szabályait tartalmazza a javaslat.

4. Az Alkotmánybíróság döntése értelmében a vizsgálat nem korlátozódhat a Belügyminisztériumban, illetőleg a Honvédelmi Minisztériumban őrzött információkra, hanem azt minden lehetséges adatra ki kell terjeszteni, ennek megfelelően a vizsgálatba a ma is működő nemzetbiztonsági szolgálatok irattárait is be kell vonni. Problémaként merül fel azonban, hogy a megszüntetett állambiztonsági szervek kivételével a többi nemzetbiztonsági szolgálat - más szervezeti és jogi formában, valamint más irányítási viszonyok között - tovább folytatta tevékenységét, éspedig a demokratikus jogállam igényeinek és követelményeinek megfelelő módon. Ugyanakkor vannak olyan, a nemzetközi gyakorlatban és jogállami körülmények között is létező és elfogadott nemzetbiztonsági szolgálati feladatok, amelyek indokolttá teszik, hogy a nemzetbiztonsági szolgálatok mai jogszerű feladatai ellátásához szükséges adatokat tartalmazó, de korábban keletkezett iratok kikerüljenek a törvény hatálya alól. Erre tartalmaz megoldást a javaslat, amikor a Belügyminisztériumot és a Történeti Hivatalt a vizsgálat feltételeinek teljes körű biztosítására kötelezi, míg minden más szerv számára, amely rendelkezhet információval a törvény hatálya alá tartozó tevékenységekről, adatszolgáltatás teljesítését írja elő.

5. Az Alkotmánybíróság döntéséből egyértelműen következik, hogy megfelelő formában biztosítani kell a tudományos kutatás feltételeit. Ezt azonban úgy kell megvalósítani, hogy ne sérüljön az Etv. azon alapvető célja, hogy amennyiben az ellenőrzött személy lemond tisztségéről, a korábbi tevékenységére vonatkozó adatát senki nem fogja megismerni, másrészt fokozott védelemben kell részesíteni az iratokban bármilyen jogcímen (így pl. „áldozatként”) szereplők személyes adatainak védelmét. Ezért a javaslat a tudományos kutatás tekintetében az Ltv.-től eltérő speciális szabályokat állapít meg.

6. Tekintettel arra, hogy az Ltv. alapján a törvényjavaslat hatálya alá tartozó iratok kezelésére, őrzésére speciális szabályokat kell megállapítani, célszerű, hogy e feladatokat a Kormánytól és a Belügyminisztériumtól teljesen független, önálló szervezet végezze. Erre tartalmaz megoldást a törvényjavaslat a Történeti Hivatal létrehozásának kezdeményezésével.

-----STARTING---POINT---RESZLETES---

Az 1-4. §-hoz

A javaslat értelmező rendelkezésekkel egészíti ki az Etv.-t, amellyel egyrészt az Ltv. „ irat” fogalmát kívánja bevezetni az Etv. hatálya alá tartozó minden iratra, nyilvántartásra, adatállományra. Másrészt egyértelműen meghatározza, hogy ki tekinthető a törvényben biztosított információs önrendelkezési jog szempontjából érintettnek.

A vizsgált személyi kör meghatározásával kapcsolatosan lefolytatott elemzések alapján a javaslat nem terjeszti ki a törvény hatályát a nem állami szférára. Ennek alapvető indoka az, hogy e téren nagyon nehéz vagy szinte lehetetlen „az egységes alkotmányos ismérv alkalmazása”. Ugyanis azoknak a csoportoknak (személyeknek), akiknek a politikai közéleti súlya, szerepe megközelítőleg azonos, alapfunkciójukat tekintve gyökeresen eltérő a rendeltetésük (pl. pártok, szakszervezetek, egyházak, munkaadói és szakmai érdekképviseletek stb.), ezért csak mérlegelés alapján lehetne eldönteni, mely csoportjuk esetén indokolt, hogy a törvény hatálya alá tartozzanak, ez pedig nem felel meg az Alkotmánybíróság határozatában írt követelményeknek. A sajtó esetében pedig gyakorlatilag megoldhatatlan feladat eldönteni, hogy konkrét esetekben hol húzható meg a határvonal.

Ezen túlmenően az sem dönthető el alkotmányosan, hogy az azonos típusú szervek milyen körére terjedjen ki a vizsgálat, ugyanis az egyenlő mérték követelményét a szervek alapvetően eltérő súlya és jelentősége miatt nem lehet teljesíteni.

Az állami szférán belül az átvilágítandók körének meghatározásakor a javaslat azt tartalmazza, hogy a törvény hatálya csak a közhatalmat gyakorlók körére terjedjen ki, mert ez az a személyi kör, amelynek legnagyobb hatása van a jogállam kialakítására és működtetésére. Ezen a körön belül egyrészt az országgyűlési képviselőket, mint a képviseleti demokrácia megszemélyesítőit javasolja a törvény hatálya alá vonni.

A javaslat az állami szféra közhatalmat gyakorlóinak kiválasztására azt a kritériumot javasolja egységes szempontként felállítani, hogy a törvény hatálya azokra a személyekre terjedjen ki, akik az Országgyűlés vagy a köztársasági elnök előtt eskütételre kötelezettek. Ezzel egy olyan egységes alkotmányos ismérv kerül meghatározásra, amely mentes minden szubjektív elemtől.

Az 5-13. §-hoz

A javaslat e rendelkezései tartalmazzák az ellenőrzés lefolytatásának eljárási szabályait, valamint azt, hogy az ellenőrzéshez szükséges információkat milyen adatforrásból lehet beszerezni. A javaslat ugyanazon szabályokat tartalmazza az Országgyűlés Nemzetbiztonsági Bizottságára is, amelynek feladata a bizottság tagjává jelölt bírák ellenőrzése.

Figyelembe véve az Alkotmánybíróság határozatában foglaltakat, a javaslat olyan szabályozást tartalmaz, amely szerint a vizsgálat során igénybe vehető minden olyan irat, nyilvántartás, amely a vizsgálattal érintett és a törvény hatálya alá tartozó adatokat tartalmazza, függetlenül attól, hogy az mely szerv kezelésében van. Ugyanakkor a vizsgálatot végző személyek részére nyilvántartásokba és az iratokba történő korlátlan betekintési jogot csak a Belügyminisztériumban és az - e törvénnyel létrehozni javasolt - Történeti Hivatalban javasolja lehetővé tenni, míg a nemzetbiztonsági szolgálatokat adatszolgáltatás teljesítésére kötelezi. Emellett kiterjeszti a vizsgálatot végző bizottság részére az adatigénylés jogát bármilyen olyan egyéb iratra, amely a törvény hatálya alá tartozó tevékenységre vonatkozóan adatot tartalmazhat. Lehetőséget biztosít továbbá arra, hogy a vizsgálat alá vont személyek és a tanúk személyazonosító- és lakcím adatait a polgárok személyi adatainak és lakcímének nyilvántartásából átvehessék.

A 14. §-hoz

A BM egykori III/III. Csoportfőnöksége jogutód nélkül szűnt meg, a Belügyminisztérium e szerv dokumentumait lényegében a felelős őrzés szabályai szerint gondozza, anélkül, hogy azok adatállományát bármely jelenlegi jogszerű tevékenységéhez felhasználná. Ugyanakkor - mint ahogy az Alkotmánybíróság határozatának indokolásában is szerepel - nem csak ebben a nyilvántartásban találhatók olyan iratok és adatok, amelyek a törvény hatálya alá tartozó tevékenységekre utalnak, és ma már egyik szerv jogszerű tevékenységének célját sem szolgálják. Ezeket az iratokat azonban már nemcsak a Belügyminisztérium, hanem a nemzetbiztonsági szolgálatok, a Honvédelmi Minisztérium és más szervek is őrzik. Ugyanakkor - elsősorban a Belügyminisztériumban, amely az elmúlt több mint negyven évben az iratokat csak elvétve adta át a levéltárnak - nagy mennyiségű olyan irat halmozódott fel, amelyekben szereplő személyes adatok kezelése ma már nem jogszerű, ugyanakkor maradandó értéket képezhetnek.

Célszerűnek tűnik, ha e dokumentumok őrzését, feldolgozását, az ellenőrzést végző bizottság „kiszolgálását”, az információs önrendelkezési jog gyakorlását, valamint a tudományos kutatás feltételeinek biztosítását egy - a Kormánytól és a Belügyminisztériumtól szervezetileg teljesen független - intézmény végezze. A javaslat ezért - Történeti Hivatal elnevezéssel - a költségvetésben külön fejezetként megjelenő, önálló jogi személyként működő szerv létrehozását tartalmazza, melynek elnökét és helyettesét a miniszterelnök javaslatára a köztársasági elnök nevezné ki, az összeférhetetlenségi szabályokat, továbbá kinevezésük és felmentésük feltételeit, valamint munkaviszonyuk speciális szabályait a javaslat tartalmazza azzal, hogy egyebekben rájuk a közigazgatási, illetőleg a helyettes államtitkárokra vonatozó szabályok irányadók.

A Hivatal tevékenységéről a javaslat szerint az elnök közvetlenül az Országgyűlésnek tartozna beszámolási kötelezettséggel.

A javaslat a Történeti Hivatal tevékenységére - miután feladatköre legközelebb a levéltárakéhoz van - bizonyos kivételekkel, (így a kutatásra, az iratok külföldre vitelére, a levéltárba adási kötelezettségre, valamint a más levéltáraknak történő átadás lehetőségére vonatkozó szabályok alkalmazásának kizárása) az Ltv. szabályait javasolja alkalmazni.

A 25/G. § (1)-(3) bekezdése szabályozza az érintettek információs joga gyakorlásának speciális szabályait. E szerint az adatok megismeréséhez való jog gyakorlását úgy kell biztosítani, hogy az ne sértse más személy személyes adatai védelmére vonatkozó jogát, illetőleg arra nem jogosult ne tudhassa meg, hogy konkrétan ki az, aki az iratokban és nyilvántartásokban - bármilyen jogcímen - szerepel. Ennek technikai megoldása az, hogy az iratokat csak az érintett személy azonosítására alkalmas adatok felismerhetetlenné tétele után lehet bemutatni.

Az adatok helyesbítéséhez való jog gyakorlását csak korlátozott körben - személyazonosító adatok tekintetében - indokolt lehetővé tenni és csak olyan módon, hogy az eredeti adat is megmaradjon. Ennek egyrészt a nyilvántartás maradandó értékének megőrzése, valamint a törvény végrehajtásához szükséges adatoknak az eredeti állapotban való megtartása érdekében van jelentősége, hiszen a Bizottság munkájában a bizonyítási eljárás lefolytatásához a ma rendelkezésre álló adatállományra változatlanul és hiánytalanul szükség van.

Az információs önrendelkezési jog magában foglalja az adatok törlésére való jogosultságot is. Ez számos esetben a vizsgálat eredményességét hiúsítaná meg, hiszen a törölt vagy törlendő adatokban találhatók azok az információk, amelyek alapján valakinek az ügynöki tevékenységét rekonstruálni lehetne, illetőleg az annak bizonyításához meghallgatni szükséges tanúk személye is csak innen tudható meg.

E probléma megoldására azt javasoljuk, hogy az érintett személy csak a törvényben meghatározott ellenőrzések befejezését (2000. június 30-át) követően gyakorolhassa a törlési jogot.

Az Alkotmánybíróság döntéséből egyértelműen következik, hogy megfelelő formában biztosítani kell a tudományos kutatás feltételeit is. A kutathatóság korlátlan és azonnali hatállyal történő lehetővé tételét azonban akadályozza az a speciális körülmény, hogy ezek az iratok technikailag szétválaszthatatlan módon (esetenként egyazon oldalon vagy sorban) tartalmaznak az érdektelen adatok és a közelmúlt megismeréséhez szükséges információk mellett olyan, különösen védendő, esetenként maradandó értékkel nem rendelkező, de az érintett legbensőbb magánügyére vonatkozó személyes adatokat, amelyek gyűjtéséről és nyilvántartásáról maguk az érintettek sem tudnak. Indokolt ezért a tudományos kutatást bizonyos időhatárhoz kötni, másrészt pedig átvenni a levéltári törvénynek azt a szabályát, amely a kutatást csak a személyes adatok anonimizálása után teszi lehetővé.

A dokumentumokat a törvény hatálybalépését követő 30 év elteltével - javaslatunk szerint - már a levéltári törvény szabályai szerint kell kezelni, és ez vonatkozik már a kutatás biztosítására is.

A Történeti Hivatal működése megkezdésének időpontja szoros összefüggésben van az iratok átadásának határidejével. A javaslat az iratok átadásának határidejét a titokvédelmi felülvizsgálathoz igazodva tartalmazza.

-----STARTING---POINT---VEGE---