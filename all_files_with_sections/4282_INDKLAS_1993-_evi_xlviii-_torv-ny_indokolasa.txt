1993. évi XLVIII. törvény indokolása

a bányászatról

-----STARTING---POINT---ALTALANOS--- 

A bányászat törvényi szabályozásának két kiindulási alapja lehetséges. Az egyik szerint az ingatlan tulajdonjoga kiterjed az ásványi nyersanyagokra is, ebből eredően a bányászat joga a föld tulajdonosát illeti meg.

A másik lehetséges szabályozási alapelv szerint az ásványi nyersanyagok tulajdonjoga és az ingatlan tulajdonjoga egymástól elkülönül, az ásványi nyersanyagok az állam tulajdonában állnak és ennek alapján a bányászat joga az államot illeti meg.

A bányászatról szóló törvény a szabályozás alapján az állam bányászati jogát fogadta el és azon alapuló bányászati tevékenységet olyan állami monopol tevékenységnek minősíti, amelynek időleges gyakorlása koncessziós szerződéssel másnak átengedhető.

A törvényi szabályozás alapelvként fogadja el azt a felismerést, hogy a vállalkozási alapokra helyezett bányászati tevékenységet csak az emberi élet-, az egészség-, a környezet- és a tulajdon védelméhez, valamint a természeti erőforrások megóvásához és hasznosításához fűződő társadalmi érdekekkel összhangban, azok érvényre juttatásával szabad gyakorolni.

A kitermelt ásványi nyersanyag a bányászati tevékenység gyakorlására jogosult természetes- vagy jogi személy tulajdonába megy át.

Ez szükségessé teszi a kitermelt ásványi nyersanyag után az államot megillető részesedés, a bányajáradék intézményének bevezetését és mértékének szabályozását.

A törvényi szabályozás nem hagyja figyelmen kivül a hazánk területén ez ideig elvégzett földtani- és ásványvagyon kutatásokat, amelyek eredményeképpen számos ipari vagyonnal rendelkező ásványi nyersanyag lelőhelyet ismertünk meg és nagy valószínűséggel meghatározhatók a bányászat szempontjából jelentőséggel bíró területek, amelyeket a jogi szabályozás zárt területnek minősít. Koncessziós pályázatra - a vállalkozók érdeklődésére számot tartó - zárt területeket érdemes kiírni.

A zárt területek körén kívül eső, nyílt területen végzett kutatást és az esetleg fellelt szilárd ásványi nyersanyag felszíni kitermelését a törvényi szabályozás hatósági engedély alapján végezhető, liberalizált tevékenységnek minősíti.

A törvény lehetőséget ad arra, hogy az állam garanciákat kérhessen a bányászati tevékenységgel összefüggő sajátos felelősség körébe tartozó bányakárok megtérítésével és a tájrendezéssel kapcsolatos kötelezettségek teljesítésére.

A koncesszióról szóló 1991. évi XVI. törvény a csővezetéki termékszállítást és tárolást is állami monopol tevékenységnek minősítette. E tevékenységek szerves kapcsolatban állnak a kőolaj- és földgáz bányászattal, miért is az erre vonatkozó alapvető szabályozást is a bányászatról rendelkező törvényi szabályozásba kellett beépíteni.

Az új törvényi szabályozás megtartja és tovább fejleszti a bányajog történelmi fejlődése során kialakult sajátos jogintézményeket, amelyek egyrészről lehetővé teszi a bányászati tevékenység gyakorlását (pl. az ingatlan tulajdonosát terhelő tűrési kötelezettség, a bányaszolgalom), másrészről ennek ellentételeként a bányszati tevékenységgel más ingatlanában okozott károk (a bányakárok) megtérítésére az átlagosnál súlyosabb, szinte feltétlen felelősséget ír elő.

Hosszabb időszaknak kell eltelni ahhoz, hogy a bányászati tevékenyséág gyakorlásában a koncessziós rendszer váljon meghatározóvá. Ezért megfelelő átmeneti rendelkezésekkel a törvényi szabályozás elősegíti azt, hogy az alanyi jogon, vagy hatósági engedély alapján jelenleg is bányászati tevékenységet végző gazdálkodó szervezetek és magánszemélyek a kitermelést a művelésük alatt álló és az általuk már megkutatott területeken zavartalanul folytathassák és koncessziós szerződéssel vagy hatósági engedéllyel újabb területeket szerezzenek.

Egyes országokban külön törvény szabályozza a szilárd ásványi nyersanyagok és a szénhidrogének bányászatát. A bányászatra vonatkozó, párhuzamos törvényi szabályozások megalkotásuk és esetleges korszerűsítésük időpontjától függően - eltérő fejlettségi szintet tükröznek.

A párhuzamos törvényi szabályozás megalkotását feleslegessé tette azt, hogy lehetővé vált a bányászat átfogó újraszabályozása és a jogalkotásnak lehetősége nyílt a bányajog említett két területén elért eredmények együttes felhasználására; korszerű, átfogó törvényi szabályozás megalkotására.

Az új bányatörvény megszünteti a hazai jogi szabályozás és működő piacgazdasággal rendelkező országok szabályozásai között fennállt ellentmondásokat, korszerű intézményrendszerével és szabályozási megoldásaival megfelelően illeszthető a gazdaságilag fejlett országok törvényi szabályozásaihoz.

-----STARTING---POINT---RESZLETES---

Az 1. §-hoz

A javaslat a törvény tárgyi hatályának megállapításánál részletesen felsorolja azokat a bányászati, bányászati módszerekkel végzett és a bányászathoz szorosan kapcsolódó tevékenységeket, amelyekre a szabályozás kiterjed.

A törvény hatályára vonatkozó rendelkezés új vonása, hogy a geotermikus energia kutatását és energetikai célú kitermelését is a bányajogi szabályozás körébe vonja.

A bányászati tevékenységek gyakorlásához szükséges, építménynek minősülő létesítmények építésének és használatbavételének engedélyezése a bányafelügyelet hatáskörébe tartozik. ez indokolttá teszi e létesítményekre is a törvény tárgyi hatályának kiterjesztését.

A bányászati tevékenységnek nem minősülő földtani kutatás olyan állami feladat, amely nem vonható a törvény tárgyi hatálya alá. Más törvényi rendelkezés hiányában azonban a földtani kutatások elvégzésének elősegítése és műszaki biztonsága érdekében szükséges a bányatörvény erre szolgáló rendelkezéseit a földtani kutatásokra is kiterjeszteni.

A törvényjavaslat sajátos szabályozást állapít meg a bányába bejutó vagy ott fakadó és bányabiztonsági érdekből kiemelt vízre (bányavíz). Erre tekintettel szükséges a bányatörvény és a vízügyi törvény alkalmazásának elhatárolására utaló rendelkezést a hatályról rendelkező részbe is felvenni.

A 2. §-hoz

A törvény preambulumában foglaltaknak megfelelően a javaslat a szabályozás alapelvének szintjére emeli korunk felismeréséből eredő követelményeket, amely szerint a bányászati tevékenységet csak az emberi élet, az egészség, a környezet és a tulajdon védelmének, valamint az ásványvagyon gazdálkodási követelmények érvényesülése biztosításával szabad végezni.

Az említett követelmények alapelvként történő meghatározását az állam gazdaságban - így bányászatban - eddig betöltött szerepének megváltozása, a bányászat vállalkozási alapra helyezése és ebből eredően a bányavállalkozó e követelmények teljesítéséért előtérbe került felelőssége teszi szükségessé.

A 3. §-hoz

Az állam jogának meghatározására vonatkozó rendelkezések a törvényi szabályozás kiindulási alapjának minősülő, alapvető szabályokat ölelik fel.

Az (1) bekezdésben foglalt törvényi rendelkezés mondja ki azt, hogy az ásványi nyersanyagok és a geotermikus energia az állam tulajdonában állnak, ezekre az ingatlan (felszíni) tulajdonjoga nem terjed ki. E tulajdoni rendelkezés adja meg az állami monopol tevékenységnek minősülő bányászati jog, valamint a geotermikus energia hasznosítására vonatkozó jog törvényi alapját.

A koncesszióról szóló 1991. évi XVI. törvény (1) bekezdésének f) pontjában foglalt szabályozás - a bányászati tevékenységen túlmenően - a csővezetéki termék szállítást és tárolást is állami monopol tevékenységnek minősíti.

A csővezetéki termék szállításból és tárolásból a bányatörvény hatálya alá, a bányászati tevékenységhez szervesen kapcsolódó kőolaj, földgáz és gáztermék csővezetéki szállítása és föld alatti tárolása, valamint az erre szolgáló bányászati létesítmények tartozhatnak.

A (3) bekezdés az államnak azt a jogát deklarálja, hogy az állami monopóliumnak minősülő bányászati tevékenységet, a geotermikus energia hasznosítását, valamint a kőolaj, földgáz és gáztermék csővezetéki szállítását és föld alatti tárolását az állam időlegesen másnak koncessziós szerződéssel átengedheti.

A normatív rendelkezés egyidejűleg szabályozza azt is, hogy a bányatörvény hatálya alá tartozó koncessziók ügyében az állam nevében az ipari és kereskedelmi miniszter jár el.

A (4) bekezdés határozza meg azt, hogy az állami monopol tevékenységnek minősülő bányászati tevékenységen belül melyek azok a lberalizált tevékenységek, amelyek koncessziós pályázat kiírása, illetőleg koncessziós szerződés megkötése nélkül, a törvényben kapott felhatalmazás alapján (4. §) vagy hatósági engedély alapján végezhetők (5. §).

A 4. §-hoz

A bányászatra vonatkozó korszerű szabályozásokhoz hasonlóan, a hazai szabályozás is lehetővé teszi, hogy nyílt területnek minősülő helyeken vállalkozó szándék eldöntése vagy ajánlata megalapozása érdekében - az ingatlan tulajdonosával történt megállapodás alapján - bárki felszíni előkutatást végezzen.

Több szempontból is indokolt, hogy a felszíni előkutatásokról a bányahatóságnak tudomása legyen, ezért írja elő a szabályozás az előzetes bejelentési kötelezettséget.

A 4. §-ban foglalt törvényi felhatalmazás nem mentesíti az előkutatást végzőt a külön jogszabályokban kötelezően előírt további hatósági bejelentési kötelezettségek teljesítése alól.

A nyílt területen felszíni előkutatást végző jogi - vagy természetes személy még nem bányavállalkozó, tevékenységét az ingatlan tulajdonosával kötött megállapodás alapján végzi. Ebből eredően a felszíni előkutatással okozott károk megtérítésére is a Polgári Törvénykönyv rendelkezéseit és nem a bányakárokra vonatkozó sajátos felelősségi szabályokat kell alkalmazni.

A felszíni előkutatás során nyert adatok a kutatást végző tulajdonát képezik, azokkal szabadon rendelkezik.

Az 5-7. §-okhoz

Az 5. § a hatósági engedély alapján végezhető, liberalizált bányászati tevékenységek körét határozza meg.

A hatósági engedély alapján kutatást végző jogi- vagy természetes személy bányavállalkozónak minősül, e jogállásából eredő fokozott felelősség viselésével.

A bányavállalkozó a rendkívül kockázatos és költséges kutatást csak akkor vállalja, ha annak ellenében kizárólagos jogot kap az engedélyben meghatározott ásványi nyersanyag kutatására és eredményes kutatás esetében a kitermelési jogát jelentő bányatelek fektetésére. Ezt a követelményt teljesíti a törvény 6. §-ában foglalt rendelkezés.

A hatósági engedély alapján végzett, liberalizált bányászati tevékenység esetében is megköveteli a törvényi szabályozás mindazoknak a szakmai biztonsági, környezetvédelmi, adatszolgáltatási, stb. feltételeknek a teljesítését, amelyeket a bányászati tevékenységek gyakorlására általában előír. A 7. § rendelkezése erre utaló, kötelező rendelkezést tartalmaz.

A 8-13. §-okhoz

A törvény 8-13. §-ai a koncesszióról szóló 1991. évi XVI. törvény rendelkezései figyelembevételével állapítja meg a bányászati koncesszióra vonatkozó önálló rendelkezéseket.

Ennek keretében meghatározza egyrészt a bányászati tevékenységek koncesszió szempontjából elhatárolható egyes szakaszait (kutatás, feltárás, kitermelés), másrészt az egyes bányászati koncessziók fajtáit (8. §).

A 9. §-ban foglalt rendelkezés alapozza meg azt a már említett szabályozási koncepciót, amely szerint a földtani adatok ismeretében és vállalkozói kezdeményezés alapján érdeklődésre számot tartó, reményteljes területeket; a zárt területeket a miniszter jelöli ki.

A zárt területek közül koncessziós pályázatra azonban a miniszter csak azokat a területeket írja ki, amelyekre vonatkozóan - a meglévő természeti erőforrások figyelembevételével kidolgozott - gazdasági, környezeti és társadalmi hatásvizsgálat eredménye, az ásványi nyersanyag hasznosítását kedvezőnek tartja.

Ezeknek a követelményeknek a hazai bányajogi szabályozásunkban való beépítése újszerű, érvényesülésükkel a legkorszerűbb bányajogi szabályozások keretében találkozhatunk.

A bányászati koncessziós pályázat sajátosságai közé tartozik, hogy a vállalkozó ajánlatát munkaprogram formájában köteles kidolgozni és benyújtani.

A pályázatra ajánlatként benyújtott és a koncessziós szerződés alapját is képező munkaprogram a kutatás, a feltárás, a kitermelés stb. keretében vállalt tényleges munkákat határozza meg, azok pénzben kifejezett értéke helyett.

A bányászati tevékenységek jellegére és az ásványvagyongazdálkodási követelményekre figyelemmel a törvényi szabályozás élt azzal a koncesszióról szóló törvényben megadott lehetőséggel, hogy a legfeljebb 35 éves időtartamra megkötött koncessziós szerződés egy alkalommal, a szerződés időtartamának felével meghosszabbítható. Ennek alapján a koncessziós szerződési időtartamban összesen 52 és 1/2 év érhető el (12. § (1) bekezdés).

Ez az időtartam alkalmasnak mutatkozik arra, hogy az ásványvagyon gazdálkodási érdekek is érvényre jussanak, a rövid koncessziós időtartam ne kényszerítse a bányavállalkozót arra, hogy a kitermelés során rablógazdálkodást folytasson. A koncesszió időtartamának meghosszabbítási lehetősége az egyéb bányászati koncessziók (csővezetéki szállítás) esetében pedig a befektetői szándékok megvalósítását segíti elő.

A 12. § (2) bekezdésében foglalt rendelkezés a koncessziós szerződéssel kapcsolatos kötelezettséget és jogosultságot határozza meg.

A törvényi szabályozás a koncessziós szerződés kötelező tartalmának írja elő a koncesszió jogosultját terhelő kötelezettségek teljesítésére szolgáló biztosítékok meghatározását. Arra az esetre, ha a koncesszió jogosultja a vállalt kötelezettségét nem teljesíti, lehetővé teszi a koncessziós szerződésben annak kikötését is, hogy az elfogadott munkaprogram befejezéséhez szükséges költségeket a koncesszió jogosultja térítse meg.

A 13. § (1) bekezdésében foglalt rendelkezés a koncessziós tevékenység gyakorlására belföldi székhelyű társaság alapítási kötelezettséget ír elő. Az általános szabályból az is következik, hogy több, eredményes koncessziós pályázat esetében koncessziónként külön-külön társaságot kell alapítani.

A (2) bekezdés szabályozása az általános szabályt úgy enyhíti, hogy abban az esetben, ha a koncessziós szerződés aláírója bányászati tevékenység végzésére létrehozott belföldi gazdálkodó szervezet, nem követeli meg a koncessziós tevékenység gyakorlására külön belföldi gazdasági társaság alapítását.

A 14. §-hoz

A bányászati tevékenység első szakasza a kutatás. Az (1) bekezdésbe felvett rendelkezés meghatározza a kutatási koncesszió tartalmát, a koncesszió jogosultjának jogait.

Az indokolatlan, esetleg visszaélésre is alkalmas területfoglalás megelőzése érdekében legfeljebb 4 évre korlátozza a kutatás időtartamát, amely időtartam - indokolt esetben - legfeljebb 2 évvel meghosszabbítható. A kutatási időszak meghosszabbítására csak abban az esetben célszerű lehetőséget adni, ha a koncesszió jogosultja az elfogadott munkaprogramja bővítését, további munkák elvégzését vállalja, vagy igazolja, hogy a rendelkezésére álló kutatási időtartam alatt munkaprogramját neki fel nem róható okból nem tudta teljesíteni.

A (2) bekezdésben foglalt rendelkezés a bányatelek megállapítási jogosultság vonatkozásában is következetesen érvényesíti az indokolatlan területfoglalás megakadályozását és 1 éves jogvesztő határidőt állapít meg a bányatelek fektetési kérelem előterjesztésére, amelynek elmulasztásához a legsúlyosabb következményt, a koncesszió megszünését fűzi.

A 15. §-hoz

A 15. § rendelkezései a koncesszió jogosultjának az ásványvagyon feltárásával (szénhidrogén bányászat esetében a mező fejlesztésével) és kitermelésével kapcsolatos kötelezettségeit határozzák meg.

A törvényi szabályozás a bányavállalkozó késedelme esetére - a kiesett bányajáradék pótlására térítést állapít meg. A térítési díj fizetésének elmulasztása esetére a jogi szabályozás a koncesszió megszüntetésének jogkövetkezményét mondja ki.

A 16. §-hoz

A 16. § a bányatörvény szabályozási körébe tartozó bányatermékek, a kőolaj, a földgáz és a földgáztermékek szállítására szolgáló vezetékre vonatkozó koncesszió tartalmát állapítja meg, a tulajdonjogi rendelkezésekre is kiterjedően.

A szénhidrogének tárolása történhet az e célra kiképzett földtani szerkezetekben, vagy felszíni tárolótartályokban. A bányatörvény hatályán kívül esik a felszíni tárolókra vonatkozó szabályozás, ezért a 17. § a föld alatti tárolókra vonatkozó koncesszió tartalmát állapítja meg.

A föld alatti szénhidrogén tárolók feltöltése és kiürítése nagyrészt szállítóvezetéken történik. Ezért a törvényi szabályozás lehetővé teszi a föld alatti tárolásra és a szénhidrogén szállítóvezetékekre vonatkozó koncessziók együttes megadását.

A 17. §-hoz

A geotermikus energia kutatása és kitermelése bányászati módszerekkel történik. Erre tekintettel a törvényi szabályozást szükséges kiterjeszteni a geotermikus energia kutatására és kitermelésére vonatkozó koncesszióra is. A 18. § a geotermikus energia kutatására és kitermelésére vonatkozó koncesszió tartalmát határozza meg.

A 18-19. §-okhoz

A törvény lehetővé teszi a koncessziós tevékenység gyakorlásának másra történő átruházását. Ezek érvényességét azonban a miniszter hozzájárulásához köti.

Annak érdekében azonban, hogy a koncesszió átruházása következtében egyes szerződési kötelezettségek vonatkozásában vitás helyzetek ne alakulhassanak ki, továbbá, hogy olyan ne szerezhessen a koncesszióra jogosultságot, aki (amely) annak teljesítésére nem képes vagy nem alkalmas, a törvény meghatározza a hozzájárulás megadásának feltételeit.

A 19. § arra vonatkozó rendelkezést tartalmaz, hogy a koncesszió jogosultja is a minden bányavállalkozóra kiterjedő általános szabályok szerint köteles tevékenységet végezni.

A 20. §-hoz

A bányavállalkozó által kitermelt ásványi nyersanyag az állam tulajdonából a bányavállalkozó tulajdonába kerül. Ennek ellenértékeként az államot az ásványi nyersanyag után részesedés, ugynevezett bányajáradék illeti meg.

A bányajáradék mértékét a törvény a kitermelt ásványi nyersanyag mennyiségének%-ában határozza meg és nem az előkészített vagy feldolgozott, értékesített bányatermék árbevétele alapján.

A törvényben meghatározott mértékű bányajáradékot minden kitermelési tevékenységet folytató bányavállalkozó köteles megfizetni, függetlenül attól, hogy a tevékenységet alanyi jogon, hatósági engedély vagy koncessziós szerződés alapján folytatja.

Ásványvagyon gazdálkodási érdekből vagy közérdekből (pl. foglalkoztatáspolitikai érdekből) azonban lehetővé kell tenni, hogy a miniszter - a pénzügyminiszterrel egyetértésben - a bányajáradék mértékét csökkentheti.

A 21-35. §-okhoz

A 22. § szabályozza a kutatási tevékenység engedélyezési rendjét és feltételeit.

A törvényi szabályozás célja, hogy minden bányavállalkozó csak a legszükségesebb területet foglalja el és tegyen meg mindent annak érdekében, hogy a részére feleslegessé vált területet mielőbb felszabadítsa. E cél elérését szolgálja a kutatási engedély meghatározott időtartamra kiadása, továbbá a kutatási terület után fizetendő használati díj befizetése (22. §).

A kutatási engedély a bányavállalkozónak kizárólagos jogot ad az ásványi nyersanyag kutatására és eredményes kutatás esetén a bányatelek megállapítására. Ebből logikusan következik, hogy a fellelt ásványvagyon feltárására és kitermelésére a bányatelek jogosultja kaphat engedélyt (23. § (1) bek.).

Az ásványi nyersanyag feltárása és kitermelése olyan tevékenység, amelynek végzésénél a biztonsági, környezetvédelmi és egyéb követelményeket figyelembe kell venni. Erre alapozva rendelkezik úgy a törvény, hogy a feltárást és a kitermelést a bányafelügyelet a műszaki üzemi terv jóváhagyásával engedélyezi (23. § (2) és (3) bekezdések).

Az állam feladatai közé tartozik a földtani, ásványvagyongazdálkodási, környezetvédelmi hidrogeológiai és egyéb döntések meghozatalához szükséges, továbbá a vállalkozásokat segítő központi adatbázis létrehozása és kezelése. Ezt szolgálja a 25. §-ban előírt, bányavállalkozót terhelő adatszolgáltatási kötelezettség.

A bányatelekre vonatkozó szabályozás abból indul ki, hogy a bányatelek megállapítása a bányászati tevékenységnek az a szakasza, ahol a bányfelügyelet a tevékenységgel érintett szakhatóságok bevonásával a feltárás és a kitermelés feltételeit meghatározhatja. A bányatelek-fektetési eljárásban mindazok részt vesznek, akik a feltárási, illetve kitermelési tevékenységgel kapcsolatban valamilyen érdeket (tulajdonosi, környezetvédelmi, tájvédelmi, mezőgazdasági, erdészeti, vízgazdálkodási stb.) képviselnek.

A bányatelek fektetése nem érinti a felszíni tulajdonviszonyokat (26. §).

A bányászati tevékenység biztonsági, egészségvédelmi, vízgazdálkodási, ásványvagyon-gazdálkodási és környezetvédelmi követelményekit a műszaki üzemi tervben kell érvényre juttatni. A műszaki üzemi tervet a bányafelügyeletnek az érdekelt szakhatóságokkal is egyeztetni kell (27. §).

A törvényi szintű szabályozás a bányászati tevékenységek biztonságával kapcsolatos feladatok teljesítését a bányavállalkozóra helyezi át.

A 28. § ennek megfelelően rendezi az üzemeltetésre és a felelősségre vonatkozó előírásokat.

A korábbi bányajogi szabályozás nem tartalmazott rendelkezéseket arra az esetre, ha az ásványi nyersanyaglelőhelyen előforduló különböző ásványvagyon kitermelésére egyidejűleg több bányavállalkozó jogosult. A törvény 29. §-a rendezi az összefüggő ásványi nyersanyag lelőhely együttes kitermelése esetén alkalmazandó követelményeket és előírásokat.

az ásványi nyersanyagvagyon kitermelésének szüneteltetésére vonatkozó rendelkezések figyelembe veszik a bányabiztonsági és egyéb követelményeket, valamint lehetővé teszi a szüneteltetés alatt kieső bányajáradék pótlására szolgáló díjfizetési kötelezettség megállapítását. Ez utóbbi rendelkezés felvételét az tette szükségessé, hogy kedvezőtlen piaci viszonyok miatt elhatározott tartós szuüneteltetés miatt az állam ne essen el az őt megillető bányajáradékból származó bevételtől (30. §).

A bányafelügyelet látja el a bányászati létesítmények építési, hatósági és építésfelügyeleti hatáskörét. Ezen túlmenően egyes gépek és berendezések bányabeli használatához szükséges hatósági jogkört is a bányafelügyelet gyakorolja. A törvény 31. §-a a bányafelügyelet említett hatáskörére vonatkozó rendelkezéseket tartalmazza.

A bányászati létesítmény és környezete kölcsönös védelme érdekében biztonsági övezetet kell megállapítani. Ennek törvényi alapját adja meg a 32. §-ban foglalt rendelkezés. A bányászati műveletek hatásától a lakóépülést, a felszíni vagy föld alatti egyéb létesítményt, a vízkészletet és egyéb természeti tevékenységét - szükség esetén - védőpillér kijelölésével kell megóvni.

A bányaműveléssel és a bányászati létesítményekkel kapcsolatos térképeket a bányavállalkozó köteles elkészíteni és a változásoknak megfelelően kiegészíteni. A bányaművelés befejezését követően a bányatérképet a bányafelügyeletnek kell átadni megőrzésre (33. §).

A törvény 34. §-a a bányászati tevékenység biztonságos végzését alapvető követelményként határozza meg. ennek érvényrejuttatása érdekében meghatározza a bányavállalkozó ezzel kapcsolatos kötelezettségeit.

A súlyos balesetek és súlyos üzemzavarok okának megállapítása a bányafelügyelet hatáskörébe tartozik. A törvényi szabályozás - az üzemi balesetekre vonatkozó rendelkezéshez hasonlóan - a súlyos balesetek és súlyos üzemzavarok bejelentési kötelezettségét írja elő (35. §).

A bányavállalkozó feladata, hogy a bányászati tevékenység által roncsolt területeket helyreállítsa. A törvényi szabályozás a tájrendezési kötelezettség folyamatos elvégzését írja elő, a 2. §-ban alapelvként megállapított követelményekre figyelemmel (36. §).

A 37. §-hoz

A törvény a bányászati tevékenységgel az ingatlanban és alkotó részeiben, tartozékaiban okozott károkért a veszélyes üzem üzembentartóját meghaladó, szinte teljes felelősséget állapít meg a bányavállalkozó terhére. A bányavállalkozót terhelő szigorú felelősség az ingatlantulajdonos tűrési kötelezettségének ellentételeként jelenik meg. A törvény a korábbi bányakártalanítási eljárás szabályait egyszerűsíti, a teljes és azonnali kártalanítási kötelezettséget írja elő. A kártalanítás összegében meg nem elégedő ingatlantulajdonosnak (kezelőnek, használónak) lehetővé teszi, hogy a többletkártalanítási igényét bírói úton érvényesítse.

A 38. §-hoz

A bányászati tevékenység gyakorlásának feltétele, hogy a törvény megfelelő lehetőséget biztosítson a bányavállalkozó részére a bányászati tevékenységek elvégzéséhez. Ennek érdekében a törvény megtartja a felszíni ingatlantulajdon korlátozására vonatkozóan kialakult jogintézményeket, ennek megfelelően az ingatlantulajdonos tűrési kötelezettségét, a bányaszolgálaom alapításának jogát és a kisajátítás intézményét.

Az ingatlantulajdon korlátozására vonatkozó jogok gyakorlásánál azonban az azonnali és teljes kártalanítási kötelezettséget írja elő.

A 39. §-hoz

A bányakárok megelőzése érdekében a törvény úgy rendelkezik, hogy a bányatelek határai között az építési telek kialakításához és az építéshez a bányavállalkozó hozzájárulása szükséges. Ha a bányavállalkozó a hozzájárulását nem adja meg, vagy feltételekhez köti, az ingatlan tulajdonosának ebből eredő kárát a bányavállalkozó megtéríteni köteles.

A bányavállalkozó a jegyzőtől kérheti a bányatelek határai közt fekvő ingatlanokra építési tilalom vagy korlátozás elrendelését, teljes kártalanítás ellenében.

A 40. §-hoz

A törvény önálló szabályozást ad a bányászati tevékenység biztonsága érdekében kiemelt víz (bányavíz) bányavállalkozó által történő felhasználására. A bányavíz kiemelésére, felhasználására, továbbá a bányavállalkozó szükségletét meghaladó bányavíz értékesítésére, az egyéb vizek használatára stb., a vízügyi jogszabályok rendelkezéseit tartja irányadónak.

A 41. §-hoz

A törvényi szabályozásnak lehetővé kell tenni, hogy a bányafelügyelet a bányavállalkozót bányászati tevékenység szabálytalan, vagy nem biztonságos végzése esetén bírsággal sújtsa és ezzel is rászorítsa a tevékenység szabályszerű, biztonságos gyakorlására. Ezen túlmenően lehetővé kell tenni azt is, hogy a bányfelügyelet a bányavállalkozót terhelő kötelezettségek teljesítésére (pl. bányakárok megtérítése, tájrendezés) megfelelő biztosítékot kérjen.

A 42. §-hoz

A kitermelés befejezését követő bányabezárásra, illetőleg a szénhidrogén mezők felhagyására kidolgozott műszaki üzemi terv elbírálása során a törvény-tervezet új szempontként írja elő a felhagyott föld alatti térségek és szénhidrogén telepek más célú hasznosítási lehetőségének vizsgálatát. A bányabezárásra kidolgozott műszaki üzemi tervnek alkalmasnak kell lenni arra, hogy a hasznosításra nem kerülő föld alatti bányatérség a környezetre veszélyt ne jelentsen.

A 43-44. §-okhoz

A törvény 43. §-a állapítja meg a bányafelügyelet jogállását, szervezetét és feladatait.

A koncessziós rendszer belépése szükségessé tette az ásványvagyon-gazdálkodási érdekek, valamint a környezeti hatástanulmányok eredményeinek figyelembevételével az ásványvagyon-ügynökségi feladatok ellátását, valamint a koncessziós szerződésben vállalt kötelezettségek teljesítésének ellenőrzését. E tevékenységek ellátását a Magyar Bányászati Hivatal feladatkörébe utalja a törvényi szabályozás, a bányahatósági hatáskörök megtartása mellett.

A 44. § részletesen tartalmazza a bányafelügyelet hatáskörére vonatkozó szabályokat.

A 45-46. §-okhoz

A mélységi vizek felszínre hozatala, valamint a föld alatti tároló térségek hatósági felügyelete a bányafelügyelet jogkörébe tartozik. Az erre vonatkozó szabályozást tartalmazzák a törvény 45-46. §-aiban foglalt rendelkezések.

A 47. §-hoz

A hatósági eljárásokért fizetendő díjra vonatkozó rendelkezést tartalmazza a törvény 47. §-a, az illetékekre vonatkozó törvényi szintű szabályozással összhangban.

A 48. §-hoz

A törvény önálló költségvetési intézményként létrehozza a Magyar Geológiai Szolgálatot, amely a földtani valamint földtani kutatási feladatokat, illetve az ásvány-vagyonnal kapsolatos gazdálkodási tevékenységet látja el.

A 49. §-hoz

A törvény magában foglalja az egyes kifejezések forgalom meghatározásait, amely elősegíti a jogi szabályozás gyakorlati alkalmazását.

-----STARTING---POINT---VEGE---

Az 50. §-hoz

A hatálybaléptető és átmeneti rendelkezések intézkednek a bányászatról szóló 1960. évi III. törvény hatályon kívül helyezéséről, a kapcsolódó törvényi szintű szabályozás módosításáról és felölelik a bányászati tevékenységet folytató gazdálkodó szervezetekre és természetes személyekre vonatkozó átmeneti szabályozásokat.

Az átmeneti szabályozások lehetővé teszik, hogy a működő bányavállalatok és társaságok a törvény hatálybalépését követően is zavartalanul folytathassák tevékenységüket és lehetőséget nyújt arra, hogy kutatásaik eredményét - koncessziós pályázati kötelezettség nélkül - az ásványi nyersanyaglelőhely művelésbe vonásával hasznosíthassák. A (4) bekezdés c) pontjában foglalt rendelkezés alkalmazásánál is irányadó a koncesszióról szóló 1991. évi XVI. törvény 29. §-ának (2) bekezdésében foglalt rendelkezés, amely többségi állami vagy önkormányzati tulajdonnal működő gazdasági társaság részére alanyi jogon lehetővé teszi a koncesszióköteles tevékenység gyakorlását.

Ugyanakkor az átmeneti szabályozás lehetőséget ad arra is, hogy az ismert ásványi nyersanyag vagyonnal rendelkező területek közül felszabadítsuk azokat, amelyek művelésbe vonását a működő szervezetek - korlátozott lehetőségeik miatt - vállalni nem képesek, hogy a koncessziós pályázatokra megfelelő területek álljanak rendelkezésre.