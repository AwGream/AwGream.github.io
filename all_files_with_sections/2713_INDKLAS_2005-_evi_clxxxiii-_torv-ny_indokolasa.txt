2005. évi CLXXXIII. törvény indokolása

a vasúti közlekedésről

-----STARTING---POINT---ALTALANOS--- 

A Magyar Köztársaság az Európai Unióhoz történt csatlakozását követően részesévé vált az európai közös közlekedéspolitikának is, amelynek fontos célkitűzése a környezetkímélő vasúti közlekedés igénybe vételének ösztönzése a jelenleg domináns közúti szállítással szemben. Ennek megfelelően a közös közlekedéspolitika kiemelt területként kezeli vasúti közlekedés fejlesztését, illetve ennek érdekében a vasúti tevékenységek fokozatos liberalizációját.

A közösségi vasúti szabályozás területén alapvető jelentőségű változást hozott az ún. első vasúti csomag részét képező irányelveknek a 2001. évben történt elfogadása.

A Tanács 1991. július 29-ei a közösségi vasutak fejlesztéséről szóló 91/440/EGK irányelve, illetőleg az azt módosító, az Európai Parlament és a Tanács 2001. február 26-i, a közösségi vasutak fejlesztéséről szóló 91/440/EGK tanácsi irányelv módosításáról szóló 2001/12/EK irányelve, valamint az Európai Parlament és a Tanács a közösségi vasutak fejlesztéséről szóló 91/440/EGK tanácsi irányelv módosításáról szóló 2004/51/EK irányelve (2004. április 29.) (a továbbiakban együtt: vasútfejlesztési irányelvek) alapvető követelményként rögzítik a vállalkozó vasúti (árufuvarozás és személyszállítás) tevékenységet végző szervezeteknek vasúti pályahálózathoz történő átlátható, megkülönböztetéstől mentes és tisztességes hozzáférésének biztosítását annak érdekében, hogy a vasúti közlekedés területén hatékony verseny alakuljon ki.

Ennek megfelelően a vasútfejlesztési irányelvek előírják, hogy a vasúti szervezeteknek az államtól függetlenül, piaci alapon kell működniük, továbbá el kell különíteni a vasúti pályahálózat működtetését a vállalkozó vasúti tevékenységektől. Az irányelvek a szervezeti szétválasztást ugyan nem teszik kötelezővé, azonban a különböző tevékenységek (pályahálózat működtetés, vasúti vállalkozói tevékenység) számviteli elkülönítését mindenképpen biztosítani kell.

A vasúti pályák megkülönböztetéstől mentes igénybevételének biztosítása érdekében az Európai Parlament és a Tanács 2001. február 26-i, a vasúti infrastruktúrakapacitás elosztásáról, továbbá a vasúti infrastruktúra használati díjának felszámításáról szóló 2001/14/EK irányelve (a továbbiakban: kapacitás-elosztási irányelv) megköveteli azt is, hogy az a szervezet, amely a vasúti pályahálózat kapacitását elosztja, illetve a vasúti pályahálózat használatáért fizetendő díjat megállapítja, szervezeti, döntéshozatali, illetve jogi szempontból független legyen minden vasúti pályát igénylő vállalkozó vasúti tevékenységet végző szervezettől.

A Tanácsnak a vasútvállalatok engedélyezéséről szóló 1995. június 19-ei 95/18/EK irányelve, valamint az Európai Parlamentnek és a Tanácsnak a vasúttársaságok engedélyezéséről szóló 95/18/EK tanácsi irányelv módosításáról szóló 2001. február 26-ai 2001/13/EK irányelve (továbbiakban: engedélyezési irányelv) pedig a vasúti szervezetek működési engedélyére vonatkozó tagállami szabályok közelítéséről rendelkezik annak érdekében, hogy az engedély megszerzéséhez teljesítendő követelményekre vonatkozó eltérő szabályok ne akadályozzák meg az egyik tagállamban alapított vasúti szervezeteknek egy másik tagállam területén lévő vasúti pályához történő hozzáférését.

A fentiek teljesülése érdekében a közösségi jog kötelezővé teszi a vasúti szervezetektől független, piac-felügyeleti feladatokat is ellátó szabályozó hatóság (Regulatory Body) létrehozását a tagállamokban.

Az első vasúti csomag a versenypiaci alapon működő vasúti közlekedés kereteinek megteremtése mellett az árufuvarozás területén - legkésőbb 2007. január 1. napjáig - teljes, míg a nemzetközi személyszállítás esetében korlátozott piacnyitást ír elő.

A 2004. év során kerültek elfogadásra az ún. második vasúti csomag részét képező irányelvek, amelyek elsősorban a vasúti közlekedés biztonságával, valamint a különböző típusú vasúti pályahálózatok közötti átjárhatóság biztosításával kapcsolatosan állapítanak meg jogharmonizációs kötelezettséget a tagállamok számára, az integrált európai vasúti térségnek az első vasúti csomag által megteremtett alapokon történő továbbfejlesztése érdekében.

A második csomag vasútbiztonsági irányelve előírja továbbá, hogy a vasúti balesetek kivizsgálására a vasúti szervezetektől független szervezetet kell létrehozni.

Előkészítés alatt áll a közösségi jog ún. harmadik vasúti csomagja, amelynek legfontosabb célkitűzése a nemzetközi személyszállítás teljes liberalizációja 2010-ig.

A vasútról szóló 1993. évi XCV. törvény (a továbbiakban: Vtv.) 2001-2004. években történt módosításával, valamint a részletes szabályokat megállapító miniszteri rendeletek megalkotásával a közösségi jog első vasúti csomagját képező irányelvek átültetésre kerültek a magyar jogrendszerbe, maradéktalanul eleget téve jogharmonizációs kötelezettségnek. A második vasúti csomagnak a hazai jogba történő beépítése ugyanakkor újabb szabályozási feladatokat ró a Magyar Köztársaságra. A vasútra vonatkozó dinamikus közösségi jogalkotás azonban olyan alapvető szemléletbeli változást eredményezett, amely szétfeszíti a hatályos - az alapvetően az egységes állami vasút modelljére épülő - törvény (a továbbiakban: törvény) szerkezetét, így annak módosítása helyett új törvény megalkotása vált szükségessé. Az új törvény megalkotása lehetővé teszi továbbá a magyar jogi terminológiának a közösségi joghoz történő közelítését, illetőleg az annak megfelelő módosítását.

Az első vasúti csomag által felvázolt piaci modellnek megfelelően a törvény a korábbi szervezeti megközelítés helyett az egyes vasúti tevékenységek - így a vasúti pályahálózat működtetése, az árutovábbítás, és a személyszállítás - szabályozására helyezi a hangsúlyt. A piaci modellben ugyanis nem annak van jelentősége, hogy a vasúti szolgáltatásokat milyen típusú szervezet nyújtja, hanem annak, hogy az egyes vasúti tevékenységek milyen feltételekkel, milyen követelmények teljesítése esetén végezhetőek.

A fentiekkel összhangban a törvény tevékenységalapú engedélyezési rendszert vezet be. Ennek megfelelően a vasúti tevékenységek végzésének feltételét képező működési engedélyek nem a vasúti szervezetek típusa, hanem az egyes vasúti tevékenységek szerint kerülnek differenciálásra. Amennyiben tehát a vasúti szervezet a vasúti tevékenységek valamelyikét végezni kívánja, külön működési engedélyt kell szereznie az adott tevékenységre vonatkozóan. Az egyes tevékenységekre jogosító működési engedélyek külön-külön, vagy együttesen is megszerezhetők.

Tekintettel arra, hogy - az egységes állami vasút lebontása mellett - a hazai vasúti közlekedéspolitika kiemelt stratégiai célkitűzése a vasúti közlekedés regionalizálása, a törvény újraszabályozza a vasúti közlekedés területi vonatkozásait is.

A törvény az országos és a helyi vasúti közlekedés mellett megteremti a térségi és az elővárosi vasúti közlekedés kialakulásának feltételeit. Ennek megfelelően a működési engedélyek is országos, térségi, elővárosi vagy helyi területi hatállyal kerülnek kiadásra.

Ugyanakkor fontos megjegyezni, hogy a működési engedélyek területi hatályának meghatározása nem földrajzi, illetőleg közigazgatási területi egységek szerint történik, hanem a vasúti szervezet által igénybe vehető, illetőleg működtetett vasúti pályahálózat megjelölésével.

A törvény a térségi vasúti közlekedés kialakításával egyszersmind megteremti a települési önkormányzatok szabad társulásán alapuló - az érintett földrajzi terület lakosságának igényeihez jobban igazodni képes - térségi vasúti közszolgáltatás megszervezésének feltételeit is.

A törvény a fentiek mellett megalkotja az elővárosi személyszállítás fogalmát, amely a nagyvárosok - így elsősorban a főváros - és agglomerációjuk személyszállítási igényeinek a „hagyományos” vasúti közlekedés keretében történő kielégítését jelenti szemben a speciális jellegű helyi vasúti közlekedéssel (pl. villamos, HÉV).

A törvény a piaci szereplők szabályozása során módosította a hatályos törvény terminológiáját a vasút, mint közlekedési rendszer és a vasúti tevékenységet végző szervezetek egyértelmű elkülönítésének elősegítése érdekében.

A törvényben szabályozott piaci szereplők a következők:

- pályavasúti társaság

A pályavasúti társaság feladata a vasúti pályahálózat, létesítése, üzemeltetése, fenntartása és fejlesztése.

- vállalkozó vasúti társaság

A piaci modell valódi versenyző szereplője, amely a vasúti közlekedéshez úgy kapcsolódik, hogy az általa végzett árutovábbítási, illetve személyszállítási tevékenységet - saját, vagy bérelt - vasúti járművel, a vasúti pályákon közlekedve bonyolítja le, hasonlóan a közúton, gépjárművel végzett árufuvarozáshoz, illetve személyszállításhoz.

- integrált vasúti társaság

Olyan vasúti szervezet, amely a vasúti pályahálózat működtetése mellett - megfelelő számviteli elkülönítést alkalmazva - vasúti árutovábbítást, illetőleg személyszállítást végez, tehát közlekedési céllal is igénybe veszi az általa működtetett vasúti pályahálózatot.

A törvény a közösségi vasutak biztonságáról szóló, a Parlament és a Tanács 2004/49/EK irányelvének (a továbbiakban: vasútbiztonsági irányelv) a nemzeti jogba történő átültetése érdekében szabályozza a vasúti tevékenységeket végző szervezeteknek a vasúti biztonsággal kapcsolatos alapvető kötelezettségeit. A vasútbiztonsági irányelvben foglaltaknak eleget téve a törvény tartalmazza - a vasúti közlekedésben történő részvétel feltételét képező - vasútbiztonsági tanúsítvánnyal, a vasúti pályahálózat működtetéséhez szükséges vasútbiztonsági engedéllyel, valamint a vasúti közlekedés biztonságos lebonyolításához szükséges szakképesítés megszerzésével kapcsolatos alapvető rendelkezéseket, egyidejűleg felhatalmazást adva a közlekedésért felelős miniszternek a részletes szabályok megalkotására. A vasúti közlekedési balesetek kivizsgálása céljából létrehozandó szervezetről külön törvény rendelkezik.

Az egységes állami vasút modelljének lebontására tekintettel a törvény differenciáltabban szabályozza az országos vasúti pályahálózat részét képező vasúti pályák tulajdonjogát. Míg a stratégiai jelentőségű országos vasúti törzshálózatba tartozó vasúti pályák továbbra is a kizárólagos állami tulajdon tárgyát képezik, az országos vasúti mellékvonalak esetén a törvény lehetővé teszi, hogy az állami tulajdonosi kontroll olyan gazdálkodó szervezeten keresztül valósuljon meg, amelyben az állam legalább többségi irányítást biztosító befolyással rendelkezik, elősegítve ezzel a mellékvonalak hatékony hasznosítását.

A közös közlekedéspolitika stratégiai célkitűzései, valamint Magyarország kedvező földrajzi elhelyezkedésére tekintettel kiemelt jelentősége van a vasúti közlekedés, illetve ezzel összefüggésben a vasúti pályahálózat fejlesztésének. A vasúti pályák létesítésének rendkívül nagy költségigényére tekintettel ösztönözni szükséges a magántőke bevonását a fejlesztési beruházások finanszírozásába. A törvény ennek érdekében lehetővé teszi, hogy a saját beruházásában létesített vasúti pálya tulajdonjogát a beruházó szerezze meg. A törvény nem korlátozza a beruházó tulajdonába került vasúti pálya forgalomképességét.

A törvény - az európai uniós csatlakozás óta eltelt időszak tapasztalatainak megfelelően - újraszabályozza vasúti pályahálózathoz történő hozzáférésre (a vasúti pálya igénybevételére), illetőleg a vasúti pályahálózat kapacitásának elosztására vonatkozó rendelkezéseket.

Fontos hangsúlyozni, hogy a törvény a vasúti pályahálózat fogalmát a köznyelvi jelentéséhez képest tágabban - a kapacitás-elosztási irányelv infrastruktúra-fogalmával összhangban - határozza meg, a vasúti pályahálózat kapacitásának biztosításával kapcsolatosan jelentős számban felmerült vitáknak a jövőben történő elkerülése érdekében.

A törvény az első vasúti csomag szabályozási modelljének megfelelően abból indul ki, hogy a vasúti pályahálózatot a vállalkozó vasúti tevékenységet végző szervezetektől független pályavasúti társaság működteti. Ennek megfelelően a törvény főszabályként a vasúti pályahálózat kapacitásának a pályavasúti társaság által történő elosztásáról rendelkezik. A törvény ugyanakkor - számolva azzal, hogy az önálló pályavasúti társaság létrehozatalához szükséges feltételek még nem teljesültek - kivételként szabályozza azt az esetet, amikor a vasúti pályahálózatot integrált vasúti társaság működteti. A törvény ebben az esetben biztosítja, hogy - a kapacitás-elosztási irányelvnek megfelelően - a vasúti pályahálózat kapacitásának elosztását a vállalkozó vasúti tevékenységet végző vasúti társaságoktól - ideértve a vasúti pályát működtető integrált vasút társaságot is - független szervezet végezze.

Miután a kormányzati közlekedéspolitika stratégiai célkitűzése az első vasúti csomag által felvázolt piaci modell megteremtése a magyar vasúti közlekedés területén, a törvény - a kapacitás-elosztási irányelvben foglaltakkal összhangban, illetve a korábban már liberalizált iparágak kedvező kodifikációs tapasztalatait figyelembe véve - önálló, egységes szabályozó hatóságként hozza létre a Magyar Vasúti Hivatalt (a továbbiakban: Hivatal) részben a vasúti közlekedés piacának állami felügyeletével kapcsolatos feladatok, részben vitarendező funkciók ellátására.

Ennek megfelelően a törvény - a vasúti társaságok működési engedélyeinek kiadásán túlmenően - a Hivatal hatáskörébe utalja a piaci szereplőknek a kapacitás-elosztással kapcsolatos jogorvoslati kérelmeinek elbírálását, valamint a vasúti közlekedési piac felügyeletét (monitoring).

-----STARTING---POINT---RESZLETES---

Az 1. §-hoz

A törvény tárgyi hatálya a vasúti közlekedés egészére, így különösen a vasúti közlekedési tevékenységekre, a vasúti közlekedéssel kapcsolatos állami feladatokra terjed ki azzal, hogy - a Magyar Köztársaság nemzetközi jogi kötelezettségeivel összhangban - a Magyarországon bejegyzett vasúti társaság által a Magyar Köztársaság területén kívül végzett vasúti személyszállításra és vasúti árutovábbításra a törvény rendelkezéseit annyiban kell alkalmazni, amennyiben nemzetközi szerződés eltérően nem rendelkezik.

A törvény személyi hatálya kiterjed a vasúti közlekedés valamennyi szereplőjére, így a vasúti tevékenységeket végző, illetve vasúti közlekedést működtető egyéb szervezetekre, a vasúti közlekedést irányító állami szervekre, valamint a vasúti közlekedésben részt vevő természetes és jogi személyekre, valamint a jogi személyiséggel nem rendelkező gazdálkodó szervezetekre.

Speciális jogi helyzetükre tekintettel a Győr-Sopron-Ebenfurti Vasút Részvénytársaság (a továbbiakban: GySEV Rt.), valamint a Fertővidéki Helyi Érdekű Vasúti Rt. tekintetében a törvény egyes rendelkezéseit nem kel alkalmazni. Ennek megfelelően a GySEV Rt. tekintetében a törvény 3. §-a (2) bekezdésének d) pontját, 14. §-ának (2) bekezdését és a 38.  (1) bekezdését, míg Fertővidéki Helyi Érdekű Vasúti Rt. tekintetében a törvény 40. §-ának (1) bekezdését.

A 2. §-hoz

A 2. § tartalmazza a vasúti tevékenységekre, illetőleg szolgáltatásokra, a vasúti szervezetekre, a vasúti pályákra, illetőleg vasúti létesítményekre, valamint egyéb, a törvényben használt fogalmakra vonatkozó értelmező rendelkezéseket. A fogalom-meghatározások magas száma is mutatja, hogy egy speciális, erős szakmai tartalmú szabályozást valósít meg a törvény. Az értelmező rendelkezéseknek az Általános rendelkezések fejezetben történő elhelyezését a törvény értelmezésében és alkalmazásában betöltött kiemelkedő szerepük indokolja.

Kiemelendő, hogy a 2. § (4) bekezdésének 10. pontjában hivatkozott vasúti társaság alatt a törvény kizárólag egy adott vasúti társaságot, illetve az általa működtetett összefüggő rendszert érti.

A 3. §-hoz

A vasúti közlekedéssel kapcsolatos állami feladatokat határozza meg, egyúttal kijelölve az állami szerepvállalás határait és a feladat ellátásáért felelős szervet is.

Az állami feladatok főbb területei:

- a vasúti közlekedés fejlesztése,

- a vasúti közlekedéssel kapcsolatos igazgatási és hatósági feladatok ellátása,

- a vasúti közlekedéssel kapcsolatos nemzeti érdekek érvényesítése, illetve a nemzetközi kötelezettségek teljesítése,

- az országos vasúti pályahálózat - gazdálkodó szervezet útján történő - működtetése,

- az országos és a térségi vasúti közszolgáltatás,

- a vasúti közlekedés biztonságának szabályozása.

Tekintettel arra, hogy a kormányzati vasúti közlekedéspolitika stratégiai célkitűzése az, hogy - a közösségi jog első vasúti csomagja piaci modelljének megfelelően - az országos vasúti pályahálózatot a vállalkozó vasúti tevékenységet végző vasúti társaságoktól független - az integrált vasúti társaságként működő vasúti társaság szétválásával létrehozott, kizárólagos állami tulajdonban lévő - pályavasúti társaság működtesse, a törvény állami feladatként határozza meg az országos pályahálózat működtetését ellátó pályavasúti társaság megalapítását, illetőleg kijelölését.

A törvény meghatározza, hogy az állami feladatok közül melyeket lát el a Kormány, illetve - a kormányzati munkamegosztás szerinti rendben - a közlekedésért felelős miniszter (a továbbiakban: miniszter), illetve az adott feladat ellátásáért felelős más miniszter a miniszterrel együttesen, vagy önállóan.

A törvény állami feladatként határozza meg az országos vasúti közszolgáltatás - gazdálkodó szervezet útján történő - lebonyolítását, valamint az országos és a térségi vasúti személyszállításra vonatkozó közszolgáltatási kötelezettség megállapítását.

A törvény felhatalmazást ad a miniszternek, hogy a települési önkormányzatokkal, illetőleg azok társulásaival együttműködési megállapodást kössön az érintett önkormányzatok lakosságának igényeihez alkalmazkodni képes helyi, illetve térségi vasúti közszolgáltatás működtetése érdekében.

A 4. §-hoz

A vasúti közlekedési igazgatási szervezet részeit határozza meg. A közlekedési igazgatási szervezet részeként nevesítve a piacszabályozásért felelős Magyar Vasúti Hivatalt, valamint a műszaki és a vasútbiztonsági irányelv szerinti vasútbiztonsági hatósági és igazgatási feladatokat ellátó szerveket (területi közlekedési felügyelet, a Központi Közlekedési Felügyelet, valamint a Közlekedési Főfelügyelet).

Az 5. §-hoz

A települési önkormányzatok a vasúti közlekedéssel kapcsolatos feladatait állapítja meg.

A települési önkormányzatok főbb feladatai a következők:

- a helyi közforgalmú vasúti közlekedés fejlesztése,

- a települési önkormányzatok tulajdonában álló vasúti pályák, valamint a helyi közszolgáltatás működtetése, a helyi közszolgáltatás hatósági árainak megállapítása,

- helyi közforgalmú vasúti társaság alapítása,

- a helyi vasúti közszolgáltatási kötelezettség megállapítása,

- a helyi vasúti közszolgáltatási kötelezettség körébe eső személyszállítás ellátására vonatkozó szerződés megkötése helyi közforgalmú vasúti társasággal, illetve annak - a közszolgáltatási tevékenység menetdíj-bevételével nem fedezett, indokoltnak elismert - költségeinek megtérítése.

E § (3) bekezdése határozza meg a települési önkormányzatok, illetőleg társulásaik és a miniszter közötti - a helyi, illetve a térségi vasúti közszolgáltatás feltételeinek biztosítására vonatkozó - együttműködési megállapodás alapvető szabályait.

Az együttműködés vonatkozhat

- a helyi érdekű vasúton (HÉV) végzett helyi közszolgáltatásnak a térségi közszolgáltatás keretében történő lebonyolítására,

- a helyi vasúti közszolgáltatásnak a települési önkormányzat közigazgatási határán kívülre történő kiterjesztésére,

- a térségi vasúti közszolgáltatás közös működtetésére.

Az együttműködési megállapodás megkötésére csak írásban kerülhet sor.

A 6-9. §-hoz

A 6. § a vasúti árutovábbítási és a vasúti személyszállítási tevékenység, a vontatási szolgáltatás valamint a vasúti pályahálózat működtetésének végzését működési engedély megszerzéséhez köti. Bár az engedélyezési irányelvben foglaltak csak a vasúti árutovábbítás, illetőleg személyszállítás esetében írják elő kötelezően a tagállamok számára az engedélyeztetési kötelezettséget, a vasúti közlekedés veszélyes üzemi jellegére tekintettel indokolt volt a vasúti pályahálózat működtetésére vonatkozó tevékenység gyakorlását is működési engedélyhez kötni.

Az engedélyezési szabályrendszer általános alapelve, hogy a működési engedély - akár a vasúti pályahálózat működtetésére, akár valamely vállalkozó vasúti tevékenység végzésére vonatkozik - egy meghatározott vasúti pályahálózat vonatkozásában kerül kiadásra. Hazánkban jelenleg két országos vasúti pályahálózat található, a MÁV Rt., illetve a GySEV Rt. működtetésében: az előzőekben írtakkal összhangban az országos működési engedély - a fenti általános elvtől eltérően - mindkét országos vasúti pályahálózatra vonatkozik. Az egyéb, nem nyílt hozzáférésű hálózatok esetében az adott hálózatra vonatkozóan szerezhető (pl. térségi) működési engedély. Ezt az eltérő műszaki és gazdasági feltételek indokolják. Ebből következően, ha egy vállalkozó vasúti társaság több vasúti pályahálózaton kíván tevékenykedni, úgy hálózatonként külön-külön kell működési engedélyt szereznie. Elképzelhető például, hogy egy adott térségi vasúti társaság a környék keskeny-nyomközű hálózatain is működési engedélyt szerez.

Az engedélyezési irányelvre tekintettel az országos vasúti pályahálózatokra vonatkozó vállalkozó vasúti tevékenységekre vonatkozó működési engedély (országos működési engedély) elkülönítetten is megjelenítésre kerül. A törvény deklarálja, hogy az országos működési engedély az EGT egész területére érvényes, valamint hogy az EGT más államában az engedélyezési irányelvvel összhangban kiállított működési engedély az országos működési engedéllyel azonos jogállást biztosít az engedéllyel rendelkező vasúti társaságnak.

Az általános szabálytól eltérően az országos működési engedély - az engedélyezési irányelvre tekintettel - csak belföldön bejegyzett kérelmezők számára adható ki.

A működési engedélyeket a Magyar Vasúti Hivatal adja ki. A vasúti társaság a működési engedélyt minden engedélyköteles vasúti tevékenységre külön-külön köteles megszerezni. A vasúti pályahálózat működtetésére, valamint a vállalkozó vasúti tevékenységekre jogosító működési engedélyek a törvényben meghatározott korlátozásokkal együttesen is megszerezhetőek.

A működési engedély területi hatálya szerint lehet:

- országos,

- térségi,

- elővárosi

- helyi

- sajátcélú

működési engedély.

Az országos működési engedély alapján az abban meghatározott vállalkozó vasúti tevékenység, illetőleg a vasúti pályahálózat működtetése az országos vasúti pályahálózatra vonatkozóan végezhető.

A térségi, az elővárosi és a helyi működési engedély területi hatályának meghatározása annak a vasúti pályahálózatnak a megjelölésével történik, amelyet a vasúti társaság vállalkozó vasúti tevékenység végzése céljából igénybe vehet, illetőleg amelynek működtetésére jogosultságot szerez.

A vasúti személyszállítás, illetve a vasúti árutovábbítás esetében ugyanakkor fontos különbség, hogy a vasúti személyszállításra jogosító térségi működési engedély kizárólag olyan térségi vasúti pályahálózatra vonatkozóan adható ki, amely az országos vasúti pályahálózathoz közvetlenül nem kapcsolódik. E korlátozás teremti meg ugyanis annak a lehetőségét, hogy a térségi vasúti pályahálózat a kapacitás-elosztási irányelvvel összhangban a nyílt hozzáférés hatálya alól kivonásra kerüljön.

A törvény az engedélyezési irányelvben foglaltaknak megfelelően meghatározza azt a négyelemű - az üzleti jóhírnévvel, a pénzügyi teljesítőképességgel, a szakmai alkalmassággal, valamint az okozott károk megtérítésére való képességgel kapcsolatos - követelményrendszert, amelyek teljesítése esetén a működési engedély kiadásra kerül. A követelményekre vonatkozó részletes szabályok rendeletben történő megállapítására - azok szakmai jellegére tekintettel - indokolt volt felhatalmazást adni a miniszternek.

A törvény felhatalmazása alapján megalkotandó miniszteri rendeletben a vasúti árutovábbításra, illetve a vasúti személyszállításra vonatkozó országos működési engedély megszerzéséhez szükséges követelményeket az engedélyezési irányelvnek megfelelően kell megállapítani.

A térségi, az elővárosi, a helyi, illetve a sajátcélú működési engedélyek esetében - a négyelemű követelményrendszer mentén, de az országoshoz képest - a tevékenység végzésének egyszerűbb feltételeivel és korlátozottabb földrajzi kiterjedésével arányosan enyhébb feltételeket lehet meghatározni. A törvény rögzíti ugyanakkor, hogy az országos vasúti pályahálózat - akár rendszeres, akár eseti - igénybe vételére kizárólag országos működési engedély birtokában kerülhet sor.

A működési engedély határozatlan időre szól, és addig illeti meg a vasúti társaságot, amíg eleget tesz az engedély megszerzéséhez szükséges feltételeknek.

A szükséges feltételek fennálltát a Magyar Vasúti Hivatal legalább ötévente felülvizsgálja.

A törvény rögzíti továbbá, hogy abban az esetben, ha a vasúti társaság a működési engedély jogerőre emelkedésétől számított hat hónapon belül nem kezdi meg az abban meghatározott tevékenység folytatását, úgy a tevékenység gyakorlása csak az engedély kiadásához szükséges feltételek fennállásának ismételt ellenőrzését követően kezdhető meg.

A fentiek mellett a törvény a vasúti társaságot a feltételek fennállásának rendszeres igazolására, valamint arra kötelezi, hogy az azokkal kapcsolatos valamennyi változásról haladéktalanul értesítse a Magyar Vasúti Hivatalt.

Abban az esetben, ha a felülvizsgálat során megállapítást nyer, hogy a vasúti társaság már nem felel meg az engedély kiadásához szükséges valamely feltételnek, vagy a vasúti közlekedési tevékenységét az engedélyben foglaltaktól eltérően gyakorolja. a Magyar Vasúti Hivatal az engedélyt felfüggeszti. A felfüggesztés hatálya alatt az engedélyben meghatározott tevékenység nem gyakorolható.

Amennyiben a vasúti társaság a felfüggesztés elrendelésének alapjául szolgáló körülményt hat hónapon belül nem szünteti meg, a Magyar Vasúti Hivatal az engedélyt visszavonja.

A törvény - kizárólag a pénzügyi teljesítőképességre vonatkozó követelmények esetében - lehetőséget ad azonban arra, hogy a Magyar Vasúti Hivatal az engedély felfüggesztésének, illetve visszavonásának elrendelése mellett ideiglenes működési engedélyt adjon ki a vasúti társaságnak, lehetőséget biztosítva a pénzügyi teljesítőképesség helyreállítására. Ennek feltételét az képezi, hogy az ideiglenes engedély alapján folytatott vasúti tevékenység a vasúti közlekedés biztonságát nem veszélyezteti.

A törvény az egyértelműség kedvéért rögzíti, hogy a működési engedély önmagában nem elegendő a vasúti pályahálózat igénybe vételéhez, ahhoz az is szükséges, hogy a vasúti társaság és a vasúti pályát működtető pályavasúti, illetőleg az integrált vasúti társaság - a törvény XIII. fejezetében foglaltaknak megfelelően - e tárgyban szerződést kössön.

A működési engedéllyel kapcsolatos részletes szabályok - így különösen az engedélyezési eljárás részletes szabályai, az engedély kiadásának és módosításának feltételei, az üzleti jó hírnév, a pénzügyi teljesítőképesség és a szakmai alkalmasság igazolásának módja, az engedély felfüggesztésének és visszavonásának részletes szabályai - megalkotására a törvény a miniszternek ad felhatalmazást.

Az országos működési engedély EGT-jelentőségére tekintettel a törvény az engedélyezési irányelvvel összhangban rendelkezik arról, hogy a Hivatal az országos engedély hatályát érintő bármely intézkedésről köteles az Európai Bizottságot tájékoztatni.

A 10. §-hoz

A műszaki engedélyhez kötött tevékenységeket határozza meg. A műszaki engedélyt a közlekedési hatóság adja ki. A műszaki engedélyekkel kapcsolatos részletes szabályok megalkotására a törvény a miniszternek ad felhatalmazást.

Az ezzel kapcsolatos rendelet tartalmi szempontból megfelelő, a jogharmonizáció már korábban megtörtént.

Rendkívül fontos, közösségi irányelvi előírás, hogy a műszaki engedélyezés a diszkriminációmentes eljárás keretében valósuljon meg. Ennek az elvnek a maradéktalan érvényesülését a műszaki engedély kiadásának feltételeit szabályozó, a nem törvényi szintű jogszabály rendelkezései között is biztosítani kell.

A 11-14. §-hoz

Az országos közforgalmú vasúti közlekedési tevékenységekre, így - a közzétett feltételek megtartása mellett, díj ellenében bárki által igénybe vehető - közforgalmú vasúti szolgáltatásokra (közforgalmú vasúti személyszállítás, illetve árutovábbítás), illetve az országos közforgalmú vasúti pályahálózat működtetésére, valamint az azok végzésének feltételeire vonatkozó alapvető szabályokat tartalmazza.

A törvény egyértelműsíti, hogy - a Tanácsnak a vasúti, közúti és belvízi közlekedési közszolgáltatás fogalmában benne rejlő kötelezettségek terén a tagállamok tevékenységéről szóló 1191/69/EGK, valamint az azt módosító a 893/91/EGK rendeletekben foglaltaknak megfelelően - az országos vasúti közszolgáltatás ellátására a közforgalmú személyszállításra vonatkozó országos működési engedéllyel rendelkező vasúti társaság és a miniszter közötti szerződés alapján kerül sor.

A törvény rögzíti, hogy az országos közforgalmú vasúti pályahálózat működtetését kizárólag olyan pályavasúti, illetőleg integrált vasúti társaság láthatja el, amely az állam kizárólagos tulajdonában van. Ezt az országos pályahálózat rendeltetésszerű működésének folyamatos biztosításához fűződő kiemelkedő társadalmi érdek indokolta.

A vasút-fejlesztési irányelvből fakadó követelmény annak előírása, hogy az irányelv hatálya alá tartozó vállalkozó vasúti társaságok önállóan határozzák meg működési kereteik alapvető stratégiai elemeit, az üzleti tervüket, ide értve a finanszírozási és befektetési programjukat is. A szabályozás csupán iránymutatást ad a társaságok részre, hogy milyen elsődleges célkitűzések mentén határozzák meg gazdasági tevékenységük kereteit, üzleti terveiket.

A § (2) bekezdése - a közösségi irányelvnek megfelelően, ugyanakkor nem taxatív jelleggel - meghatározza azokat az esetköröket, ahol a vasúti társaságok döntési kompetenciája semmilyen körülmények között nem válhat korlátozottá, biztosítva ezáltal a működési függetlenség elvének érvényesülését. A nemzetközi csoportosulások tekintetében figyelemmel kell lenni a Magyar Köztársaság nemzetközi kötelezettségeire is. A szolgáltatások nyújtásának feltételei és árai tekintetében egyéb jogszabályokat is figyelembe kell venni, mivel egyes szolgáltatásoknak hatósági árak vannak. A közszolgáltatások esetében figyelembe kell venni az 1191/69/EGK tanácsi rendelet is.

A 15. §-hoz

A térségi és az elővárosi közforgalmú vasúti tevékenységek végzésének különös szabályait állapítja meg. A térségi vasutak új elemét jelentik a szabályozásnak. A térségi vasutak alapítását általában az országos hálózatéhoz képest eltérő műszaki színvonal és az ebből fakadó takarékosabb üzemeltetés lehetősége indokolhatja. Különösen igaz ez a keskeny nyomközű vasutakra, amelyek a normál nyomtávolságú vasutakhoz képest egészen eltérő műszaki színvonalú tevékenységet tesznek lehetővé.

A 16-17. §-hoz

A helyi közforgalmú vasúti közlekedésre vonatkozó alapvető szabályokat tartalmazzák.

A helyi közforgalmú vasúti tevékenységek a következők:

- a közúti vasút (villamos),

- a helyi érdekű vasút (HÉV),

- a felszín alatti vasút (metró, kéregvasút),

- a fogaskerekű vasút,

- sífelvonó

- illetőleg a sikló

pályájának működtetése, valamint az előbbiek szerinti vasúti pályákon végzett közforgalmú személyszállítás.

A fenti tevékenységeket a helyi közforgalmú vasúti társaság végzi. A helyi közforgalmú vasúti társaság a tevékenységek gyakorlásának megkezdését köteles bejelenteni a Magyar Vasúti Hivatalnak.

Helyi közforgalmú vasúti társaságot a települési önkormányzat, illetve bármely természetes, vagy jogi személy alapíthat.

A helyi közszolgáltatási kötelezettség körébe eső személyszállítást - a képviselő-testület által jóváhagyott közszolgáltatási menetrend szerint - az önkormányzat által alapított vagy az önkormányzat által ezzel megbízott helyi közforgalmú vasúti társaság látja el.

A 18. §-hoz

Saját célú vasúti tevékenységnek minősül a valamely gazdálkodó, vagy egyéb szervezet által kiegészítő jelleggel végzett, a saját, közvetlenül nem vasúti közlekedési célú gazdasági tevékenységét elősegítő - az országos, a térségi és a helyi vasúti pályahálózat részét nem képező, azokhoz közvetlenül nem kapcsolódó, saját célú vasúti pályán végzett - vasúti személy-, vagy áruszállítás.

Saját célú vasúti tevékenység lehet például a nagyobb iparterületen végzett gazdasági tevékenységhez kapcsolódó, vasúti járművel végzett áru-, illetve nyersanyagmozgatás, vagy a munkavállalóknak vasúti járművel történő szállítása az ipartelepen belül.

A vasúti közszolgáltatás ellátására a saját célú vasút és a miniszter, illetőleg a települési önkormányzat közötti közszolgáltatási szerződés alapján kerülhet sor.

A 19-21. §-hoz

A törvény a vállalkozó vasúti társaság által kötött személyszállítási szerződésre - a törvényben, valamint a külön jogszabályban foglaltak szerinti kiegészítéssel - a Polgári Törvénykönyvnek a szerződésre vonatkozó általános, valamint a vállalkozási szerződésre irányadó különös szabályait rendeli alkalmazni.

A közforgalmú személyszállítást végző vasúti társaságok számára a törvény - a személyszállítási szolgáltatásra vonatkozó általános szerződési feltételeket tartalmazó - Személyszállítási Üzletszabályzat készítését írja elő. A Személyszállítási Üzletszabályzat jóváhagyását a törvény - a korábbi szabályozástól eltérően - nem a miniszter, hanem a Hivatal hatáskörébe utalja.

A Személyszállítási Üzletszabályzatra vonatkozó részletes szabályozást, a jóváhagyás módját a Vasúti Személyszállítási Szerződésekről szóló kormányrendelet tartalmazza. A törvény a menetrend többféle, jól elkülönülő fogalmát használja (az üzemi menetrend a vasúti vállalkozások szempontjai, a szolgálati menetrend egy adott társaság belső üzemi szempontjai szerint, a közforgalmú menetrend a vasúti vállalkozások ügyfelei szempontjából készül). A vasúti közszolgáltatást végző vállalkozó vasúti társaság számára a törvény külön is rendelkezik menetrend-készítési kötelezettségről. Ebben a menetrendben a közszolgáltatás körébe eső járatokat külön meg kell jelölni. A vasúti közszolgáltatást végző vállalkozó, illetve integrált vasúti társaság a menetrendet köteles közzétenni.

A vasúti személyszállításra vonatkozó részletes szabályok megalkotására a törvény a Kormányt hatalmazza fel.

A 22-23. §-hoz

A törvény a vasúti árufuvarozásra kötött szerződésekre - a törvényben, valamint a külön jogszabályban foglaltak szerinti kiegészítéssel - a Polgári Törvénykönyvnek a szerződésre vonatkozó általános, valamint a fuvarozási, illetőleg - szállítmányozás esetén - a szállítmányozási szerződésre irányadó különös szabályait rendeli alkalmazni.

A vasúti árufuvarozást végző vállalkozó vasúti társaságok - az árufuvarozási szolgáltatásra vonatkozó általános szerződési feltételeket tartalmazó - Árufuvarozási Üzletszabályzatot kötelesek készíteni. Hasonlóan a Személyszállítási Üzletszabályzathoz, az Árufuvarozási Üzletszabályzatot is a Hivatal hagyja jóvá.

A vasúti árufuvarozásra vonatkozó részletes szabályok megalkotására a törvény a Kormányt hatalmazza fel.

A 24. §-hoz

A törvény a vontatási szolgáltatás önálló működési engedélyként történő definiálása által megteremti annak a lehetőségét, hogy a vasúti közlekedés piacán olyan vállalkozások jelenjenek meg, amelyek kizárólag vontatási szolgáltatást nyújtanak. Erre tekintettel, valamint figyelembe véve, hogy a vontatási szolgáltatás igénybevevői - ellentétben a vasúti személyszállítási és árufuvarozási szolgáltatással - nem a végfelhasználók, hanem vasúti társaságok, indokolt volt e szolgáltatások vonatkozásában különálló általános szerződési feltételek (vontatási üzletszabályzat) készítésének előírása. A vontatási tevékenységre az áruszállítással és a személyszállítással szemben nem vonatkozik önálló jogszabály, így a vontatási üzletszabályzat előzetes jóváhagyása nem indokolt.

A 25. §-hoz

E § határozza meg, hogy a vasúti közlekedéssel kapcsolatosan milyen szerződések megkötésére kerül, illetőleg kerülhet sor az állam és a vasúti társaságok között, meghatározva egyúttal azt is, hogy az egyes szerződéseknek az állam nevében történő megkötése mely szerv, illetőleg személy hatáskörébe tartozik.

Az állam az országos, a térségi, illetve az elővárosi pályákat működtető vasúti társaságokkal az állami tulajdonban lévő vasúti pályák kezelésére vagyonkezelési, az állami tulajdonú pályák működtetésére működtetési szerződést köt. Ilyen társaságok lehetnek a MÁV Rt. és a GySEV Rt., illetve a jövőben esetleg térségi vagy elővárosi vasúti társaságok is.

Az állam a pályavasúti társasággal, a vállalkozói vasúti társasággal, (ideértve ez alatt az integrált vasúti társaságot is)

- a kombinált forgalom fejlesztéséhez nyújtott egyedi támogatásra,

- az országos vasúti pályahálózat fejlesztésére, illetve az országos vasúti pályahálózat részét képező, a vasúti közlekedésből véglegesen kivont vasúti pálya megszüntetésére,

- a vasúti foglalkoztatásra, képzésre, és

- szerkezet-átalakításra nyújtott támogatásra

vonatkozóan szerződést köthet.

Az egyes szerződésekre vonatkozó rendelkezések külön §-okban kerülnek szabályozásra.

Az önkormányzatok és a vasúti társaságok közötti szerződésekre a törvény az állami szerződésekre vonatkozó szabályok megfelelő alkalmazását rendeli.

A 26. §-hoz

Az állam nevében eljáró KVI - a miniszter és a kincstári vagyonért felelős miniszter egyetértésével - az állami tulajdonban lévő vasúti pályák kezelésére az országos vasúti pályahálózatot működtető pályavasúti, illetve integrált vasúti társasággal az államháztartásról szóló 1992. évi XXXVIII. törvényben, valamint a kincstári vagyonnal való gazdálkodásról szóló 58/2005 (IV. 4.) Korm. rendeletben foglaltaknak megfelelően vagyonkezelési szerződést köt.

A 27. §-hoz

A közszolgáltatási kötelezettség körébe eső vasúti személyszállításra vonatkozó közszolgáltatási szerződés szabályait tartalmazza.

A törvény kisebb formai pontosításokkal lényegében átveszi a hatályos törvény - a vasúti, közúti és belvízi közlekedési közszolgáltatás fogalmában benne rejlő kötelezettségek terén a tagállamok tevékenységéről szóló 1191/69/EGK rendeletben, valamint az azt módosító a 893/91/EGK rendeletben foglaltaknak már teljes egészében megfelelő - szabályozását.

Ennek megfelelően

- a vasúti közszolgáltatási kötelezettség körébe eső személyszállítás ellátására a miniszter, illetőleg - a helyi vasúti közszolgáltatás esetében - a települési önkormányzatok és a vállalkozó vasúti társaság közötti közszolgáltatási szerződés alapján kerül sor,

- a közszolgáltatási kötelezettséget ellátó vasúti társaság a közszolgáltatási szerződés alapján jogosult a közszolgáltatási tevékenység - menetdíj-bevétellel nem fedezett, indokoltnak elismert - költségeinek a megtérítésére, továbbá

- a közszolgáltatási kötelezettséget ellátó vasúti társaság kezdeményezheti, hogy - amennyiben ez számára megtakarítást eredményez - egyes, a közszolgáltatási menetrendben meghatározott járatok működtetésére vonat helyett autóbusszal kerüljön sor.

A törvény a közösségi jog végrehajtásához szükséges, a hazai jogból adódó eltéréseket figyelembe vevő részletszabályokat állapít meg, amelynek során meghatározza felek jogait és kötelezettségeit, valamint a közszolgáltatási kötelezettség megállapításának, illetőleg a közszolgáltatási szerződés megkötésének menetét.

A törvény a vasúti közszolgáltatást - közszolgáltatási szerződés alapján - ellátó vasúti társaság számára a közszolgáltatási kötelezettség körébe eső személyszállítási szolgáltatás nyújtására vonatkozóan szerződéskötési kötelezettséget állapít meg a szolgáltatást igénybe venni kívánó személlyel szemben a külön jogszabályban meghatározott utazási feltételek megtartása esetén.

A korábbi szabályozáshoz képest a törvény ugyanakkor lehetőséget biztosít arra, hogy a települési önkormányzatok térségi vagy helyi vállalkozó, illetve integrált vasúti társasággal az önkormányzat képviselő-testülete által jóváhagyott közszolgáltatási menetrendben nem szereplő járat - közszolgáltatási tevékenység keretében történő - közlekedtetésére szerződést kössenek. A szerződésre a törvény az országos közforgalmú vasutakkal kötött szerződésekre vonatkozó rendelkezéseket rendeli megfelelően alkalmazni.

A törvény a közszolgáltatási kötelezettség minimális tartalmának, illetve a közszolgáltatás ellátásában felmerülő zavarok esetén az államot, illetve a vasúti társaságokat terhelő kötelezettségekről a törvény nem rendelkezik, tekintettel arra, hogy e szabályokat valamennyi érintett közlekedési módozatra egységes elvek mentén, külön jogszabályban indokolt megalkotni.

A 28. §-hoz

A miniszter az állam nevében szerződést köt az állami tulajdonban álló vasúti pályát - a 26. § szerinti vagyonkezelési szerződés alapján - kezelő pályavasúti, illetve integrált vasúti társasággal

- az országos, illetve az állami tulajdonú vasúti pályát tartalmazó térségi és elővárosi vasúti pályahálózat működtetésével kapcsolatban felmerült, indokoltnak elismert költségek állam általi megtérítésre, valamint

- az országos vasúti pályahálózat fejlesztésére, illetve megszüntetésére

vonatkozóan.

A működtetési, fenntartási feladatok költségeinek állami megtérítésére vonatkozó szerződés alapján a pályavasúti, illetve integrált vasúti társaság jogosult az országos vasúti pályahálózat működtetése következtében felmerült - a hálózat-hozzáférési díjakkal, valamint az egyéb üzleti tevékenységéből eredő bevétellel nem fedezett, indokoltnak elismert - költségeinek a megtérítésére.

Az országos vasúti pályahálózat fejlesztésére, illetve megszüntetésére vonatkozó szerződésben az állam a központi költségvetés terhére a törvényben - a Tanácsnak a Vasúti, közúti közlekedéshez és belvízi hajózáshoz nyújtható támogatásokról szóló, a 3578/92/EGK rendelettel, valamint az 543/97/EK rendelettel módosított 1107/70/EGK számú rendeletében foglaltakkal összhangban meghatározott célokra - egyéb támogatást is biztosíthat az országos vasúti pályahálózatot működtető pályavasúti, illetve integrált vasúti társaságnak.

A törvény meghatározza az országos vasúti pályahálózat fejlesztésére, illetve a közlekedésből véglegesen kivont vasúti pályák megszüntetésére vonatkozó szerződés tartalmi elemeit, időtartamát, illetve az abban foglaltak rendszeres felülvizsgálatára, valamint a szerződés teljesítésével kapcsolatos beszámolási kötelezettségre vonatkozó szabályokat.

A 29. §-hoz

Az állam által a pályavasúti társaságnak, a vállalkozói vasúti társaságnak, illetve az integrált vasúti társaságnak a 28. §-ban meghatározottakon kívüli egyéb célokra nyújtható támogatásokra vonatkozó szerződésre irányadó szabályokat tartalmazza.

A 30. §-hoz

Nemzeti vasútbiztonsági szabályok alatt az egynél több vasúti társaságra kötelező vasútbiztonsággal kapcsolatos rendelkezések értendők. E szabályoknak összhangban kell lennie az Európai Unió Hivatalos Lapjában közzétett, mindenkor hatályos közös biztonsági módszerekkel és közös biztonsági célokkal. Tekintettel e szabályok speciális műszaki jellegére törvény a miniszter feladatkörébe utalja e szabályok megalkotását.

A § (3) bekezdése az EGT más államainak vasúti társaságai érdekében fogalmaz meg eljárási követelményeket meghatározott, új nemzeti vasútbiztonsági szabályt bevezetésének esetére.

A 31-32. §-hoz

A törvény alapelvként rögzíti, hogy az üzembentartók a vasúti közlekedés biztonságának fenntartása érdekében együttműködésre kötelesek.

A vasút veszélyes üzemi jellegére tekintettel indokolt volt a törvényben rögzíteni a vasúti közlekedéssel kapcsolatos alapvető üzembentartói kötelezettségeket.

A törvény az Európai Parlament és a Tanács 2004/49/EK számú, ún. vasútbiztonsági irányelvének megfelelően tartalmazza az üzembentartónak a vasúti közlekedés biztonságának biztosítása érdekében szükséges belső intézkedéseire vonatkozó alapvető szabályokat.

Ennek megfelelően az üzembentartó köteles biztonságirányítási rendszert létrehozni. A biztonságirányítási rendszert működtető szervezeti egység tevékenységének a vasúti létesítmények, illetőleg berendezések üzemképes állapotának folyamatos ellenőrzésén túlmenően ki kell terjednie a vasúti közlekedéssel kapcsolatos kockázatok felmérésére is. A biztonság-irányítási rendszer működéséről az üzembentartó évente biztonsági jelentést köteles benyújtani a vasútbiztonsági hatósághoz.

Az üzembentartó a vasúti közlekedés biztonságának folyamatos biztosításához szükséges üzemi követelmények, illetve intézkedések meghatározására belső szabályzatot köteles készíteni.

A vasútbiztonsági irányelvnek megfelelően a törvény a vállalkozó vasúti tevékenység végzését, valamint a saját célú vasúti pályán végzett személyszállítást vasútbiztonsági tanúsítvány megszerzéséhez köti.

A 33-35. §-hoz

A törvény meghatározza a vasútbiztonsági tanúsítvány tartalmára vonatkozó alapvető rendelkezéseket is.

A vasútbiztonsági irányelvben foglaltaknak eleget téve a törvény előírja, hogy valamely államában az engedélyezési irányelvvel összhangban kiadott működési engedéllyel, illetve vasútbiztonsági tanúsítvánnyal rendelkező külföldi székhelyű vasúti társaság részére a vasútbiztonsági hatóság kiegészítő tanúsítványt ad ki a törvényben meghatározott feltételek fennállása esetén.

A törvény - ugyancsak a vasútbiztonsági irányelvben foglaltak szerint - a vasúti pályahálózat működtetését vasútbiztonsági engedélyhez köti, meghatározva egyúttal az engedély tartalmi elemeit.

A törvény tartalmazza a vasútbiztonsági tanúsítványra, valamint a vasútbiztonsági engedélyre vonatkozó közös szabályokat.

A törvény meghatározza a tanúsítvány, illetőleg az engedély kiadásának feltételeire, érvényességi időtartamára, az azok kiadásához szükséges feltételek felülvizsgálatára, valamint a tanúsítvány, illetőleg az engedély visszavonására vonatkozó alapvető szabályokat.

Fontos hangsúlyozni, hogy amennyiben a vasúti társaság már nem felel meg a tanúsítvány, illetőleg az engedély kiadásához szükséges bármelyik követelménynek, úgy új vasútbiztonsági tanúsítványt, illetőleg vasútbiztonsági engedélyt köteles szerezni.

Miután a vasúti biztonsági követelmények elsősorban műszaki jellegű, illetve a vasúti közlekedés lebonyolításában részt vevő személyek szakképzettségére vonatkozó feltételek teljesítését jelentik, a törvény a vasúti közlekedés biztonságával, a vasútbiztonsági tanúsítvánnyal, illetőleg engedéllyel kapcsolatos részletes szabályok rendeletben történő megállapítására a miniszternek ad felhatalmazást.

A 36. §-hoz

A 35. §-ban foglaltak értelmében a vasútbiztonsági tanúsítvány, illetőleg engedély megszerzésének feltételét képezi - többek között - az is, hogy a vasúti társaság a külön jogszabályban meghatározott munkakörökben megfelelő szakképzettséggel rendelkező személyeket foglalkoztasson.

Ennek megfelelően a törvény előírja, hogy a képzési, illetőleg vizsgáztatási feladatokat ellátó szervezet az egyenlő bánásmód követelményének megfelelően köteles biztosítani a szakképesítés megszerzésének lehetőségét minden személy számára, aki olyan vasúti társasággal áll szakképzettséghez kötött feladatok ellátására irányuló jogviszonyban, amely vasútbiztonsági tanúsítvánnyal, illetőleg engedéllyel rendelkezik, vagy annak kiadása iránt kérelmet terjesztett elő a vasútbiztonsági hatósághoz.

A törvény előírja továbbá, hogy amennyiben a szakképesítés megszerzéséhez szükséges képzést, illetőleg vizsgáztatást kizárólag valamely vasúti társaság végzi, úgy a szakképesítés megszerzésének lehetőségét megkülönböztetéstől mentesen köteles biztosítani a más vasúti társasággal jogviszonyban álló személyek számára is.

A törvény meghatározza a vasúttársaság által a képzés, illetve vizsgáztatás ellenében felszámítható díjak megállapításának elveit is.

A 37. §-hoz

A törvény a vasútfejlesztési irányelvben foglaltaknak megfelelően szabályozza, hogy az integrált vasúti társaság a vasúti pályahálózat működtetésére, a személyszállítási, az árufuvarozási, valamint a vontatási szolgáltatási tevékenységekre vonatkozó számviteli nyilvántartásait elkülönítve vezesse, továbbá megtiltja az integrált vasúti társaság tevékenységei közötti keresztfinanszírozást.

Ennek ellenőrizhetősége érdekében a törvény rögzíti, hogy az integrált vasúti társaság a számviteli elkülönítésre vonatkozó kötelezettségének teljesítését - a külön jogszabályban meghatározottak szerint - évente igazolni köteles a Magyar Vasúti Hivatalnak.

A törvény ugyanakkor a szigorú számviteli szétválasztást csak az országos működési engedéllyel rendelkező vasúti társaságok esetében írja elő, a helyi közforgalmú vasúti társaságok számára nem volt indokolt ilyen kötelezettséget megállapítani. Erre az említett irányelvek is lehetőséget biztosítanak.

A 38-42. §-hoz

A törvény a hatályos szabályozáshoz képest differenciáltabban szabályozza az országos vasúti hálózat részét képező vasúti pályák tulajdonjogát. A stratégiai jelentőségű országos vasúti törzshálózatba tartozó vasúti pályák esetében fenn kell tartani azt a szabályt, hogy azok kizárólag az állam tulajdonában állhatnak. Az országos vasúti mellékvonalak esetében ugyanakkor - a hatékony, a piaci szempontokat is figyelembe vevő hasznosítás érdekében - indokolt volt lehetővé tenni, hogy az állami tulajdonosi kontroll olyan gazdálkodó szervezeten keresztül valósuljon meg, amelyben az állam legalább többségi irányítást biztosító befolyással rendelkezik.

A Magyar Köztársaság nemzetközi jogi kötelezettségére tekintettel a törvény rögzíti, hogy nem vonható ki az országos vasúti törzshálózatból a Magyar Köztársaságnak az Európai Unióhoz történő csatlakozásáról szóló - a 2004. évi XXX. törvénnyel kihirdetett - szerződés mellékletében megjelölt országos közforgalmú vasúti pálya.

A helyi közforgalmú vasúti pálya tulajdonjogára vonatkozó rendelkezései lényegében a hatályos szabályozást veszik át. A törvény ugyanakkor a települési önkormányzat többségi tulajdoni részesedése helyett a többségi irányítást biztosító befolyás követelményét írja elő, miután a többségi tulajdoni részesedés önmagában nem feltétlenül biztosítja a települési önkormányzatok számára a szavazatok többségét a gazdálkodó szervezet irányítására vonatkozó döntések során.

Sajátos szabályok vonatkoznak továbbra is a GySEV Rt., valamint a Fertővidéki Helyi Érdekű Vasút Rt. vasúti pályáira (és azok tartozékaira). A részvénytársaságokat alapító javaslatok ugyanis itt a pályák túlnyomó többségét - ún. „háramlási” feltétellel - a részvénytársaságok tulajdonába adták.

Miután a vasúti pályahálózat dinamikus fejlesztése stratégiai célkitűzése a közösségi közlekedéspolitikának, ösztönözni szükséges a magántőke bevonását a vasúti pályák létesítésére vonatkozó beruházások finanszírozásába. A törvény ennek érdekében lehetővé teszi, hogy a saját beruházásában létesített vasúti pálya tulajdonjogát a beruházó szerezze meg. A törvény nem korlátozza a beruházó tulajdonába került vasúti pálya forgalomképességét.

A 43. §-hoz

A tulajdonosnak a dolog használatára vonatkozó joga közérdekből korlátozható. Ilyen korlátozást tartalmaz a törvény is, amely - tűrési kötelezettség meghatározásával - lehetővé teszi a vasúti pályát működtető vasúti társaság számára, hogy a pályák mellett fekvő ingatlanokon a vasúti közlekedést, illetőleg annak biztonságát elősegítő eszközöket helyezzen el, és a szabad kilátást akadályozó fákat, bokrokat, stb. eltávolítsa. Az elhelyezés, a javítás és a karbantartás a környezet- és természetvédelmi érdek figyelembevétele mellett történhet. Az ingatlan tulajdonosát (használóját) az ingatlan rendeltetésszerű használatának akadályozása miatt - az akadályozás mértékének megfelelő - kártalanítás illeti meg. A növényzet eltávolítása nem okozhat aránytalan sérelmet az érintett lakosság érdekei, illetve a környezet- és természetvédelmi érdekek szempontjából.

Az erősáramú vezetékek és tartószerkezetük idegen ingatlanon - vasútüzemi érdekből - történő elhelyezésére a villamos energiáról szóló 2001. évi CX. törvény és végrehajtási rendelkezései az irányadók.

A 44-48. §-hoz

A felszín alatti közforgalmú vasút létesítését - az ahhoz fűződő kiemelkedő társadalmi érdekre tekintettel - a törvény közérdekű tevékenységnek minősíti. Ezért a törvény feljogosítja a felszín alatti vasút létesítőjét a nyomvonalba eső ingatlanoknak a felszín alatti vasút létesítése érdekében - jogerős létesítési engedély alapján - történő igénybe vételére (felszín alatti vasút-létesítési jog). A törvény egyidejűleg az ingatlanok tulajdonosait - a Polgári Törvénykönyv 108. § (1) bekezdésében foglaltakkal összhangban - az igénybevétel tűrésére kötelezi.

Tekintettel arra, hogy a tulajdonjognak a Ptk. 108. §-ának (1) bekezdése szerinti korlátozására csak közérdekből kerülhet sor, a törvény értelmében a felszín alatti vasút-létesítési jog alapján kizárólag közforgalmú vasút létesíthető.

A törvény egyértelműen meghatározza a felszín alatti vasút-létesítési jog jogosultját. Ennek megfelelően a felszín alatti vasút létesítőjén - a megvalósítás időszakában - a létesítési engedély jogosultját, a használatba vételt követően pedig a helyi közforgalmú vasút tulajdonosát, országos közforgalmú vasút esetében pedig az azt működtető vasúti társaságot kell érteni.

E §-ok tartalmazzák a felszín alatti vasúti pálya tulajdonjogára vonatkozó rendelkezéseket is.

A törvény az érintett ingatlanok tulajdonosainak tájékoztatása érdekében országos közforgalmú vasút esetében a minisztert, helyi közforgalmú vasút esetében pedig a helyi önkormányzatot kötelezi a felszín alatti vasút-létesítési joggal terhelt ingatlanoknak a Magyar Közlönyben történő közzétételre.

A törvényi szabályozás abból indul ki, hogy az ingatlan igénybevétele a rendeltetésszerű használatot nem befolyásolja, ezért a tulajdonos számára nem okoz hátrányt. Erre tekintettel a törvény főszabályként csak az előzetes értesítésre, valamint az esetlegesen okozott károk megtérítésére vonatkozó kötelezettséget írja elő a felszín alatti vasút létesítője számára.

Abban az esetben ugyanakkor, ha az ingatlannak a felszín alatti vasút-létesítési jog alapján történő igénybevétele - kivételesen - korlátozza a tulajdonosnak a használatra vonatkozó jogát, a törvény - a Ptk. 108. §-ának (2) bekezdésében, valamint az emberi jogok és az alapvető szabadságok védelméről szóló, Rómában, 1950. november 4-én kelt, és az 1993. évi XXXI. törvénnyel kihirdetett Egyezmény első kiegészítő jegyzőkönyvének I. Cikkében foglaltaknak megfelelően - kártalanítási kötelezettséget állapít meg a felszín alatti vasút létesítője terhére. A használat korlátozásának, illetőleg akadályozásának megfelelő, illetve az ezzel összefüggésben esetlegesen bekövetkezett forgalmi értékcsökkenésnek megfelelő mértékű kártalanítást egyösszegben kell megfizetni.

A törvény a kártalanítás esedékességét is meghatározza. Az ingatlan tulajdonosát megillető kártalanítási igény előterjesztésére a törvény határidőt szab a jogbiztonság érdekében.

A kártalanítás feltételeiben elsősorban a feleknek kell megegyezniük, ha ez sikertelen, akkor a hatóság állapítja meg a kártalanítási összeget a kisajátítási kártalanításra vonatkozó szabályok szerint.

Előfordulhat, hogy a felszín alatti vasút létesítése vagy üzemeltetése az ingatlan rendeltetésszerű használatát lehetetlenné teszi, vagy jelentős mértékben korlátozza. Ebben az esetben a törvény a felszín alatti vasút létesítőjét az ingatlan megvásárlására kötelezi. Amennyiben az adásvételi szerződés létrejöttére - a felek megegyezésének hiányában - nem kerül sor, a felszín alatti vasút létesítője az ingatlan kisajátítását kezdeményezheti. Az ingatlannak a felszín alatti vasút létesítője által történő megvásárlását, illetve annak kisajátítását az ingatlan tulajdonosa is kérheti, ha bizonyítja, hogy annak feltételei fennállnak. A tulajdonos e jogát a törvényben - a jogbiztonság érdekében - meghatározott határidőn belül gyakorolhatja. A törvény által biztosított - a felszín alatti vasút használatba vételi engedélyének jogerőre emelkedésétől számított két éves határidő - nyilvánvalóan elegendő annak megállapításához, hogy a felszín alatti vasút üzemeltetése milyen mértékben zavarja az igénybevett ingatlan tulajdonosát.

A kisajátítási eljárást a kisajátításról szóló 1976. évi 24. tvr. rendelkezései szerint kell lefolytatni, azzal, hogy - miután közérdekű feladatnak minősíti a felszín alatti vasút létesítését és üzemeltetését - a törvény a kisajátítási eljárás során már nem engedi vizsgálni a közérdek fennállását.

A kisajátítási eljárásban hozott közigazgatási határozat bírósági felülvizsgálata iránti eljárásra, az eljárást gyorsító rendelkezéseket állapít meg a törvény.

A kisajátítási eljárásban hozott államigazgatási határozat bírósági felülvizsgálata iránti eljárásra vonatkozó szabályozást a törvényben szabályozott életviszonyok mielőbbi rendezésének fontossága igazolja. Miután - a kisajátításról szóló 1976. évi 24. törvényerejű rendelet 19. § (1) bekezdése értelmében - a kisajátítási határozat meghozatalára egyfokú államigazgatási eljárásban kerül sor, a kisajátítási határozat bírósági felülvizsgálata rendkívül időigényes. Erre tekintettel a törvény előírja, hogy a bíróságnak 45 napon belül tárgyalást kell tartania, és - kivéve, ha a perben igazságügyi szakértő kirendelése szükséges és a szakértői vélemény előterjesztésére ezen időszak alatt az ügy bonyolultsága miatt nem kerülhet sor - a bíróságnak a jogalap kérdésében három hónapon belül döntést kell hoznia.

A bíróság a közbenső ítélet jogerőre emelkedését követően - feltéve, hogy az igazságügyi szakértői véleményben megállapított összegű kártalanítást a felszín alatti vasút létesítője egyidejűleg megfizeti - az ingatlan kisajátítását kérő fél kérelmére ideiglenes intézkedéssel rendelkezhet az ingatlan birtokbaadásáról.

A felszín alatti vasút létesítője az ingatlanban, annak alkotórészeiben és tartozékaiban okozott károk - ideértve a károk megelőzésére, csökkentésére és elhárítására fordított kiadásokat is - esetében is köteles a kártalanítás módjára, illetve annak mértékére vonatkozóan egyezség létrehozását megkísérelni. Ennek sikertelensége esetén a felszín alatti vasút létesítője szakértői véleményben megállapított összegű kártalanítást köteles az ingatlan tulajdonosának - 30 napon belül - megfizetni.

Az ingatlan tulajdonosa az esedékessé vált, de határidőben nem teljesített kártalanítási követelését, továbbá a már kifizetett kártalanítást meghaladó többletkártalanítási igényét a felszín alatti vasút létesítője ellen indított polgári perben érvényesítheti.

Az egyéb károk megtérítésére vonatkozó követelését a polgári jogi felelősség általános szabályai szerint érvényesítheti a károsult.

A 49-50. §-hoz

A 49. § határozza meg azokat a vasúti pályahálózatokat, amelyekre vonatkozóan a vasúti pályahálózat működtetője - pályahálózat-kapacitás biztosításával - köteles átlátható, és megkülönböztetéstől mentes hozzáférést biztosítani az arra jogosultnak.

A vasúti pályahálózat fogalma az értelmező rendelkezések körében nyert meghatározást.

A törvény az első vasúti csomag irányelveinek megfelelően főszabályként valamennyi - közforgalmú vasúti szolgáltatások nyújtására igénybe vehető - vasúti pályahálózatot nyílt hozzáférésű vasúti pályahálózatnak minősít. A törvény ugyancsak nyílt hozzáférésűnek minősíti a közforgalmú vasúti pályahálózatot és a saját célú vasúti pályahálózatot összekapcsoló összekötő vasúti pályákat abban az esetben, ha azok egyidejűleg több gazdálkodó szervezet tevékenységéhez szükséges áruk, illetve nyersanyagok továbbítására is alkalmasak.

A kapacitás-elosztási irányelv 1. cikkének (3) bekezdésében foglalt felhatalmazás alapján a 49. § (2) bekezdése ugyanakkor kivonja a nyílt hozzáférésre vonatkozó szabályok hatálya alól az ott meghatározott célra szolgáló pályahálózatokat.

A kapacitáselosztásra vonatkozó irányelv hivatkozott rendelkezésének felhatalmazása alapján a törvény nem kötelezi a térségi vasúti pályahálózat működtetőjét a vasúti pályahálózat-kapacitás biztosítására vonatkozó rendelkezések alkalmazására abban az esetben, ha azt kizárólag egy, országos működési engedéllyel nem rendelkező (tehát a fejlesztési irányelv hatálya alá nem tartozó) vasúti társaság veszi igénybe térségi vasúti árutovábbításra. Amennyiben azonban a térségi vasúti pályahálózatot újabb vasúti társaság is igénybe kívánja venni, a működtető a továbbiakban az általános szabályok szerint köteles eljárni.

Az 51-52. §-hoz

Az első vasúti csomag irányelveinek megfelelően a törvény kötelezi pályavasúti, illetve integrált vasúti társaságot, hogy az általa működtetett nyílt hozzáférésű vasúti pályahálózat igénybevételét - megkülönböztetéstől mentesen - tegye lehetővé az arra jogosultak számára.

A pályavasúti, illetve az integrált vasúti társaság az igénybevételt - a vasúti pályahálózat kapacitásának elosztása alapján - pályahálózat-kapacitás biztosításával köteles lehetővé tenni.

A vasúti pályahálózat kapacitásának elosztása során a pályavasúti társaság, illetve a kapacitás-elosztó szervezet lényegében azt határozza meg, hogy a vasúti pályahálózatot a jogosultak milyen időpontokban, illetve milyen időtartamban veheti igénybe, meghatározva egyúttal azt is, hogy az adott igénybevételre mely pályaszakaszon kerül sor.

Az első vasúti csomag irányelveiben foglaltaknak megfelelően a vasúti pályahálózat-kapacitás biztosítására a törvény szerint díj ellenében, a vasúti pályahálózatot működtető pályavasúti, illetve az integrált vasúti társaság, és a hozzáférésre jogosult közötti szerződés alapján kerül sor.

A vasúti pályahálózat-kapacitás biztosításának előírásával összhangban a törvény - a Ptk. 198. §-ának (2) bekezdésében foglalt felhatalmazás alapján - szerződéskötési kötelezettséget állapít meg a nyílt hozzáférésű vasúti pályahálózatot működtető pályavasúti, illetve az integrált vasúti társaság terhére a törvényben meghatározott feltételeket teljesítő hozzáférésre jogosulttal szemben.

A törvény - a kapacitás-elosztási irányelvben foglaltaknak eleget téve,- elsősorban a vasúti pályahálózat-kapacitás másodlagos piaca kialakulásának megakadályozása érdekében tiltja a már létrejött szerződés alapján biztosított pályahálózat-kapacitás más jogosultakra történő átruházását, illetve az azzal való kereskedést. A pályahálózat-kapacitásnak a tilalom ellenére történő átruházása esetén a törvény szigorú szankciót állapít meg: ebben az esetben a Magyar Vasúti Hivatalnak a jogsértést megállapító határozata jogerőre emelkedésétől számított 3 évig a jogsértő hozzáférésre jogosult részére vasúti pályahálózat-kapacitás nem biztosítható.

Az 53. §-hoz

Meghatározza, hogy milyen vasúti szervezetek, milyen vasúti tevékenység céljából, illetőleg milyen feltételekkel jogosultak a vasúti pályahálózathoz történő nyílt hozzáférésre.

A vasútfejlesztési irányelv 10. cikkének (3) bekezdésében foglaltak értelmében a vasúti pályahálózathoz - belföldi árutovábbítás (kabotázs) céljára - történő hozzáférést csak 2007. január 1-jétől kell biztosítani, az f) pont hatálybalépésének időpontját a törvény 2007. január 1. napjában állapította meg.

Az egyes vasúti szervezetek fogalma ugyancsak az értelmező rendelkezések körében került meghatározásra.

A törvény a vasútfejlesztési irányelv 10. cikkének (1) bekezdésében biztosított lehetőség alapján a nemzetközi csoportosulások hozzáféréshez való jogosultságának tartalmát differenciálja az abban részt vevő vasúti társaságok honossága szerint.

Az 54. §-hoz

A vasúti pályahálózatot működtető pályavasúti, illetve integrált vasúti társaság által a nyílt hozzáférés keretében nyújtandó - a kapacitás-elosztási irányelv II. mellékletében meghatározott - szolgáltatások körét tartalmazza.

A törvény - a vonatkozó irányelvnek megfelelően - differenciáltan szabályozza az egyes szolgáltatás-típusokat.

Az (1) bekezdés meghatározza, hogy a pályahálózat-kapacitás biztosítására vonatkozó szerződés megkötése esetén a 3. melléklet I. pontjában meghatározott alapszolgáltatásokat igénybevételére mindenképpen sor kerül. E bekezdés meghatározza egyúttal, hogy a 3. számú melléklet I. pontjában meghatározott a vasúti infrastruktúra elemek, igénybevételét minden esetben biztosítani kell. A (2) bekezdés - ugyancsak a vonatkozó irányelvnek megfelelően - rögzíti, hogy az alapszolgáltatások igénybe vételére csak együttesen kerülhet sor.

A (3) bekezdésben meghatározott szolgáltatások a 3. számú melléklet II. pontjában meghatározott vasúti létesítményekhez - így pl. üzemanyagtöltő berendezések, személypályaudvarok, karbantartó központok, stb. - történő hozzáférés lehetővé tételére vonatkoznak. A pályahálózatot működtető vasúti társaság ezen létesítmények igénybevételének lehetőségét minden esetben köteles biztosítani, ugyanakkor azok tényleges használatára a hozzáférésre jogosult eseti megrendelése alapján - tehát nem feltétlenül minden esetben - kerül sor.

A (4) bekezdésben meghatározott kiegészítő szolgáltatáscsoport részét képező, 3. számú melléklet III. pontjában meghatározott szolgáltatások nyújtásáról - így pl. vontatási áram szolgáltatása, személyszállító vonatok előfűtése - a pályahálózatot működtető vasúti társaság nem köteles gondoskodni. Abban az esetben azonban, ha a pályahálózatot működtető vasúti társaság a kiegészítő szolgáltatások bármelyikét végzi, úgy azok - külön megrendelés alapján történő - igénybevételének lehetőségét valamennyi hozzáférésre jogosult számára, megkülönböztetéstől mentesen biztosítani köteles.

Az (5) bekezdés tartalmazza a pályahálózatot működtető vasúti társaság által nyújtható - 3. számú melléklet IV. pontjában - mellékszolgáltatásokra (pl. a távközlési hálózathoz történő hozzáférés biztosítása, kiegészítő információk szolgáltatása, gördülőállomány műszaki vizsgálata) vonatkozó rendelkezéseket. A mellékszolgáltatások igénybevételére a pályahálózatot működtető vasúti társaság és a hozzáférésre jogosult közötti megállapodás alapján kerül sor.

A fenti szolgáltatásokra, valamint az azok igénybevételére vonatkozó részletes szabályok rendeletben történő megállapítására a törvény a miniszternek ad felhatalmazást.

Az 55. §-hoz

A díjrendszer elemeit a vonatkozó Irányelv határozza meg (díj, kedvezmény, felár, kiegyenlítő juttatás).

A kiegyenlítő juttatások rendszerét az Irányelv a tagállamoknak lehetővé teszi, de nem írja elő. Kiegyenlítő juttatást például egyes tagállamok a közúti közlekedés résztvevői fizethetnének a vasúti rendszernek a meg nem fizetett környezeti, baleseti károk alapján. Ezt a közlekedéspolitikai eszközt hazánk jelenleg nem alkalmazza, erre vonatkozó jogszabályunk jelenleg nincsen. A törvény ezért csak olyan módon rendelkezik a kiegyenlítő juttatásokról, hogy azokat a díjrendszerbe az Irányelv rendelkezéseinek megfelelő módon be lehessen illeszteni.

A hozzáférés részletes szabályait a pályahálózatot működtető vasúti társaság Hálózati Üzletszabályzatában tesz közzé.

Az 56-58. §-hoz

A törvény - a vasúti közlekedés igénybevételének ösztönzése érdekében - követelményként határozza meg azt, hogy lehetőség szerint minden pályahálózat-kapacitásra vonatkozó igényt ki kell elégíteni.

Abban az esetben, ha erre nincs mód, a törvény felhatalmazást ad arra, hogy külön jogszabály - a törvényben meghatározott célból - meghatározott vasúti tevékenységeket előnyben részesítsen a kapacitás-elosztás során. Ilyen cél lehet például a vasúti közszolgáltatás folyamatos biztosítása.

A törvény megengedi, hogy a külön jogszabályban meghatározott keretek között a Hálózati Üzletszabályzat - minden esetben megfelelő alternatív útvonal biztosítása esetén - a vasúti pályahálózat egyes szakaszain meghatározott vasúti tevékenységet előnyben részesítsen az igénybe vétel szempontjából.

A kapacitás-elosztás során a vasúti pályahálózatra vonatkozó kapacitás-igények teljesítése biztosítható előre, 12 hónapot meg nem haladó időtartam keretei között, vagy eseti bejelentés alapján.

A kapacitás-elosztás eredménye az ún. üzemi menetrend, amely tartalmazza, hogy mely társaság, mikor, melyik részét használhatja a nyílt hozzáférésű pályahálózatnak. Az üzemi menetrend kínálati jellegű, vagyis a kiosztott és a még hozzáférhető, vállalkozó vasúttársaságok által igénybe vehető, de még nem igényelt kapacitásokat is tartalmazza. Az üzemi menetrend az egyes vállalkozó vasúti társaságok számára egy olyan adottság, amely alapján többféle célú menetrendet készít. Úgynevezett szolgálati menetrend készíthető minden, az adott vasúti társaság számára releváns vasúti járműmozgásra, illetve közforgalmú menetrend(ek) készíthetők a vállalkozó vasúti társaságok ügyfelei számára. A kapacitás-elosztás menete, a menetrendszerkesztés határidei, illetve a közszolgáltatások mértéke között szoros összefüggés van. A kapacitás-elosztás éves folyamatához igazodó menetrendszerkesztés jóval könnyebbé teszi a közszolgáltatások tervezését és teljesítményelvű finanszírozásának kialakítását.

Az üzemi menetrend összeállítása során megfelelő kapacitást kell biztosítani az eseti igények számára.

A törvény lehetővé teszi, hogy a pályahálózatot működtető vasúti társaság és a hozzáférésre jogosult a pályahálózat-kapacitás biztosítására (a vasúti pályahálózat igénybevételére) vonatkozóan - legfeljebb öt éves időtartamra - keret-megállapodást kössön. A keret-megállapodás a felek közötti hosszabb távú együttműködés kereteit rögzíti, anélkül, hogy a vasúti pályahálózat konkrét esetben történő igénybevételéről rendelkezne. A hatékony verseny fenntartása érdekében a törvény azonban rögzíti, hogy a keret-megállapodás nem zárhatja ki a vasúti pályahálózat más hozzáférésre jogosultak általi igénybevételét. A tilalom teljesülésének biztosítása érdekében a törvény a keret-megállapodások létrejöttét a Magyar Vasúti Hivatal jóváhagyásához köti. A törvényben meghatározott feltételek esetén a keret-megállapodások időtartama - kivételesen - meghaladhatja az 5 évet.

A kapacitás-elosztásra és a menetrend-szerkesztésre vonatkozó részletes szabályok rendeletben történő megállapítására - azok szakmai jellegére tekintettel - a törvény a miniszternek ad felhatalmazást.

Az 59. §-hoz

E § tartalmazza a nyílt hozzáférésű vasúti pályahálózatot működtető pályavasúti társaság Hálózati Üzletszabályzatának tartalmára, illetve annak elkészítésére vonatkozó alapvető rendelkezéseket.

A Hálózati Üzletszabályzatra vonatkozó részletes szabályok rendeletben történő megállapítására - azok szakmai jellegére tekintettel - a törvény a miniszternek ad felhatalmazást.

A 60-61. §-hoz

A törvény főszabályként arról az esetről rendelkezik, amikor a nyílt hozzáférésű vasúti pályahálózatot pályavasúti társaság működteti. Ennek megfelelően a törvény rögzíti, hogy a vasúti pályahálózat kapacitását az azt működtető pályavasúti társaság osztja el.

A törvény a Ptk.-nak szerződéskötési kötelezettség körébe eső megállapodásokra vonatkozó 212. §-ában foglaltaknak megfelelően szabályozza a pályahálózat-kapacitás biztosítására vonatkozó szerződés létrejöttének folyamatát [ajánlattételi felhívás (igénybejelentés), ajánlat, ajánlat elfogadása], meghatározva egyúttal a szerződéskötésre kötelezett pályavasúti társaság ajánlatára vonatkozó követelményeket is.

Abban az esetben, ha a pályavasúti társaság ajánlata eltér a hozzáférésre jogosult igénybejelentésétől, a törvény - a Ptk. 205. §-ának (7) bekezdésében foglaltakkal összhangban - a pályavasúti társaság terhére egyeztetési kötelezettséget állapít meg (összehangolási eljárás).

Amennyiben az összehangolási eljárás 10 munkanapon belül nem vezet eredményre, a pályavasúti társaság dönt az összehangolási eljárással érintett igényekről, és ennek eredményeként az összehangolási eljárással érintett hozzáférésre jogosult részére az általa bejelentett igénytől eltérő ajánlatot tehet. Amennyiben a pályavasúti társaság határidőben nem tesz eleget, vagy a hozzáférésre jogosult a pályavasúti társaságnak a bejelentett igénytől eltérő ajánlatát nem fogadja el, a hozzáférésre jogosult a jogvitás eljárást kezdeményezhet.

A törvény a pályahálózat-kapacitás biztosítására vonatkozó szerződés létrejöttével kapcsolatos jogvita rendezését - azok erősen szakmai jellegére tekintettel, valamint a jogvita gyors rendezése érdekében - a Magyar Vasúti Hivatal hatáskörébe utalja. A Magyar Vasúti Hivatal közigazgatási eljárás keretében hozott határozattal dönt a felek közötti jogvitában. A Hivatal határozata ellen bírósági felülvizsgálatnak van helye.

Annak biztosítása érdekében, hogy vasúti közlekedésre vonatkozó piac felügyeletével kapcsolatos feladatokat ellátó Magyar Vasúti Hivatal a pályahálózat-kapacitás elosztással kapcsolatos jogsértések esetén kellő időben meghozhassa a hatékony verseny fenntartásához szükséges intézkedéseket, a törvény kötelezi a vasúti pályahálózat kapacitását elosztó szervezetet, hogy az elosztás folyamata során hozott valamennyi döntéséről, továbbá a Hálózati Üzletszabályzat szerinti kedvezmény biztosítására vonatkozó tárgyalással kapcsolatos minden lényeges körülményről haladéktalanul tájékoztassa a Hivatalt. A törvény egyidejűleg feljogosítja a Hivatalt arra, hogy az elosztással kapcsolatos jogsértés veszélye esetén az érintetteket hivatalból utasítsa a jogszabályokban, illetőleg a Hálózati Üzletszabályzatban foglaltaknak megfelelő eljárásra.

A 62. §-hoz

A törvény kivételként szabályozza azt az esetet, amikor a nyílt hozzáférésű vasúti pályahálózatot integrált vasúti társaság működteti.

A törvény - a kapacitás-elosztási irányelvben foglaltaknak megfelelően - biztosítja, hogy ebben az esetben az integrált vasúti társaságtól szervezeti, jogi, illetve döntéshozatali szempontból független szervezet, a Vasúti Pályakapacitáselosztó Szervezet (a továbbiakban: VPSZ) végezze

- a nyílt hozzáférésű vasúti pályahálózat kapacitásának elosztását,

- a kapacitáselosztásra, illetve a hálózat-hozzáférési díjak alkalmazására vonatkozó részletes szabályokat, valamint a hálózat-hozzáférési díjakat tartalmazó Hálózati Üzletszabályzat kidolgozását,

- a hozzáférésre jogosult által fizetendő hálózat-hozzáférési díjak összegének megállapítását, valamint

- az integrált vasúti társaságnak az általa működtetett vasúti pályahálózathoz történő hozzáférése költségeinek meghatározását.

A 63. § -hoz

A nyílt hozzáférésű pályahálózatot működtető integrált vasúti társaság Hálózati Üzletszabályzatára vonatkozó eltérő rendelkezéseket állapítja meg. Ennek megfelelően az integrált vasúti társaság Hálózati Üzletszabályzata tartalmazza - a vasúti pályahálózathoz történő - saját hozzáférésére vonatkozó feltételeket is.

A 64. §-hoz

Az integrált vasúti társaság által működtetett nyílt hozzáférésű pályahálózat kapacitása elosztásának menetére, a pályahálózat-kapacitás biztosításra kötendő szerződés létrejöttének folyamatára, valamint az integrált vasúti társaság ajánlattételi kötelezettségére vonatkozó különös rendelkezéseket tartalmazza. Az eltérő szabályozást az indokolta, hogy a kapacitáselosztási feladatokat ebben az esetben a VPSZ látja el.

A 65-66. § -hoz

E §-ok szabályozzák azt, hogy az integrált vasúti társaság milyen feltételekkel veheti igénybe az általa működtetett nyílt hozzáférésű vasúti pályahálózatot vállalkozó vasúti tevékenységének végzése céljából. A rendelkezések a számviteli elválasztásra vonatkozó szabályoknak megfelelően kerültek meghatározásra.

A 67. §-hoz

A törvény biztosítja a VPSZ függetlenségét a vasúti társaságoktól.

Ennek érdekében a törvény egyrészt kizárja azt, hogy a VPSZ vasúti tevékenység végzésére jogosító működési engedélyt szerezzen. A törvény megtiltja továbbá, hogy a VPSZ vasúti társaságban tulajdoni részesedést szerezzen, illetőleg - a feladatainak ellátására vonatkozó jogviszony kivételével - a Magyar Vasúti Hivatal jóváhagyásához köti a VPSZ és a vasúttársaságok közötti bármilyen jogviszony létesítését.

A törvény másrészt szigorú összeférhetetlenségi szabályokat állapít meg a VPSZ vezető tisztségviselőire - az Áht. 95/A. §-ának (2) bekezdése értelmében kötelezően létrehozandó - felügyelő bizottságának tagjaira, valamint érdemi ügyintézőjére vonatkozóan.

A VPSZ működésének finanszírozása nem költségvetési forrás biztosításával történik, ennek megfelelően a 65. § meghatározza a VPSZ által ellátott feladatok ellenében a vasúti pályahálózatot működtető vasúti társaság által teljesítendő ellenszolgáltatást.

Miután a törvény 55. §-a (5) bekezdésének c) pontja értelmében a kapacitás-elosztás költségei - a külön jogszabályban meghatározottak szerint - beépülnek a hálózat-hozzáférési díjakba, a törvény lehetőséget biztosít arra, hogy a jogszabály feljogosítsa az integrált vasúti társaságot a VPSZ-nek teljesített ellenszolgáltatás összegének a hálózat-hozzáférési díjban történő érvényesítésére. Így végső soron a VPSZ szolgáltatásaiért azok fizetnének, akiknek érdekében az a tevékenységét végzi.

Tekintettel arra, hogy a vasúti pályahálózatot működtető integrált vasúti társaság és a VPSZ között a törvény keletkeztet jogviszonyt, a Ptk. 198. §-ának (3) bekezdésében foglaltak értelmében arra a szerződésekre vonatkozó szabályokat kell alkalmazni.

Figyelembe véve azt, hogy a VPSZ vezető tisztségviselője, valamint érdemi ügyintézője feladatainak ellátása során üzleti titok birtokába kerül, az ezzel kapcsolatos rendelkezéseket is a törvényben megállapítani.

A 68. §-hoz

A vasúti forgalom zavartalan, biztonságos lebonyolításában a műszaki előírások maradéktalan betartása mellett fontos szerepe van a forgalmat kiszolgáló személyzetnek. A törvény erre tekintettel előírja, hogy a vasúti közlekedés keretében a vasúti forgalom közvetlen ellátásában csak az vehet részt, aki a jogszabályban meghatározott képesítéssel rendelkezik és az egészségügyi alkalmasság követelményeinek megfelel.

A törvény a vasúti közlekedési piac többszereplőssé válására, valamint az egységes vasúti szervezet felbomlására tekintettel a korábbi szabályozástól eltérően csak a közforgalmú személyszállítást végző vasúti társaság dolgozói részére nyújtandó utazási és fuvarozási kedvezményről rendelkezik. E vasúti társaságok nyújtják ugyanis a kedvezményekkel érintett szolgáltatásokat.

A vasútegészségügyi szervezettel kapcsolatban a jelenleg hatályos törvényi szabályozás jelenik meg a törvényben. Természetesen a vasútegészségügyben és társadalombiztosításban dolgozó munkavállalókat is megilletik a fenti vasutaskedvezmények.

A 69-72. §-hoz

Arról, hogy a korábban liberalizált állami iparágak (hírközlés, posta, energia) hasonlóan a vasút szabályozását is egy, az ágazati törvény alapján működő, a tulajdonosi jogokat is gyakorló miniszternek irányítási szempontból nem alárendelt hivatal végezze, 2005. május 11-én született politikai döntés. A 2005. május 11-én a Miniszterelnök Kabinetiroda által készített emlékeztetője szerint „A létrehozandó Vasúti Hivatal piacszabályozási, piacfelügyeleti funkciókat lásson el, kialakításakor a GKM-től nagyobb függetlenségre kell törekedni”. A törvény megalkotásakor ennek az elvárásnak úgy feleltünk meg, hogy a vasúti törvénybe a Magyar Vasúti Hivatal esetében a Nemzeti Hírközlési Hatóság és a Magyar Energia Hivatalra vonatkozó rendelkezéseket vettük át. Az ilyen döntéseknek a fogyasztók és a befektetők érdekeit is garantálniuk kell, aminek legfőbb letéteményese a döntést meghozó árszabályozó hatóság (Nemzeti Hírközlési Hatóság, Magyar Energia Hivatal, Magyar Vasúti Hivatal) irányítási függetlensége az adott szektorban tulajdonosként, rövid távú gazdasági érdekkel jelen lévő állami vagy önkormányzati szervtől. A Tpvt. alapján ez a függetlenség önmagában nem garantálható. A Gazdasági Versenyhivatal esetében ez a garancia alkotmányos szintű, a GVH közjogi státusából fakad. Az árszabályozó hatóságok esetében a jelenlegi magyar modell szerint a függetlenség garanciája a szervezetre vonatkozó legfontosabb rendelkezések törvényi szintű kijelölése, a szervezet vezetőjének irányítási függetlensége az ágazatban tulajdonosi döntéseket gyakorló minisztertől, illetve a szervezet első számú vezetőjének a politikai ciklusokon túlívelő megbízatása.

A Kormány 2005. július 27-én úgy döntött, hogy „A vasúti szabályozásnak a teljes versenyegyenlőség biztosítása érdekében történő korszerűsítésére elő kell készíteni a szükséges törvényi szintű szabályozást. Ennek keretében létre kell hozni a piacfelügyeleti hatósági szervként működő Magyar Vasúti Hivatalt” 2006. január 1-jei határidővel. A Kormány által jóváhagyott előterjesztés szerint „A Magyar Vasúti Hivatalt a korábban liberalizált iparágak piaci szabályozó hatóságaihoz (Nemzeti Hírközlési Hatóság, Magyar Energia Hivatal, Polgári Légiközlekedési Hatóság) hasonlóan kell felállítani”. A Kormány döntése előtt többször megvizsgáltuk a lehetőségét annak, hogy esetleg már meglévő szervezethez telepítsük az új, piacnyitásból eredő feladatokat. Egyes európai tagállamokban a vasúti versenyfelügyelet és a piaci felügyelet egy szervezeten belül van (Nagy-Britannia, Hollandia), de a magyar közjogi berendezkedés nem teszi lehetővé a szabályozó szervi feladatok Gazdasági Versenyhivatalhoz való telepítését. A Magyar Energia Hivatal bővítését többek között azért vetettük el, mert a vasútról szólói törvényen kívül a villamos energiáról szóló és a gázszolgáltatókról, távhőről szóló törvényeket is módosítani kellett volna. A Magyar Vasúti Hivatal a Nemzeti Hírközlési Hatósághoz és Magyar Energia Hivatalhoz hasonló szabályozása lehetővé teszi, hogy a későbbiekben, egy átfogó szabályozási reform keretében, ezeket a rokon feladatokat ellátó szerveket az Országgyűlés esetleg összevonja. Mindez azonban az Ártörvény koncepcionális felülvizsgálata nélkül jelenleg nem képzelhető el. Ilyen funkcionális csoportosításra Európában most történnek az első kezdeményezések (Németországban, Észtországban, illetve Nagy-Britanniában).

A vasút liberalizációja Európai Uniós tagságunkkal járó kötelezettség. A legtöbb EU tagállam már létrehozta szabályozó szervezeteit (Csehország - Pályahatóság, Dánia - Nemzeti Vasúti Hivatal, Észt Vasúti Felügyelet, Finn Vasúti Hivatal, Németország - Szövetségi Vasúti Hivatal, Litvánia - Állami Vasúti Felügyelet, Lettország - Állami Vasúti Hivatal, Lengyelország - Vasúti Közlekedési Hivatal, Svéd Vasúti Ügynökség, Nagy-Britannia - Vasútszabályozási Hivatal). Magyarország az állami vasúti társaság és az állam feladatainak szétválasztásában és a piacnyitásban az előírt határidőktől elmarad, amely nem teszi lehetővé a hazai pályadíjbevétel növelését és a stabil befektetői környezet létrehozását. Az Európai Bizottság ügyben illetékes főigazgatósága már 2005. május 2-án levélben kért tájékoztatást a piac szabályozó szerv felállításáról. A tárca június 14-én a politikai döntésnek megfelelően a Bizottságnak olyan értelmű tájékoztatást tett, hogy a szabályozó szervet, a megfelelő hatáskörökkel, függetlenséggel és adminisztratív kapacitással Magyarország január 1-ig állítja fel Magyar Vasúti Hivatal néven. Mindez több mint másfél éves elmaradást jelent az Irányelvekben rögzített határidőkhöz képest és további késlekedés következmények nélkül nem képzelhető el, a Bizottság ugyanis Irányelvben rögzített kötelezettségénél fogva az Európai Tanács és az Európai Parlament felé jelentést készít eddig az időpontig az egyes tagállamokban létrejött vasúti piac és piacfelügyeleti szervek működéséről.

Tekintettel arra, hogy a kormányzati közlekedéspolitika stratégiai célkitűzése az első vasúti csomag által felvázolt piaci modell megteremtése a magyar vasúti közlekedés területén, a törvény - a kapacitás-elosztási irányelvben foglaltakkal összhangban - önálló, egységes szabályozó hatóságként hozza létre a Magyar Vasúti Hivatalt (a továbbiakban: Hivatal) a vasúti közlekedés piacának állami felügyeletével kapcsolatos feladatainak ellátására.

Ennek megfelelően a törvény - a vasúti társaságok működési engedélyeinek kiadásán túlmenően - a Hivatal hatáskörébe utalja a piaci szereplőknek a kapacitás-elosztással kapcsolatos jogorvoslati kérelmeinek elbírálását, valamint a vasúti közlekedési piac felügyeletét (monitoring).

A vasúti közlekedési piac, illetőleg a hatékony verseny felügyeletével összefüggésben a törvény ugyancsak a Hivatal hatáskörébe utalja egyes, a vasúti pályahálózat-kapacitás biztosítására vonatkozó megállapodások jóváhagyását, a piaci szereplők közötti, a hálózat-hozzáférési díjakra vonatkozóan - a jogszabályok keretei között - nyújtható kedvezményekkel kapcsolatos tárgyalások felügyeletét, valamint annak eldöntését, hogy mely vasúti pályahálózatok működtetői mentesülhetnek a megkülönböztetéstől mentes, nyílt hozzáférés biztosításának kötelezettsége alól.

A fentiekkel összhangban kerültek megállapításra a törvényben a Hivatal szervezetére vonatkozó rendelkezések is. A Magyar Vasúti Hivatal felállítására vonatkozó Irányelvi előírások, feladatai és jogállása gyakorlatilag azonos a Magyar Energia Hivataléval és a Nemzeti Hírközlési Hatóságéval. Ennek megfelelően a Hivatal önállóan gazdálkodó költségvetési szervként működik a törvényben meghatározott önálló feladattal és hatáskörrel.

A Hivatal saját bevétellel rendelkezik, amely részben a Hivatal felügyeleti tevékenységéért az engedélyes vasúti társaságok által fizetendő felügyeleti díjakból, részben pedig a Hivatal kérelemre induló hatósági eljárásért fizetendő igazgatási-szolgáltatási díjakból tevődik össze.

A Hivatal függetlenségének, valamint kiszámítható, gyakori változásoktól mentes működésének biztosítása érdekében a Hivatalt a Kormány irányítja, a miniszter részére csak felügyeleti jogkört állapít meg a törvény.

A törvény - a jogalkotásról szóló 1987. évi XI. törvényben foglaltakkal összhangban - tartalmazza a Hivatal elnökének, illetve elnökhelyettesének jogállására, megbízatásuk keletkezésére, illetőleg megszűnésére, valamint az ezek feladataira vonatkozó, továbbá a Hivatal köztisztviselőinek közszolgálati jogviszonyára irányadó - a köztisztviselők jogállásról szóló 1992. évi XXIII. törvény szabályaitól - eltérő rendelkezéseket.

A kapacitás-elosztási irányelv 30. cikkében foglaltak értelmében ugyanakkor a szabályozó hatóságnak szervezeti és döntéshozatali értelemben egyaránt függetlennek kell lennie a vasúti közlekedésben részt vevő valamennyi más szervezettől.

A törvény az irányelvnek eleget téve rendkívül szigorú összeférhetetlenségi szabályokat állapít meg mind a Hivatal vezetőire, mind annak köztisztviselőire vonatkozóan.

A 73. §-hoz

E § tartalmazza a Hivatal hatáskörének szabályozását.

A Hivatal főbb hatáskörei a következők:

- a kapacitás-elosztással kapcsolatos jogorvoslati kérelmek elbírálása,

- a vasúttársaságok működési engedélyének kiadása, módosítása, felfüggesztése, visszavonása, a működési engedély feltételei fennálltának ellenőrzése,

- a közforgalmú vasúti szolgáltatások piacának felügyelete,

- a vasúti pályahálózat-kapacitás elosztásának, valamint a vasúti pályahálózathoz való nyílt hozzáférésre jogosult, valamint a pályavasúti társaság vagy integrált vasúti társaság között a Hálózati Üzletszabályzatban foglaltak szerinti kedvezmények biztosítására vonatkozó tárgyalások felügyelete,

- a személyszállítási üzletszabályzat, az árufuvarozási üzletszabályzat, valamint a vontatási üzletszabályzat jóváhagyása

- a pályahálózat-kapacitás biztosításával kapcsolatos keret-megállapodások jóváhagyása,

- a vasúti pályahálózat működtetője, a hozzáférésre jogosult vagy a VPSZ kérelme alapján döntés vasúti pályák nyílt hozzáférésűvé, illetve nyílt hozzáférés alól mentessé történő minősítéséről,

- a közforgalmú vasúti szolgáltatások piaca fejlődésének nyomon követése, elemzése és értékelése,

- a működési engedélyek nyilvántartása.

A törvény az Irányelvben előírt esetekben felhatalmazza a Hivatalt az Európai Bizottsággal és a nemzeti társhatóságokkal való kapcsolattartásra és információcserére.

A 74. §-hoz

A 73. § tartalmazza a Hivatal eljárására vonatkozó, a közigazgatási hatósági eljárás és szolgáltatás általános szabályairól szóló 2004. évi CXL. törvényhez (a továbbiakban: Ket.) képest - annak felhatalmazása alapján megállapított - eltérő rendelkezéseket.

A 75-76. §-hoz

E §-ok szabályozzák a Hivatalnak a vasúti közlekedési piac felügyeletével kapcsolatos jogkörét, illetve feladatait.

A piacfelügyeleti tevékenység általános értelemben azt jelenti, hogy a közigazgatási szerv a piaci szereplők tevékenységét egészben vagy részletében megvizsgálja, és feljogosítottságának keretei között intézkedéseket foganatosít, vagy az erre illetékes szervhez jelzéssel szolgál.

Miután a Gazdasági Versenyhivatal az általános versenyhatósági feladatokat látja el, a vasúti közlekedésre vonatkozó erősen szakmai jellegű szabályozásra tekintettel indokolt volt - a vasúti közlekedés sajátosságait figyelembe vevő - speciális piacfelügyeleti jogköröket biztosítani a Magyar Vasúti Hivatal számára.

A törvény a piacfelügyeleti intézkedések érvényesülése érdekében szigorú szankciórendszer alkalmazására jogosítja fel a Hivatalt, amely - végső esetben - a vasúti társaság működési engedélyét is visszavonhatja.

A 77-79. §-hoz

A 77. § a Hivatal hatáskörébe utalja a vasúti pályahálózathoz történő nyílt hozzáférés biztosításával kapcsolatos jogviták eldöntését.

Ennek megfelelően jogvitás eljárás kezdeményezhető a Hivatalnál abban az esetben, ha

- a pályavasúti társaság, a VPSZ, vagy az integrált vasúti társaság megsértette a Hálózati Üzletszabályzat valamely rendelkezését,

- a Hálózati Üzletszabályzatban foglaltak nem felelnek meg az egyenlő bánásmód követelményének,

- a pályahálózat-hozzáférési díjakra vonatkozó rendelkezések megsértése esetén,

- a pályahálózat-kapacitás elosztási eljárás során megsértették a törvényben, a külön jogszabályban, valamint a Hálózati Üzletszabályzatban foglalt előírásokat,

- a pályahálózat-kapacitás biztosítására vonatkozó eseti igénybejelentés elintézése során eljárási szabálysértés történt, vagy annak eredménye jogszabálysértő vagy ellentétes a Hálózati Üzletszabályzatban foglaltakkal,

- a vasúti pályahálózat-kapacitás biztosítására vonatkozó eseti igénybejelentés elintézése során eljárási szabálysértés történt, vagy annak eredménye jogszabálysértő vagy ellentétes a Hálózati Üzletszabályzatban foglaltakkal,

- valamely szerződő fél megsértette a pályahálózathoz való nyílt hozzáférés tárgyában kötött szerződést, vagy a menetvonal igénybevételéért fizetendő hálózat-hozzáférési díj mértéke jogszabálysértően, vagy a Hálózati Üzletszabályzatba ütköző módon került megállapításra.

A jogvitás eljárás kezdeményezésére jogosultak

- a hozzáférésre jogosultak, valamint

- a nyílt hozzáférésű pályahálózatot működtető pályavasúti társaság, illetőleg integrált vasúti társaság.

Tekintettel arra, hogy a vasúti közlekedés működőképességének fenntartása miatt kiemelkedő érdek fűződik a nyílt hozzáféréssel kapcsolatos jogviták gyors rendezéséhez, a törvény határidőt állapít meg az eljárás megindítása iránti kérelem előterjesztésére. A kérelem előterjesztésére nyitva álló határidőt a törvény a jogsértésről való tudomásszerzéstől számított 15 napban állapítja meg.

A törvény a kérelem előterjesztésére - a jogsértés megtörténtétől számított - 3 hónapos objektív határidőt is megállapít, amelynek elmulasztása esetén a kérelem akkor sem terjeszthető elő, ha a jogsértés a három hónap elteltét követően jutott az eljárás megindítására jogosult tudomására.

A kapacitás-elosztással kapcsolatos eljárási szabálysértés esetén előterjeszthető kérelem esetében a 15 napos határidőt a üzemi menetrend-tervezet közzétételi időpontjától kell számítani.

A törvény meghatározza a kérelem alapvető tartalmi elemeire, valamint az ahhoz csatolandó dokumentumokra vonatkozó - a Ket.-hez képest eltérő - szabályokat. A kérelem előterjesztésével egyidejűleg meg kell fizetni az igazgatási-szolgáltatási díjat is.

A törvény 78. §-a tartalmazza a jogvitás eljárás Ket.-hez képest - annak felhatalmazása alapján megállapított - eltérő rendelkezéseket.

A törvény 79. §-a taxatíve meghatározza, hogy a Hivatal milyen határozatokat hozhat a nyílt hozzáférés biztosításával kapcsolatosan előterjesztett jogvitás eljárásban.

A törvény lehetőséget biztosít arra, hogy a Hivatal a törvényben meghatározott jogkövetkezményeket egymás mellett alkalmazza.

A törvény meghatározza továbbá a Hivatal által alkalmazható ideiglenes intézkedések körét.

A Hivatalnak az ideiglenes intézkedést elrendelő határozata ellen fellebbezésnek nincs helye, azonban az ügyfél a határozat ellen a közléstől számított 15 napon belül halasztó hatályú jogorvoslati kérelmet terjeszthet elő. A bíróság a kérelem tárgyában 15 napon belül nemperes eljárásban, végzéssel dönt.

A 80. §-hoz

E § szabályozza a közlekedési hatóságnak a vasúti közlekedéssel kapcsolatos hatásköreit, meghatározva egyúttal, hogy a közlekedési hatóság melyik szerve jár el I. fokon a hatáskörébe utalt ügyekben.

A közlekedési hatóság feladat- és hatásköre különösen a következőkre terjed ki:

- műszaki engedély kiadása,

- a tanúsítvány (kiegészítő tanúsítvány) és az engedély kiállítása, meghosszabbítása, módosítása és visszavonása, valamint az abban foglalt feltételek teljesítésének ellenőrzése,

- egyes - külön jogszabályban meghatározott - vasúti közlekedés biztonságával összefüggő munkaköröket betöltő vasúti szakemberek vizsgáztatása, valamint a vasútbiztonsággal összefüggő képzést nyújtó szervezetek ellenőrzése,

- a vasúti pálya, az üzemi létesítmények, a vasúti járművek, valamint a vasúti közlekedéssel összefüggő tevékenységek ellenőrzése abból a szempontból, hogy megfelelnek-e a jogszabályok előírásainak és a hatósági engedélyekben foglaltaknak (a továbbiakban: felügyeleti tevékenység),

- vasúti járművek és vasúti járműre szerelt vasútüzemi célt szolgáló kazánok és nyomástartó edények hatósági jelzésének kiadása,

- vasúti járművek nyilvántartásának külön jogszabályban meghatározottak szerinti vezetése,

- a nemzeti vasútbiztonsági szabályok érvényesülésének figyelemmel kísérése, azon módosítására vonatkozó törvény kidolgozása, és a módosítással kapcsolatban az érdekeltekkel - ideértve a vasúti társaságokat, a gyártókat és karbantartókat, valamint a felhasználók és a vasúti dolgozók képviselőit is - való egyeztetés lefolytatása,

- éves vasútbiztonsági jelentés készítése,

- a tanúsítvány (kiegészítő tanúsítvány) megszerzéséhez szükséges tudnivalókról ingyenesen hozzáférhető - külön jogszabály szerinti tartalommal összeállított - útmutató készítése,

- együttműködés és információcsere az EGT más államaiban működő vasútbiztonsági hatóságokkal.

A törvény értelmében a közlekedési hatóság kérelemre indult eljárásáért igazgatási-szolgáltatási díjat kell fizetni.

A vasúti létesítmények engedélyezésére vonatkozó hatósági határozatok speciális műszaki jellegű vonatkozásaira tekintettel a törvény a Ket.-hez képest - annak a 15. § (3) bekezdésében foglalt felhatalmazása alapján - differenciáltabban szabályozza az ügyfél fogalmát ezen eljárások esetében.

A vasúti közlekedés dinamikus fejlesztéséhez fűződő kiemelkedő társadalmi érdekre tekintettel szükséges volt biztosítani a törvényben a vasúti létesítmények engedélyezésével kapcsolatos közigazgatási eljárások rövid időn belül történő befejezésének lehetőségét.

Ennek megfelelően - minden esetben a Ket. felhatalmazása alapján - a törvény az eljárás gyorsítására vonatkozó rendelkezéseket állapít meg az érintettek jogorvoslati jogának biztosítása mellett.

A vasútbiztonsági célok teljesülésének vizsgálata érdekében - a vasútbiztonsági irányelv előírásának megfelelően - a közlekedési hatóság minden év szeptember 30-áig a vasútbiztonsági hatósági feladat- és hatáskörben külön jogszabályban meghatározott tartalommal éves jelentést tesz közzé.

Irányelvi előírásra tekintettel is a közlekedési hatóság a vasútbiztonság körébe tartozó feladatait nem ruházhatja át, és annak elvégzésére más szervezetet - közigazgatási szerv kivételével - nem kérhet fel.

A 81. §-hoz

E § határozza meg a közlekedési hatóság ellenőrzési jogkörét, valamint az ellenőrzés során feltárt jogsértés esetén alkalmazható jogkövetkezményeket.

A 82. §-hoz

A törvény a személyes adatok védelméről és a közérdekű adatok nyilvánosságáról szóló 1992. évi LXIII. törvényben foglaltaknak megfelelően pontosan szabályozza

- a közlekedési hatóság és a Magyar Vasúti Hivatal által kezelhető adatok körét,

- az adatkezelés célját, illetve feltételeit,

- az adatok megismerhetőségét,

- az adatkezelés időtartamát.

A Hivatal adatkezelését az teszi szükségessé, hogy az engedélyezési Irányelv a vasúttársaságok üzleti jóhírnevének igazolására vonatkozó előírásai között megjelenik a menedzsment büntetlen előéletére vonatkozó feltétel, amit igazolni kell.

A 83. §-hoz

A Hivatal és a közlekedési hatóság a vasúti közlekedés piacán folyó hatékony verseny fenntartása érdekében a törvényben meghatározottak szerint köteles együttműködni az általános versenyhatósági feladatokat ellátó Gazdasági Versenyhivatallal.

A 84. §-hoz

E § határozza meg az üzleti titok megtartására vonatkozóan a Magyar Vasúti Hivatalra, illetőleg a közlekedési hatóságra, valamint azok alkalmazottaira irányadó - a Ket-hez képest eltérő - rendelkezéseket.

A 85. §-hoz

A törvény - a gazdasági társaságokról szóló 1997. évi CXLIV. törvény 4. §-ának (4) bekezdésében foglaltakkal összhangban - lehetővé teszi, hogy az egyszemélyes részvénytársaság a vasúti közlekedési tevékenységéhez kapcsolódó tevékenységet végző gazdasági társaságnak egyedüli tagja, illetve egyedüli részvényese legyen.

A törvény a közlekedési hatóság, valamint a Hivatal ellenőrző funkciójának erősítése érdekében előírja, hogy az e szervek által kiszabott bírság adók módjára behajtandó köztartozásnak minősül.

-----STARTING---POINT---VEGE---

A 86-91. §-hoz

A hatálybaléptetéssel kapcsolatos, felhatalmazó, jogharmonizációs és más törvényeket módosító rendelkezéseket tartalmaz.