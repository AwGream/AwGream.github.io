1997. évi LXXIII. törvény indokolása

a Büntető Törvénykönyvről szóló 1978. évi IV. törvény módosításáról

-----STARTING---POINT---ALTALANOS--- 

A törvény a szankciórendszer felülvizsgálatát tűzte ki célul. Ez lényegében két terület vizsgálatát, illetve átalakítását jelenti: egyrészt az 1993 óta bekövetkezett többszöri módosítások, amelyek a Btk. egy-egy részterületét érintették (gazdasági bűncselekmények, a feketegazdasággal összefüggő bűnözés, illetve a fiatalkorúak, gyermekek védelme) óhatatlanul aránytalanságokat keletkeztethettek a módosításokkal nem érintett bűncselekmények büntetési tételeivel összevetve. Ezért a módosítás egyrészt a megfelelő arányok visszaállítását célozza, vagyis hogy az egyes büntetési tételek a cselekmény társadalomra veszélyességének a mértékét tükrözzék.

A felülvizsgálat másrészt a Btk. büntetésekre és intézkedésekre vonatkozó rendelkezéseinek a felülvizsgálatára terjed ki, itt az alapvető célkitűzés a differenciáltabb büntetéskiszabási gyakorlat törvényi feltételeinek a megteremtése. Erre pedig azért van szükség, mert

a) Magyarországon még a közép-kelet európai országokkal összevetve is igen magas a szabadságvesztésüket töltők aránya. Feltételezhető, hogy a szabadságelvonással nem járó szankciók törvényi szabályainak jobbításával emelkedhetne azoknak a száma, akikkel szemben szabadságelvonással nem járó szankciók hatásosan alkalmazhatók lennének. Ha nem akarjuk a szabadságvesztés büntetésüket töltők számának jelentős emelését - ami igen sokba kerül a társadalomnak -, a szigorító rendelkezésekkel egyidejűleg ki kell alakítani a jelenleginél hatékonyabban működő alternatív (szabadságelvonással nem járó) szankciókat.

b) Ugyanakkor megfigyelhető, hogy egyes súlyos bűncselekményeknél esetenként indokolatlanul enyhe a büntetéskiszabási gyakorlat, ezért a törvény másik célja, hogy gondoskodjék arról: ilyen ítéletek ne szülessenek.

Az elmúlt hét évben a törvények és az Alkotmánybíróság határozatai huszonkét esetben változtattak a Büntető Törvénykönyv rendelkezésein. A módosítások kilenc törvényi tényállást helyeztek hatályon kívül, újrafogalmaztak tizennyolc régi és beiktattak negyvenegy új tényállást. Ezen túlmenően több bűncselekmény büntetési tétele is megváltozott. A büntetési tételek módosításai (amelyek minden esetben a büntetés szigorítását jelentették) kifejezésre juttatták, hogy az új társadalmi-politikai viszonyok között a személyi szabadság, az emberi méltóság és a becsület kiemelkedő értékek, valamint azt, hogy szigorúbban ítélendő meg a tett, ha az áldozat kiskorú. Ugyanakkor egyes bűncselekmények hatályon kívül helyezésével igyekezett a törvényhozó a büntetőjogi beavatkozást ésszerű korlátok közé szorítani, de ezzel egyidőben az új bűnözési formák kialakulása, a bűnözés nemzetközivé válása egyes területeken a büntetőjogi fenyegetés kiterjesztését is maga után vonta.

A már említett rendelkezésekkel párhuzamosan enyhültek a többszörös és különös visszaesőkre vonatkozó speciális rendelkezések, megszűnt a Btk. 87. §-ában szabályozott ún. enyhítő rendelkezés kivételessége. Az 1993. évi XVII. törvény hatálybalépése utáni ítélkezési gyakorlat elemzése azt mutatta, hogy ez utóbbi rendelkezés következtében a kiemelkedő tárgyi súlyú - különösen az élet elleni és más súlyos erőszakos bűncselekmények tekintetében - enyhült az ítélkezési gyakorlat. A súlyosabb büntetés kiszabásának azonban ezekben az esetekben sem lenne törvényi akadálya. A törvényi büntetési tétel és a büntetéskiszabási gyakorlat viszonyát elemezve egyértelműen megállapítható, hogy a bíróságok ítéleteik döntő részében a törvényi büntetési tétel középmértéke alatti, általában a minimum körüli sávban szóródó büntetéseket szabnak ki. Ebből következik, hogy amennyiben a jogalkotó a bíróságokat a szigorúbb ítélkezési gyakorlat irányába kívánja befolyásolni, akkor ezt elsősorban a törvényi büntetési tétel minimumának emelésével, illetve az enyhítő szakasz alkalmazhatóságára vonatkozó szabályok módosításával érheti el. A büntetési tétel maximumának gyakorlati jelentősége csaknem elhanyagolható. Ezt jól érzékelteti a rablás miatt kiszabott büntetések vizsgálata. 1985-ben rablás miatt 1100 főt ítéltek el: az enyhítő rendelkezés alkalmazásával a törvényi büntetési tétel minimuma alatti büntetés kiszabására 30,6%-ban, a két év és a középmérték közötti büntetés kiszabására 57,3%-ban és a középmérték és a maximális nyolc év közötti büntetés kiszabására mindössze 11,4%-ban került sor. A nyolc évnél súlyosabb büntetések aránya (annak ellenére, hogy a minősített esetet megvalósítók és a halmazati bűnelkövetők aránya 51,3% volt és itt a kiszabható büntetés maximuma tizenkét év lett volna) mindössze 0,8% volt.

A szabadságvesztés jelenlegi tizenöt, halmazati vagy összbüntetés esetén a húsz évi felső határa megfelelő és alkalmas eszköznek látszik a Btk. 37. §-ában megfogalmazott büntetési célok elérésére.

A fenti indokok alapján a törvény nem szigorítja a büntetések generális minimumát és maximumát, egyes kiemelkedően súlyos bűncselekményeknél az enyhítő rendelkezések alkalmazásának korlátozásával kívánja elérni a büntetéskiszabási gyakorlat szigorodását. Az életfogytig tartó szabadságvesztés büntetéseknél megtartja a feltételes szabadságra bocsátás lehetőségének a tizenöt-huszonöt év közötti meghatározását, kivéve azokat a legsúlyosabb élet elleni bűncselekményeket, ahol a büntethetőség nem évül el: ebben az esetben a bíróság a feltételes szabadságra bocsátás legkorábbi időpontját húsz és harminc év között határozhatja meg. (Ez lényegében azt a kört öleli fel, ahol a mai ítélkezési gyakorlatban életfogytig tartó szabadságvesztés kiszabására sor kerül.)

A Büntető Törvénykönyv Különös Részében az egyes bűncselekményeknél meghatározott büntetési tételek felső határának emelésére csak ott kerül sor, ahol a törvény új, súlyosabban minősítő körülményeket iktat be, az alsó határ emelésére pedig az arányosítás érdekében az élet elleni és a közlekedési bűncselekmények vonatkozásában ott, ahol az öt éves büntetési tételnél a hatályos rendelkezések nem tartalmaznak alsó határt (testi sértés minősített esetei, foglalkozás körében elkövetett halált okozó veszélyeztetés, halálos közúti baleset okozása, családi állás megváltoztatása, kiskorú veszélyeztetése stb.).

Az időközben bekövetkezett törvénymódosításokra, az új bűnelkövetési formákra reagál a törvény a jogosulatlan pénzügyi szolgáltatási tevékenység és a jogosulatlan befektetési szolgáltatási tevékenység bűncselekménnyé nyilvánításával, a rossz minőségű termék forgalomba hozatala előkészületének büntetendővé nyilvánításával, a gyermekpornográfia önálló büntetőjogi üldözhetőségének a megteremtésével.

Fontos rendelkezései még a törvénynek a szervezett bűnözéshez kapcsolódó rendelkezések, valamint az erőszakos szexuális bűncselekményeknél a tizenkét év alatti életkor minősítő körülményként való értékelése és az, hogy a törvény szerint a házassági életközösségen belüli szexuális erőszak is büntethető lenne.

-----STARTING---POINT---RESZLETES---

Az 1. §-hoz

A törvény 1. §-a szélesíti a határozott tartamú szabadságvesztésnél a feltételes szabadságra bocsátás lehetőségét: amennyiben három évnél nem súlyosabb szabadságvesztést szab ki a bíróság, rendelkezhet akként, hogy a feltételes szabadságra bocsátásra már a büntetés felének végrehajtása után sor kerülhet. Az elítélt többszörös visszaeső volta olyan körülmény, amely nem egyeztethető össze a feltételes szabadságra bocsátás ilyen nagy mérvű kedvezményével, ezért nem alkalmazható e rendelkezés a többszörös visszaeső esetében.

A 2. §-hoz

A törvény 2. §-a az életfogytig tartó szabadságvesztésnél a feltételes szabadságra bocsátás legkorábbi időpontját módosítja. A legsúlyosabb élet elleni bűncselekményeknél - amelyeknek a büntethetősége nem évül el - felemeli a feltételes szabadságra bocsátás lehetőségének időpontját: a bíróság húsz és harminc év között határozhatja meg. A hatályos rendelkezések szerinti tizenöt-huszonöt év közötti feltételes szabadságra bocsátás lehetősége is megmarad, pl. az életfogytig tartó szabadságvesztéssel büntetendő állam elleni bűntetteknél.

A 3. §-hoz

1. A szabadságelvonással nem járó szankciók közül más országok büntetéskiszabásában is egyre nagyobb figyelmet kap a közérdekű munka vagy az ehhez hasonló jogintézmény. Magyarországon igen ritkán alkalmazzák ezt a büntetési nemet, ennek oka a közismert gyakorlati nehézségeken felül (nemigen áll rendelkezésre megfelelő természetű és mennyiségű munkahely), vélhetően az is, hogy a bíróságok nem szívesen alkalmaznak olyan jogkövetkezményt, amelynek a mikénti végrehajtása az ítélet meghozatalakor nem határozható meg. A törvény ez utóbbi gondon kíván segíteni, amikor előírja, hogy a bíróság az ítéletében határozza meg, milyen természetű munkát köteles végezni a közérdekű munkára ítélt, és a munka természetének meghatározásakor figyelemmel kell lenni az elítélt egészségi állapotára és képzettségére is.

2. A hatályos rendelkezések [a büntetések és intézkedések végrehajtásáról szóló 1979. évi 11. tvr. (továbbiakban Bvtvr.) 61. § (2) bekezdése] szerint egy napi közérdekű munkának számít a legalább négy órai, de a legfeljebb nyolc órai munkavégzés is. Ez azt eredményezheti, hogy az azonos tartamban kiszabott büntetés egyes esetekben kétszer annyi munkavégzéssel teljesíthető. A bíróság által azonos tartamban kiszabott közérdekű munkának a végrehajtás során is azonos idejű munkavégzésben kell megvalósulnia. Ezért a törvény meghatározza, hogy hány óra felel meg egy napi munkavégzésnek. Ugyanakkor nem kívánja korlátozni azt, hogy a munka jellege vagy a munkahely igénye alapján ennél többet vagy kevesebbet teljesítsen egy nap az elítélt. Ezért a Bvtvr. rendelkezésein nem változtat.

A 4. §-hoz

A Btk. hatályos rendelkezése [315. § (2) bekezdése] a gazdasági bűncselekmények elkövetőinél szélesíti ki a foglalkozástól eltiltás mellékbüntetés alkalmazása szempontjából a foglalkozás fogalmát. A törvény ezt minden bűncselekményre kiterjeszti, ezért a foglalkozástól eltiltás általános szabályai között helyezi el az értelmező rendelkezést.

Az 5. §-hoz

A törvény értelmező rendelkezést tartalmaz a bűnszervezetre és a bűnszervezet tagjakénti elkövetéshez mind a Btk. Általános Részében, mind a Különös Részében jogkövetkezményeket fűz. A törvény 5. §-a - az általános feltételek fennállása esetén - kötelezővé teszi a vagyonelkobzást, ha a bűncselekményt bűnszervezet tagjaként követik el, feltéve, hogy ez a bűncselekmény minősítő körülménye.

A 6. §-hoz

A törvény 6. §-a egyes kiemelkedő tárgyi súlyú bűncselekményeknél csak különös méltánylást érdemlő esetben teszi lehetővé, hogy a bíróság a Különös Részben meghatározott büntetési tételnél enyhébb főbüntetést szabjon ki. A törvény ilyen bűncselekményeknek tekinti azokat a bűntetteket, amelyek büntethetősége nem évül el, az e körön kívül eső emberrablás, terrorcselekmény, légijármű hatalomba kerítése bűncselekményét, továbbá a rablás súlyosabban minősülő eseteit, valamint a szándékosan elkövetett gazdasági és vagyon elleni bűncselekményeket akkor, ha az elkövetési érték, kár stb. a kétszáz millió forintot meghaladja.

A 7-8. §-hoz

A hatályos rendelkezések szerint fiatalkorúval szemben közérdekű munka nem szabható ki. Mivel a Btk. fiatalkorúnak azt tekinti, aki a bűncselekmény elkövetésekor nem töltötte be a tizennyolcadik életévét, ez a rendelkezés akkor sem engedi meg a közérdekű munka alkalmazását, ha a bírói döntés idején a fiatalkorú már betöltötte a tizennyolcadik életévét. Ez indokolatlanul szűkíti az ilyenkor alkalmazható szankciók körét, ezért a törvény a tizennyolcadik életévét betöltött fiatalkorúnál lehetővé teszi a közérdekű munka kiszabását.

A 9. §-hoz

A törvény 9. §-a értelmező rendelkezést tartalmaz a bűnszervezetre. A bűnszervezet tartalmi ismérveinek három elemét - a bűnelkövetés folyamatosságát, a szervezet strukturáltságát, a profitszerzést - emeli ki. A kriminológia ezen túlmenően több ismérvet is felsorol (a szervezet módszerei között szerepel a félelemkeltés, az, hogy beépül a legális gazdaságba, hogy konspirált szervezet, tagjai nem ismerik egymást és a szervezet működését illetően hallgatásra kötelezettek, céljaik eléréséhez felhasználják a konspirációt). A törvény azonban - más államok megoldásához hasonlóan - nem jeleníti meg a Btk.-ban valamennyi ismérvet. Abból indul ki, hogy valamennyi bűnszervezet egyben bűnszövetség is, olyan bűnszövetség, amely nem néhány bűncselekmény elkövetésére jön létre, hanem mintegy bűnöző vállalkozásként folyamatosan folytatja ezt a tevékenységet, tagjai között - előre meghatározott - munkamegosztás van, és tevékenységük célja a minél nagyobb haszon elérése.

A 10. §-hoz

A hatályos rendelkezésekben az 1979. évi 5. tvr. (Btké.) tartalmazza az egyes bűncselekmények törvényi tényállásában szereplő érték, kár, vagyoni hátrány, mérték, adó-, járulék bevétel csökkenés összegét. Ez - különösen az egyébként is eléggé kazuisztikus szabályozást tartalmazó vagyon elleni bűncselekményeknél - áttekinthetetlenné teszi a szabályozást. A törvény egységesíti a rendelkezéseket, azonos fogalom mellé - minden bűncselekményre nézve - azonos összeget rendel. Emellett kismértékben emeli az összeghatárokat is.

A 11-14., 18-20., 33., 36., 40-41., 47. 53. §-hoz

A büntetési rendszer arányosítása érdekében elsősorban az öt évig terjedő szabadságvesztéssel fenyegetett bűncselekmények kategóriáját kellett felülvizsgálni. A személy elleni bűncselekményeknél sokszor hiányzik az alsó határ meghatározása, míg a vagyon elleni bűncselekményeknél ez egy év. Ezt az ellentmondást a törvény úgy oldja fel, hogy ahol az arányosítás megkívánja, egy évtől öt évig terjedő szabadságvesztés kiszabását rendeli.

A 15-17., 27., 34-35., 38., 43-44. §-hoz

A hatályos rendelkezések szerint a közérdekű munka nem mindenütt szerepel alternatív büntetési nemként két évig terjedő szabadságvesztés és pénzbüntetés mellett. A törvény a rövid tartamú szabadságvesztések kiszabásának csökkentése érdekében az ilyen büntetési tétellel fenyegetett vétségeknél beiktatja a közérdekű munka főbüntetést is.

A 21. §-hoz

A törvény az 1991. évi LXIV. törvénnyel kihirdetett, a gyermek jogairól szóló Egyezménnyel összhangban önálló bűncselekményként rendeli büntetni azt, aki kiskorú személyről pornográf képfelvételeket készít, ilyen felvételeket forgalmaz, azzal kereskedik.

A törvény hasonlóan büntetni rendeli azt, aki mások előtt pornográf jellegű műsorban kiskorú személyt szerepeltet, vagy aki a bűncselekmény elkövetéséhez anyagi eszközöket szolgáltat. Végül a (4) bekezdés értelmező rendelkezést tartalmaz a pornográfia fogalmára. A pornográfia, hasonlóan a fajtalansághoz, súlyosan szeméremsértő cselekmény és a nemi vágy felkeltését célozza. Ugyanakkor meghatározó jellemzője a nyíltság, és - ellentétben a fajtalansággal - sokszor nem a fajtalanság elkövetője nemi vágyának felkeltését célozza, továbbá az ábrázolandó magatartás partner közreműködése nélkül is megvalósítható.

A törvény nem értékeli súlyosabban minősítő körülménynek a sértett 14 év alatti korát, a védekezésre képtelen állapot kihasználását, illetve az esetleg alkalmazott erőszakot. Ezek a körülmények - az egyéb feltételek fennállása esetén - az erőszakos közösülés, a szemérem elleni erőszak, a természet elleni erőszakos fajtalanság, illetve a megrontás megállapítását alapozhatják meg.

A 22-24. §-hoz

A törvény az erőszakos nemi erkölcs elleni bűncselekményeknél (erőszakos közösülés, szemérem elleni erőszak, erőszakos természet elleni fajtalanság) szigorúbban rendeli büntetni a cselekményt, ha a sértett tizenkettedik életévét be nem töltött személy.

A nemi erőszakot büntetni rendeli mind a házassági életközösségen kívül, mind azon belül. A házastársak a házasságkötéssel nem mondanak le teljesen szexuális önrendelkezési jogukról, a házasságkötés ténye nem jogosítja fel egyik felet sem arra, hogy a szexuális érintkezést a másik fél akarata ellenére, a házastársnak lelki és sokszor fizikai gyötrelmet előidéző módon gyakorolja. Az, hogy ez a cselekmény csak magánindítványra üldözendő, biztosítja azt, hogy a hatóság a házastársak intim szférájába csak akkor avatkozik be, ha ez a kapcsolat az egyik fél számára elfogadhatatlan.

A 25-26., 29., 31-32., 37., 45-46., 48-52., 54-55. §-hoz

A törvény az üzletszerű kéjelgés elősegítése, az embercsempészés, a robbanóanyaggal vagy robbantószerrel visszaélésnél, a lőfegyverrel vagy lőszerrel visszaélésnél, a kábítószerrel visszaélésnél, a pénzmosásnál, a devizabűncselekménynél, a csempészet és vámorgazdaságnál, a lopásnál, a csalásnál, a rablásnál, az orgazdaságnál súlyosabban minősítő körülményként vezeti be a bűnszervezet tagjakénti elkövetést.

A 29. §-hoz

Az embercsempészés bűncselekménye esetében a törvény büntetendővé nyilvánítja az előkészületet. Az államnak a határforgalom rendjéhez fűződő érdeke egyaránt fontos mind az állam belső biztonsága, mind a más államokkal való együttműködés szempontjából, a törvény a jövőben erre nézve hatékonyabb fellépést tesz lehetővé. Ezen kívül a törvény súlyosabban minősítő körülményként határozza meg a bűnszervezet tagjakénti elkövetést.

A 30. §-hoz

A törvény a közfeladatot ellátó személy elleni erőszak bűncselekménye esetében a gazdasági életben bekövetkezett szervezeti változásoknak megfelelően, valamint a tűzoltói feladatok ellátására létrejött új típusú szervezeti egységekre tekintettel megváltoztatja a közfeladatot ellátó személyek felsorolását.

A 33. §-hoz

A törvény 30. §-a bűncselekménnyé nyilvánítja - meghatározott bűncselekmények tekintetében - a bűnszervezet létrehozását, irányítását, és az ilyen szervezetben betöltött tagságot is. A bűnszervezet fogalmát a Btk. 137. §-ának új 8. pontja határozza meg, a törvény 30. §-a pedig tételesen felsorolja azokat a bűncselekményeket, amelyre a bűnszervezet létrehozásának irányulnia kell. Ez szűkebb kör, mint amikor a bűnszervezet tagjakénti elkövetés minősítő körülményt képez.

A 39. §-hoz

A törvény három évig terjedő szabadságvesztéssel rendeli büntetni a termék minőségének megállapítására vonatkozó szabályok megszegőit.

A 40-42. §-hoz

A törvény bűncselekménnyé nyilvánítja az engedély nélkül végzett pénzügyi szolgáltatási tevékenységet, valamint az értékpapír-titok megsértését és az engedély nélkül végzett befektetési szolgáltatási tevékenységet. Mindkét bűncselekmény elkövethető a kiegészítő szolgáltatási tevékenységekre is. A pénzügyi szolgáltatási, illetve kiegészítő szolgáltatási tevékenység végzésének engedélyhez kötöttségét a hitelintézetekről és a pénzügyi vállalkozásokról szóló 1996. évi CXII. törvény írja elő, míg a befektetési szolgáltatási és kiegészítő szolgáltatási tevékenységről az értékpapírok forgalomba hozataláról, a befektetési szolgáltatásokról és az értékpapír tőzsdéről szóló 1996. évi CXI. törvény rendelkezik.

Az 56. §-hoz

A törvény erejénél fogva nem minősül bűncselekménynek az ötvenezer forint alatti értékre elkövetett rossz minőségű termék forgalomba hozatala.

-----STARTING---POINT---VEGE---

Az 57. §-hoz

A törvény szerint a törvény hatályba lépésével a foglalkozástól eltiltás mellékbüntetés alkalmazása szempontjából foglalkozásnak minősülő esetek felsorolására, a közérdekű munkára, valamint az érték, kár, vagyoni hátrány, mérték, adó- járulék bevétel csökkenés összeghatárának megállapítására vonatkozó egyes büntetőjogi rendelkezések hatályukat vesztik.

A törvénynek előre prognosztizálható költségkihatása nincs. Plusz költségek felmerülése a büntetés-végrehajtási intézetek részéről jöhetne szóba. A szabadságvesztés büntetésüket töltők aránya azonban - figyelemmel a tervezet kettős céljára - nem fog lényegesen emelkedni a módosítás hatálybalépése után sem. A törvény azon rendelkezése, amely három évet meg nem haladó szabadságvesztés kiszabásánál lehetőséget ad - bírói rendelkezés alapján - a feltételes szabadságra bocsátásra, valamint a közérdekű munka újraszabályozása és alkalmazásai körének kiterjesztése a kis- és közepes tárgyi súlyú bűncselekmények elkövetőinél csökkenteni fogja a szabadságvesztés büntetés kiszabását, illetve a büntetés-végrehajtási intézetben töltött időt. Ez tehát kompenzálhatja azt, hogy egyes bűncselekményeknél a tervezet feltételhez köti az enyhítő rendelkezés alkalmazását, és ezzel a büntetéskiszabás szigorítása irányába hat. Ez olyan nagy tárgyi súlyú bűncselekményekre vonatkozik, amelyeknek aránya az összbűnözésen belül igen csekély. Így van ez az életfogytig tartó szabadságvesztésnél is. Az emberölés - életfogytig tartó szabadságvesztéssel is sújtható - minősített eseteinek az összes bűncselekményhez viszonyított aránya 0,03%.