2011. évi XCVI. törvény indokolása

egyes gazdasági tárgyú törvények módosításáról

-----STARTING---POINT---ALTALANOS--- 

A törvény a regisztrációs adó módosításával a piaci folyamatok követését szolgálja a használt gépjárművekre kivetett regisztrációs adó számításához szükséges - 2007. óta változatlan - avultatási skála felülvizsgálatával.

A törvény jövedéki adót érintő módosítása egyfelől vonatkozik az üzemanyagok jövedéki adóztatására, másfelől a dohánytermékek jövedéki adómértékének fokozatos, többlépcsős emelésére.

Az E85 üzemanyag és a benzin piaci árának összehasonlítása alapján az E85 - a rosszabb hatásfok miatt indokolt értéknél nagyobb - árelőnyt élvez a benzinnel szemben. Ezért a törvény szerint csökken az E85-re nyújtott jövedéki adókedvezmény mértéke. A törvény az indokolatlan árelőny miatti jövedéki adóbevétel kiesés megszüntetését költségvetési szempontból fogalmazza meg.

Az adójegy rendszerben esetleg felbukkanó vis maior esetek (nyomdahibás adójegy, felhasználó érdekkörén kívül eső, elháríthatatlan helyzet) kezelésére szükséges az egyedi elbírálás lehetőségének bevezetése.

A vendéglátóipar adminisztrációs terheinek csökkentése érdekében a havi standolás kötelezettsége megszűnik.

Az illetékekről szóló törvényben egyes illetékmentes ügyekben megszűnik az adóhivatal határozathozatali kötelezettsége, melynek eredményeképp csökken az adóhatóság adminisztrációs költsége, a felszabaduló kapacitásoknak az illeték-kiszabásra, illetve a végrehajtásra való allokálása növelheti a költségvetés bevételeit. A törvény megszünteti az önálló orvosi tevékenység működtetési jogának folytatásához kapcsolódó illetékkötelezettséget.

A törvény módosítja a számvitelről szóló 2000. évi C. törvényt, amely elsősorban a könyvviteli szolgáltatást végzők éves kötelező továbbképzésének fejlesztését célozza. Rugalmasabb, a kötelezettek egyedi szakmai igényeihez igazodó, valamint a mai kor követelményeinek jobban megfelelő továbbképzési rendszert kíván kialakítani.

A törvény szerint a továbbképzés oktatási tematikáját a továbbiakban nem a számviteli szabályozásért felelős miniszter határozza majd meg. A továbbképzést folytató szervezetek - kreditpont-minősítési eljárás keretében - kérhetik a képzéseik minősítését a minisztertől, az oktatni tervezett tematika megküldésével, a könyvviteli szolgáltatók pedig az így minősített programok közül választhatják ki a szakmai igényeikhez igazodóakat a kötelezettségük teljesítése érdekében.

Mindezeknek megfelelően a törvény a jelenleg hatályos rendelkezéseket bővíti és pontosítja, illetve a továbbképzéssel és igazgatási szolgáltatási díjjal összefüggő részletszabályok kormányrendeletben és miniszteri rendeletben való kidolgozására vonatkozó felhatalmazó rendelkezéseket egészíti ki.

A törvény 2012-től 200, 2014-től 300 millió forintra emeli a kötelező könyvvizsgálat értékhatárát.

A törvény módosítja továbbá a Magyar Könyvvizsgálói kamaráról, a könyvvizsgálói tevékenységről, valamint a könyvvizsgálói közfelügyeletről szóló 2007. évi LXXV. törvényt (a továbbiakban: Kkt.). A Magyar Könyvvizsgálói Kamaráról és a könyvvizsgálói tevékenységről szóló 1997. évi LV. törvény előírásai értelmében az egyéni vállalkozó könyvvizsgálónak csak természetes személy könyvvizsgálóként kellett regisztrálniuk ahhoz, hogy jogszabályi kötelezettségen alapuló könyvvizsgálatot végezhessenek. Az 1997. évi LV. törvényt a 2008. január 1-jén hatályba lépő Kkt. hatályon kívül helyezte. A Kkt. előírásai értelmében az egyéni vállalkozó könyvvizsgálóknak - a korábbi szabályozástól eltérőn - természetes személyként és könyvvizsgáló cégként is regisztráltatniuk kell magukat, a Polgári Törvénykönyv gazdálkodó szervezetekre vonatkozó előírásaival összhangban. A kettős regisztráció kétféle eljárási díj megfizetésével jár, amely indokolatlan többletköltséget ró a könyvvizsgálókra. Ennek megszüntetése érdekében az egyéni vállalkozó könyvvizsgálók a könyvvizsgáló cégként történő regisztrációért fizetendő igazgatási szolgáltatási díj alól felmentést kapnak a jövőben.

A Kkt. módosításának másik indoka azokhoz az egyéni vállalkozóként tevékenykedő könyvvizsgálókhoz kapcsolódik, akik a Kkt. 2008. január 1-jei hatálybalépését megelőzően szereztek jogosultságot egyéni vállalkozóként jogszabályi kötelezettségen alapuló könyvvizsgálatot végezni. A módosítás értelmében az a kamarai tag könyvvizsgáló, aki a Kkt. hatálybalépését megelőzően jogosult volt egyéni vállalkozóként jogszabályi kötelezettségen alapuló könyvvizsgálatot végezni, az a Kkt. hatálybalépését követően továbbra is ugyanúgy jogosult marad, az ehhez szükséges hatósági eljárásokat azonban minden további kérelem nélkül, a Magyar Könyvvizsgálói Kamara hivatalból folytatja le.

-----STARTING---POINT---RESZLETES---

Az 1. §-hoz

A § alkalmazási rendelkezést tartalmaz.

A 2. §-hoz

A törvény a regisztrációs adóról szóló 2003. évi CX. törvény melléklete II. részében található táblázat (avultatási skála) módosítására irányul.

Az avultatás időtartama a jelenlegi 20 évről 15 évre rövidül. Az új avultatási skála az 1. évi 20%-os avultatási mértéket megtartva a 4. év végére megközelíti az 50%-os avultatást. Az avultatás a gépjármű 15 éves korára éri el a 90%-ot. Így az új avultatási skála a jelenlegihez képest a 2. évtől a 6. év végéig mintegy átlagosan 5-6 százalékponttal magasabb értékcsökkenést (2-3 százalékpont szórással), a 7. évtől a 15. év végéig átlagosan 10 százalékponttal magasabb értékcsökkenést (1-2 százalékpont szórás mellett) tükröz.

A 3. §-hoz

A törvény értelmében az E85 bioetanolon kívüli része továbbra is a benzin adómértékével adózik, míg a bioetanol részre a benzin adómértékének 1/3-a.

A 4. §-hoz

A 2011-től szigorúbbá vált adójegy-készletezési szabályok miatt indokolt egy olyan elem beépítése a rendszerbe, amely különösen indokolt esetben, így például környezeti katasztrófa elszenvedése esetén, amikor egyértelmű, hogy a gazdálkodónak nem adóelőny megszerzése a célja, hanem csupán a normál üzletmenetét szeretné folytatni, mérlegelési jogkört enged a vámhatóságnak az általános szabályoktól való eltérésre.

Az 5. §-hoz

A kisebb súlyú, de nem megfelelő teljesítés esetén bírságolásra lehetőséget teremtő havi standolási kötelezettség megszűnik.

A 6-10. §-hoz

Az általános forgalmi adóról szóló 2007. évi CXXVII. törvény (a továbbiakban: Áfa tv.) 11. §-a (2) bekezdésének d) pontja alapján az egyéni céget alapító egyéni vállalkozó által az adólevonásra jogosító gazdasági tevékenységhez vásárolt termékek tekintetében az egyéni céggé válást megelőző napon az egyéni vállalkozónak adófizetési kötelezettsége keletkezik. Ennek megfelelően az egyéni vállalkozónak adót kell fizetnie mindazon termék után, amely az egyéni vállalkozás megszűnése időpontjában a tulajdonában van - amennyiben a termék előzetesen felszámított adóját részben vagy egészben levonásba helyezte - függetlenül attól, hogy ezeket a termékeket az egyéni vállalkozóként való megszűnés időpontjában véglegesen kivonja-e adóköteles gazdasági tevékenysége köréből, vagy azokat a továbbiakban egyéni cégként adólevonásra jogosító gazdasági tevékenységéhez hasznosítja.

Az Áfa tv. 17. §-ának (2) bekezdése rendelkezik arról, hogy nem áll be a termékértékesítéshez, szolgáltatásnyújtáshoz fűződő joghatás az adóalany jogutódlással történő megszűnése esetén. Az Áfa tv. 17. §-ának (3) bekezdésében pedig nevesíti azon eseteket, melyek az Áfa tv. alkalmazásában jogutódlással történő megszűnésként kezelhetőek.

Az utóbb hivatkozott jogszabályhely azonban az egyéni vállalkozó egyéni céggé alakulását jelenleg nem tartalmazza, így az egyéni vállalkozó ezen átalakulására tekintettel nem mentesülhet az áfa megűzetése alól.

E probléma megoldása érdekében az Áfa tv. 17-18. §-a olyan módon egészül ki, hogy annak alapján az egyéni vállalkozó mentesül a megszűnéshez kapcsolódó áfa-kötelezettség alól azon termékek vonatkozásában, amelyeket a továbbiakban az egyéni cég használ a gazdasági tevékenységi körében, továbbá a mentesítő szabályhoz egy szigorú felelősségi szabály is kapcsolódik.

Az új szabályok azokban az esetekben is alkalmazhatóak lesznek, amelyekben az egyéni vállalkozói tevékenység folytatására való jogosultság egyéni cég alapítása miatti megszűnése 2010. január 1-je vagy azt követő időpont.

Az elaprózódott birtokszerkezet ésszerű koncentrálódásának elősegítése és a gazdaságok átlagos méreteinek növelése érdekében lehetőség van arra, hogy a mezőgazdasági termelők (családi gazdálkodók, egyéni vállalkozók, mezőgazdasági őstermelők [a termőföldről szóló 1994. évi LV. törvény 3. § u) pont 2. alpont]) - úgynevezett gazdaságátadási támogatás igénybevétele fejében [83/2007. (VIII. 10.) FVM rendelet] - teljes gazdaságukat átadják közeli hozzátartozóiknak. A gazdaságátadási támogatás kifizetése iránti kérelem benyújtásáig az átadó a teljes gazdaságát átruházza az átvevőre, és ugyanezen időpontig véglegesen felhagy mezőgazdasági tevékenységével.

Az Áfa tv. előírásainak értelmében azonban [11. § (1) bekezdés] az adóalany által más tulajdonába történő ingyenes termékátadása, illetve -átengedése áfa-fizetési kötelezettséggel együtt járó, ellenérték fejében teljesített termékértékesítésnek minősül, feltéve, hogy az átadással érintett termék szerzéséhez (megvásárlásához vagy előállításához) kapcsolódóan az átadó adóalanyt egészben vagy részben adólevonási jog illette meg.

Az Áfa tv. hivatkozott rendelkezése jelenleg azt eredményezi, hogy amennyiben a szóban forgó gazdaságátadás nem adásvétellel, hanem ajándékozással valósul meg, akkor az átadónak mindazon - vállalkozásából az átadás keretében ingyenesen kivont - termék után áfa-fizetési kötelezettsége keletkezik, amelyek előállítása vagy megvásárlása során korábban adólevonásra volt jogosult.

Annak érdekében, hogy a gazdaságátadót az átadással összefüggésben - hasonlóan az e körben biztosított illetékmentességhez [az illetékekről szóló 1990. évi XCIII. törvény 17. § (1) bekezdés h) és q) pont] - áfa ne terhelje, az Áfa tv. 17-18. §-a olyan módon egészül ki, hogy a gazdaságát átadó mentesül az átadáshoz kapcsolódó áfa-kötelezettség alól azon termékek vonatkozásában, amelyeket az átvevő közeli hozzátartozó fog használni a továbbfolytatott mezőgazdasági tevékenységi körében, a mentesítő szabályhoz pedig egy szigorú felelősségi szabály is kapcsolódik.

Az új szabályok azokban az esetekben is alkalmazhatóak lesznek, amelyekben a gazdaságátadásra 2010. január 1-jén vagy azt követően került sor.

A 11. §-hoz

A módosítás rendelkezik arról, hogy kizárólag az ingatlanépítéssel és -forgalmazással üzletszerűen foglalkozó cégek részesedésének megszerzése esetén kell a visszterhes vagyonátruházási illetéket megfizetni.

Szűkíti az ingatlanvagyonnal rendelkező társaság részesedésének megszerzéséhez kapcsolódó illetékkötelezettséget, hiszen az a költségvetés számára érdemi bevételt nem eredményez, de az adózók adminisztrációs terheit jelentősen növeli.

A 12. §-hoz

Az exportra értékesített járművek utáni illetékfizetési kötelezettség versenyhátrányt jelent a hazai kereskedők számára több más európai állammal szemben, ahol a külföldi használatra vásárolt gépjárművek megszerzése után közteher-fizetési kötelezettség nem keletkezik.

A közúti közlekedési igazgatási feladatokról, a közúti közlekedési okmányok kiadásáról és visszavonásáról szóló 35/2000. (XI. 30.) BM rendelet értelmében Z betűjelű rendszám a következő esetekben adható ki:

- belföldön vásárolt, illetve a belföldön forgalomba helyezett jármű kivitelére,

- indokolt esetben a Magyarországon már forgalomba helyezett, külföldön tartózkodó, érvényes hatósági jelzéssel nem rendelkező jármű hazaszállítására,

- az érvényes hatósági engedély nélkül Magyarországon tartózkodó gépjármű reexportjára,

- Magyarországon elvesztett, megrongálódott, illetve érvénytelen külföldi rendszámtábla ideiglenes pótlására,

- a Magyarországon még forgalomba nem helyezett új gépjármű külföldre viteléhez és a 79. §-ban meghatározott érvényességi időn belüli visszahozatalához (így különösen: kiállításra vitel) céljából.

Az ilyen rendszámmal ellátott gépjárműhöz pedig 30 napig érvényes, ideiglenes forgalmi engedélyt kell kiadni.

Mindezek alapján felállítható egy vélelem, miszerint a Z betűjelű rendszámmal ellátott járműveket külföldi használatra szánják, így arra az esetre, ha a tulajdonjog átvezetésével egyidejűleg ilyen rendszám kiadását kérik, az illetéket nem kell megfizetni.

A fenti vélelem azonban megdől, ha a vagyonszerző a járművet mégis belföldön kívánja használni, és e célból forgalmi engedély kiadását kéri vagy belföldön értékesíti, így ezekben az esetekben az illetéket utólagosan meg kell fizetni.

A 13. §-hoz

Az állami adóhatóság működésének egyszerűbbé és ezáltal olcsóbbé tétele érdekében a törvény megszünteteti az állami adóhatóság határozathozatali kötelezettségét azokban az egyenes ági rokonok közötti ajándékozási vagy öröklési illetékügyekben, melyek a 2010. nyarán, az I. akcióprogram keretében elfogadott szabályozás értelmében - a megszerzett vagyontárgy(ak) jellegétől és értékétől függetlenül - mentesek az illetékfizetési kötelezettség alól. Az intézkedéssel természetesen nem szűnik meg a bejelentési kötelezettség, az adóhatóság minden esetben megvizsgálja, hogy valóban fennáll-e a mentesség alkalmazásnak lehetősége, majd az ügyiratot az általános szabályok szerint irattározza. Azonban ez esetben is alkalmazható a közigazgatási hatósági eljárás és szolgáltatás általános szabályairól szóló 2004. évi CXL. törvény 78. §-ának (3) bekezdése, mely kimondja, hogy ha jogszabály rendelkezése alapján a döntést nem kell közölni az ügyféllel, a hatóság kérelemre külön illeték vagy díj felszámítása nélkül ad ki másolatot a döntésről. Így a jogbiztonság érvényesülése érdekében az ügyfelek kérhetik annak igazolását, hogy a szerzésük illetékmentes volt.

A 14. §-hoz

A § alkalmazási rendelkezést tartalmaz.

A 15. §-hoz

A törvény az Itv. 8. §-ának módosításával az önálló orvosi tevékenység működtetési jogának folytatását kiemeli az öröklési illeték hatálya alól. Ezzel együtt az ezzel összefüggő részletszabályokat (illeték alapja mértéke, mentes szerzések köre) is hatályon kívül helyezi. A változás eredménye az lesz, hogy e vagyonszerzések teljesen kívül esnek majd az Itv. hatókörén: sem bejelentési, sem illetékfizetési kötelezettséget nem keletkeztetnek.

A 16. § (1) bekezdéshez, 17. §-hoz és 19. §-hoz

A Magyar Köztársaság 2011. évi költségvetését megalapozó egyes törvények módosításáról szóló 2010. évi CLIII. törvény 82. és 83. §-a osztalékfizetési és egyéb kedvezményeket állapított meg, amelyek - az Európai Unió több más tagállamának hasonló tartalmú szabályozását is figyelembe véve - biztosítják, hogy az érintett adózók kedvező feltételek mellett gondoskodhassanak a csak közvetve felügyeletük alatt álló egyes pénzügyi eszközök és részesedések feletti rendelkezési jog megszerzéséről.

A törvény végrehajtása során szerzett gyakorlat bizonyítja, hogy a törvény egyes rendelkezéseinek kisebb módosítása egyértelműbbé teszi a szabályozást. Az Európai Unió más tagállamainak tapasztalata alapján lehetőség van a kedvezmény kiterjesztésére is, mégpedig olyan módon, hogy az adózók ne csak pénzügyi eszközök és részesedések, hanem más - regisztrált - vagyontárgyak esetében is élhessenek a kedvezményes lehetőséggel. A gyakorlati végrehajtás megkönnyítése érdekében a törvény a hatályos szabályozásnál szélesebb körben teszi lehetővé a hitelintézetek eljárását, amely - a hitelintézetekre vonatkozó szigorú jogszabályi előírások következtében - egyben biztosítja, hogy a szabályozás ne teremtsen lehetőséget jogellenes helyzetek legalizálására.

A kedvezmény alá vont vagyontárgyak körének bővítése (például a belföldi ingatlanokkal, valamint egyes járművekkel) egyben az államháztartás bevételeinek növelését is szolgálja, mivel a szabályozás - figyelembe véve az Európai Unió kötelező rendelkezéseit is - például a vámfizetéstől és az általános forgalmi adó megfizetésétől való eltekintést nem teszi lehetővé.

A törvény rendelkezik a személyi jövedelemadóról és az illetékről szóló törvény egyes olyan rendelkezéseinek kiegészítéséről, módosításáról vagy hatályon kívül helyezéséről is, amelyek hatályos szövegezése a jogalkalmazás során erőteljes jogbizonytalanságot okoznak, és ezáltal a gazdálkodó szervezetek működését (így például az ingatlanpiac fejlődését) nagy mértékben gátolják.

A 16. § (2)-(4) bekezdéséhez és a 18. §-hoz

A Széchenyi Pihenő Kártya bevezetésével és elterjedésével összefüggésben indokolatlan az üdülési csekkre vonatkozó kedvező adózási feltételek fenntartása. A törvény úgy módosítja az Szja tv. vonatkozó rendelkezéseit, hogy a módosítás hatálybalépést - 2011. október 1-jét - követően csak az üdülési szolgáltatás formájában adott juttatás minősül kedvezményesen adózó béren kívüli juttatásnak a minimálbér összegét meg nem haladó mértékben. A módosítás független attól, hogy a juttató a munkáltató vagy a szakszervezet.

Új átmeneti rendelkezésben rögzíti, hogy a hatálybalépést megelőzően üdülési csekk formájában megszerzett bevétel adókötelezettségére a bevétel megszerzése időpontjában hatályos rendelkezéseit kell alkalmazni.

A 20. §-hoz

A törvény szerint a részletszabályokat meghatározó kormányrendelet a továbbképzés céljának elérése érdekében a jövőben nagyobb hangsúlyt helyez a könyvviteli szolgáltatást végzők továbbképzésének ellenőrzésére, továbbá kiegészül a kreditpont-minősítési eljárásról szóló rendelkezésekkel.

A törvény egyebekben a továbbképzési kötelezettség alóli kimentésre vonatkozó, valamint technikai jellegű pontosításokat tartalmaz.

A 21. §-hoz

A törvény eltörli azt a korábbi rendelkezést, mely szerint a továbbképzés kötelezően alkalmazandó tematikáját a számviteli szabályozásért felelős miniszter határozza meg. A törvény szerint a továbbképzést folytató - miniszter által akkreditált - szervezetek kreditpont-minősítési eljárás keretében kérhetik a képzéseik minősítését a minisztertől. A könyvviteli szolgáltatást végzők a kötelező továbbképzést ezen minősített programok alapján, valamint részben a kormányrendeletben foglalt egyéb módon (pl. szakmai szervezeti tagsággal, vagy minősített szakmai kiadványok tanulmányozásával) teljesíthetik.

A törvény kötelezettséget állapít meg az akkreditált szervezetek részére, hogy azok a továbbképzésen résztvevőkről meghatározott adattartalommal nyilvántartást vezessenek, amely alapján a továbbképzési kötelezettség igazolásához szükséges adatokat meg kell küldeniük a miniszternek.

A 22. §-hoz

A törvény a kapcsolódó igazgatási szolgáltatási díjak megfizetésére vonatkozó kötelezettséget írja elő.

A 23. §-hoz

Átmeneti rendelkezésként tartalmazza a törvény, hogy a könyvviteli szolgáltatást végzők a 2011. évi továbbképzési kötelezettségüket a továbbképzési év kezdő napján akkreditációval rendelkező képző intézményeknél, az akkor hatályos szabályok szerint lebonyolított továbbképzéseken kötelesek teljesíteni. A törvény rendelkezik azonban arról is, hogy 2011. évben az új, kreditrendszerű továbbképzések teljesítésével megszerzett kreditpontok a 2012. évi továbbképzési kötelezettség teljesítésébe beszámíthatók.

A törvény további átmeneti rendelkezést tartalmaz a könyvvizsgálat kötelező értékhatárának emelésével kapcsolatos módosításra. Ez alapján a 2012-ben induló üzleti évről készített beszámolóra kell először alkalmazni a számviteli törvény azon rendelkezését, amely alapján akkor nem kötelező a könyvvizsgálat, ha az (2012. évben induló) üzleti évet megelőző két üzleti év átlagában a vállalkozó éves (éves szintre átszámított) nettó árbevétele nem haladta meg a 200 millió forintot, és az (2012. évben induló) üzleti évet megelőző két üzleti év átlagában a vállalkozó által átlagosan foglalkoztatottak száma nem haladta meg az 50 főt.

A törvény alapján a kötelező könyvvizsgálat értékhatára ugyancsak nő - 200 millióról 300 millióra - 2014. január 1-jétől. Ehhez a módosításhoz kapcsolódik az az átmeneti rendelkezés, mely szerint a 2014-ben induló üzleti évről készített beszámolóra kell először alkalmazni ezt a rendelkezést.

A 24. §-hoz

A törvény a felhatalmazó rendelkezéseket pontosítja a részletszabályok kormányrendeletben, illetve miniszteri rendeletben történő kidolgozása érdekében.

A 25. §-hoz

A törvény a kötelező könyvvizsgálat értékhatárát emeli meg a vállalkozói adminisztratív terhek csökkentésére irányuló rövid- és középtávú kormányzati programról szóló 1133/2011. (V. 2) Korm. határozat 3. pontjának megfelelően. A módosítás alapján a kötelező könyvvizsgálat értékhatára a 2012-ben és 2013-ban induló üzleti évekre vonatkozó beszámolók esetében 100 millió forintról 200 millió forintra, a 2014-ben és azt követően induló üzleti évekre vonatkozó beszámolók esetében 200 millió forintról 300 millió forintra nő.

A törvény technikai jellegű pontosító rendelkezéseket tartalmaz.

A 26. §-hoz

A módosítással az egyéni vállalkozó könyvvizsgálóknak csak a természetes személyként történő regisztrációjuk igazgatási szolgáltatási díját kell megfizetniük, a könyvvizsgáló cégként való regisztrációjuk ezt követően már nem jár további díj megfizetésével.

A módosítás igazodik továbbá ahhoz a korábbi módosításhoz, amely a Kkt. 5. §-ának g) pontját 2011. január 1-jei hatállyal hatályon kívül helyezte. Az említett pont hatályon kívül helyezésével az okleveles könyvvizsgálói képzési program részét képező vizsga, a szakmai kompetencia vizsga, valamint a különbözeti vizsga engedélyezése már nem minősül hatósági eljárásnak, így igazgatási szolgáltatási díj sem kérhető értük, ezért ezeket az eljárásokat értelemszerűen nem kell megemlíteni a hatósági eljárásokért fizetendő igazgatási szolgáltatási díjkötelezett eljárások alóli kivételként.

A 27. §-hoz

A módosítással azok a kamarai tag könyvvizsgálók, akik aki a Kkt. hatálybalépését megelőzően jogosultak voltak egyéni vállalkozóként jogszabályi kötelezettségen alapuló könyvvizsgálatot végezni, azok a Kkt. hatálybalépését követően továbbra is ugyanúgy jogosultak maradnak, minden további kérelemre indult jogi aktus nélkül, könyvvizsgáló cégként. Ezzel összefüggésben a korábban megszerzett szakterületi minősítések is tovább alkalmazhatók a könyvvizsgáló cégben. A szükséges hatósági eljárásokat a Magyar Könyvvizsgálói Kamara hivatalból folytatja le.

A 28. §-hoz

Az (1) és (2) bekezdés szerinti módosítás kezeli azt a helyzetet, amikor a hitelintézet igazgatóságában nincs három olyan igazgatósági tag, aki nem lát el szervezeti egység vezetését. Ebben az esetben célszerű megengedni, hogy a javadalmazási bizottságban az adott hitelintézet felügyelő bizottságának független tagjai is részt vehessenek.

A (3) bekezdésben foglalt módosítás indoka a belső hivatkozások pontosítása, valamint a megfelelő felkészülési idő biztosítása.

A 29. §-hoz

A § belső hivatkozás pontosítását tartalmazza.

A 30. §-hoz

A befektetési szolgáltatási tevékenységet is végző hitelintézetek esetében egyértelműen elhatárolásra kerül a hitelintézeti, valamint a befektetési szolgáltatásokról szóló törvény alkalmazásának hatálya.

A hitelintézeti törvény módosításával megegyezően - a befektetési vállalkozásokról szóló törvény 4. mellékletének módosításával - lehetőséget ad arra, hogy az érintett befektetési vállalkozás javadalmazási bizottságában a felügyelő bizottság független tagjai is részt vehessenek, valamint módosítja az átmeneti rendelkezésben foglalt felkészülési időt.

A 31. §-hoz

Az elhúzódó gazdasági világválság által hátrányosan érintett vállalkozások helyzetének megkönnyítése érdekében indokolt újra bevezetni a korábban már ugyanezen tartalommal létezett, de 2011. január 1-jétől hatályon kívül helyezett, az Art. 36/A. §-ának alkalmazása alóli mentesítést, miszerint ha az adóigazoláson feltüntetett tartozás 2008. szeptember 30-át követően keletkezett a 200.000 Ft-ot meghaladó összegű kifizetés jogkövetkezmények nélkül teljesíthető a közbeszerzés keretében megvalósuló beruházás kivitelezésében résztvevő olyan vállalkozó, alvállalkozó részére, akinek (amelynek) az említett időpontot követően keletkezett köztartozása van.

A 32-40. §-hoz

A Magyar Köztársaság 2011. évi költségvetését megalapozó egyes törvények módosításáról szóló 2010. évi CLIII. törvény 82. és 83. §-a osztalékfizetési és egyéb kedvezményeket állapított meg, amelyek - az Európai Unió több más tagállamának hasonló tartalmú szabályozását is figyelembe véve - biztosítják, hogy az érintett adózók kedvező feltételek mellett gondoskodhassanak a csak közvetve felügyeletük alatt álló egyes pénzügyi eszközök és részesedések feletti rendelkezési jog megszerzéséről.

A törvény végrehajtása során szerzett gyakorlat bizonyítja, hogy a törvény egyes rendelkezéseinek kisebb módosítása egyértelműbbé teszi a szabályozást. Az Európai Unió más tagállamainak tapasztalata alapján lehetőség van a kedvezmény kiterjesztésére is, mégpedig olyan módon, hogy az adózók ne csak pénzügyi eszközök és részesedések, hanem más - regisztrált - vagyontárgyak esetében is élhessenek a kedvezményes lehetőséggel. A gyakorlati végrehajtás megkönnyítése érdekében a törvény a hatályos szabályozásnál szélesebb körben teszi lehetővé a hitelintézetek eljárását, amely - a hitelintézetekre vonatkozó szigorú jogszabályi előírások következtében - egyben biztosítja, hogy a szabályozás ne teremtsen lehetőséget jogellenes helyzetek legalizálására.

A kedvezmény alá vont vagyontárgyak körének bővítése (például a belföldi ingatlanokkal, valamint egyes járművekkel) egyben az államháztartás bevételeinek növelését is szolgálja, mivel a szabályozás - figyelembe véve az Európai Unió kötelező rendelkezéseit is - például a vámfizetéstől és az általános forgalmi adó megfizetésétől való eltekintést nem teszi lehetővé.

A törvény rendelkezik a személyi jövedelemadóról és az illetékről szóló törvény egyes olyan rendelkezéseinek kiegészítéséről, módosításáról vagy hatályon kívül helyezéséről is, amelyek hatályos szövegezése a jogalkalmazás során erőteljes jogbizonytalanságot okoznak, és ezáltal a gazdálkodó szervezetek működését (így például az ingatlanpiac fejlődését) nagy mértékben gátolják.

A 41. §-hoz

Célja, hogy a köztulajdonban álló gazdasági társaságok takarékosabb működéséről szóló 2009. évi CXXII. törvény 4. § (2) bekezdés szerinti szabályokat - élve az e rendelkezés szerinti eltérés lehetőségével - ne kelljen alkalmazni az olyan közhasznú szervezetnek minősülő jogi személyiséggel rendelkező nonprofit gazdasági társaság esetében, amely az államháztartásról szóló 1992. évi XXXVIII. törvény és egyes kapcsolódó törvények módosításáról szóló 2006. évi LXV. törvény alapján megszüntetett alapítvány (közalapítvány) céljainak megvalósítására, feladatának további ellátására az állami alapító többségi részesedésének biztosításával jött létre.

A 42. §-hoz

A felsőoktatásról szóló 2005. évi CXXXIX. törvény (Ftv.) a felsőoktatási intézmények átalakulása körében lehetőséget ad arra, hogy egy felsőoktatási intézmény egy másik intézménybe beolvadjon. Ebben az esetben a beolvadó felsőoktatási intézmény a befogadó felsőoktatási intézmény jogutódlásával megszűnik.

A Tiszántúli Református Egyházkerület Tanácsa, mint a beolvadással érintett két felsőoktatási intézmény, a Kölcsey Ferenc Református Tanítóképző Főiskola, valamint a Debreceni Református Hittudományi Egyetem fenntartója határozatával döntött a két intézmény 2011. szeptember 1-jei integrációjáról, mely a Kölcsey Ferenc Református Tanítóképző Főiskola beolvadásával valósul meg. A megszűnő felsőoktatási intézmény nyilvántartásba vételének törlése és működési engedélyének visszavonása, illetve a Debreceni Református Hittudományi Egyetem működési engedélyének módosítása érdekében szükséges fenntartói bejelentés a felsőoktatási intézmények nyilvántartását regisztrációs központként végző Oktatási Hivatalhoz megtörtént. Figyelemmel arra, hogy a beolvadás során a fenntartó személye, az alaptevékenység keretében ellátott feladatok köre, továbbá az intézményi működés feltétele nem változik, a nyilvántartásba vételre, a működési engedélyezésre szakértői vélemény - így a Magyar felsőoktatási Akkreditációs Bizottság szakértői véleményének - bekérése nélkül, az Ftv. 36. § (9) bekezdése alapján került sor.

A Hivatal az állami elismerés visszavonásáról szóló törvénymódosítás hatálybalépéséhez kötött felfüggesztő feltétellel már 2011. május 5-én kiadta a Kölcsey Ferenc Református Tanítóképző Főiskola működési engedélyének visszavonásáról, valamint a Debreceni Református Hittudományi Egyetem működési engedélyének módosításáról szóló határozatát. Mindezek alapján indokolt, hogy az Ftv. 1. számú mellékletének módosításával a megszűnő Kölcsey Ferenc Református Tanítóképző Főiskola állami elismerésének 2011. szeptember 1-jei hatályú visszavonása. Az Ftv. 37. § (9) bekezdése szerint „Ha az Országgyűlés az állami elismerést visszavonta - az érintett felsőoktatási intézményt törölte az e törvény I. számú mellékletéből - a regisztrációs központ - az állami elismerés visszavonásáról rendelkező törvény hatálybalépésének napjával - törli a nyilvántartásából a felsőoktatási intézményt.”

A 43. §-hoz

Az Európai Bizottság 2011. június 23-ai keltezésű határozata további fél évvel, 2011. december 31-ig meghosszabbította a 2008. évi CIV. törvény szerint adható tőkeemelés lehetőségét.

-----STARTING---POINT---VEGE---

A 44. §-hoz

A törvény főszabály szerint a törvény kihirdetését követő napban rögzíti a rendelkezések hatálybalépését, azonban azok a rendelkezések, amelyek adóemelést irányoznak elő csak a törvény kihirdetését követően, legkorábban a törvény kihirdetését követő 46. napon lépnek hatályba.

A 45. §-hoz

A § jogharmonizációs záradékot tartalmaz.

A 46. §-hoz

A jelenleg külföldi rendszámmal ellátott, ám magyar utakon használt gépjárművek magyar rendszámmal való ellátását segíti elő az intézkedés azzal, hogy ha a gépjármű forgalomba helyezését (magyar rendszámmal való ellátását) a 2011. december 31-ig kezdeményezik, akkor az egyébként fizetendő regisztrációs adó felét kell csak megfizetni. Ez a kedvezmény - a visszaélések elkerülése érdekében - csak azokra a gépjárművekre vonatkozik, melyeket a módosító törvény kihirdetéséig külföldi rendszámmal láttak el.