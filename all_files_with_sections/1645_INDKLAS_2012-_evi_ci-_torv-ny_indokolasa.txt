2012. évi CI. törvény indokolása

a Nemzeti Adó- és Vámhivatalról szóló 2010. évi CXXII. törvény módosításáról

-----STARTING---POINT---ALTALANOS--- 

A törvény elsődleges célja egyrészt a Nemzeti Adó- és Vámhivatal (a továbbiakban: NAV) bűnügyi tevékenységének megerősítése a pénzügyi nyomozók illetménye versenyképességének megteremtése által, másrészt a NAV illetményrendszerének teljes egységesítését lehetővé tevő jogszabály-módosítások megvalósítása. A Nemzeti Adó- és Vámhivatalról szóló 2010. évi CXXII. törvény (a továbbiakban: NAV tv.) személyi része mögöttes joganyagának változása a gyakorlati életben - a személyi állomány egységes kezelésének igénye mellett - számos problémát vet fel, többek között a szabályozási szintek távolodása okán. Számos olyan kérdést ugyanis, amely a hivatásos állományt illetően törvényi szintű szabályozást kapott, a kormánytisztviselők tekintetében közszolgálati szabályzat, esetleg - a közszolgálati tisztviselőkről szóló 2011. évi CXCIX. törvény (a továbbiakban: Kttv.) hatályba lépését követően - kormányrendelet rendez, míg vannak olyan témakörök, amelyek vonatkozásában a hivatásos állomány számára a foglalkoztatási szabályzat ad eligazítást, míg a kormánytisztviselők esetében szintén a Kttv. sajátos szabályozási megoldásának köszönhetően - az eddigi jogszabályi szintet el nem érő rendezés (közszolgálati szabályzat, belső szabályozók) helyett kormányrendeleti szintre került a szabályozás. Ez az alapvető indoka annak a szabályozási igénynek, hogy a NAV teljes személyi állománya tekintetében biztosítható legyen az egységes szintű szabályozás a szervezethez köthető és ezért a szervezeti sajátosságokhoz igazodást igénylő, de jogviszonytípustól alapvetően független kérdések tekintetében. Ehhez pedig egyes kérdésköröknek a NAV tv.-ben történő újraszabályozása szükséges.

A pénzügyi nyomozók illetményének - a rendőrségnél nyomozó beosztást betöltők illetményéhez viszonyított - versenyképességének megteremtése az állomány megőrzése és ennélfogva a NAV bűnügyi tevékenysége zavartalanságának biztosítása érdekében halasztást nem tűrő probléma. A pénzügyőrök illetményrendszere - elszakadva a fegyveres szervek hivatásos állományú tagjainak szolgálati viszonyáról szóló 1996. évi XLIII. tv. (a továbbiakban: Hszt.) rendszerétől - a kormánytisztviselők tekintetében irányadó illetményrendszeren alapul, biztosítva ezzel az egységes alapokon nyugvó illetményrendszer kialakítását a NAV-on belül. A Hszt.-n alapuló illetményrendszer ugyanakkor jelentős különbségeket képes tenni az egyes beosztást (munkakört) betöltők között, és a nyomozó (főnyomozó, kiemelt főnyomozó) beosztás a rendőrségnél olyan beosztás, amely vonatkozásában nagy mértékű eltérés mutatkozik az illetmény tekintetében.

Mindez számszerűsítve azt jelenti, hogy míg egy pályakezdő (1 év szolgálati jogviszonnyal rendelkező) rendőr nyomozó (tiszt) havi illetménye (nyelvvizsga pótlék nélkül) központi szervnél közel 290 ezer forint, addig a pénzügyi nyomozó illetménye (szintén nyelvvizsga pótlék nélkül) nem egészen 210 ezer forint, míg a II. besorolási osztályúak tekintetében - középfokú/területi szerv esetén, 5 éves szolgálati jogviszonnyal - a rendőrségnél közel 230 ezer forint, a NAV-nál 105 ezer forint. Ez olyan különbség, amellyel a NAV a rendelkezésre álló eszközökkel (illetményeltérítés, személyi illetmény) már nem tud küzdeni, annál is inkább, mivel ezeknek a jogintézményeknek a célja nem ez lenne.

A fentiekre tekintettel elengedhetetlen, hogy ennek a szűk körnek az illetményét úgy igazítsa a törvény a rendőr nyomozók illetményéhez, hogy ezzel a NAV egészében irányadó illetményrendszertől logikájában ne térjen el. A törvény által bevezetett, kizárólag a pénzügyi nyomozókra - mintegy 800 fős állományra irányadó bértábla alkalmas arra, hogy a rendőrségnél fizetett bűnügyi pótlékot is magában foglalva azonos mértékű bérezést tegyen lehetővé a két szervezetnél hasonló tevékenységet végzők tekintetében, amellyel elkerülhető, hogy csupán anyagi alapokon nyugvó elszívó hatás érvényesüljön bármelyik szervezetnél is.

A fenti probléma rendezése kapcsán vált szükségessé, hogy a NAV teljes személyi állománya tekintetében az illetmény mértékére befolyással bíró elemek (besorolás, előmenetel, illetménypótlékok, vezetői kinevezés stb.) egységesen, a NAV törvény keretei között kerüljenek szabályozásra, elkerülve azt, hogy a Hszt. vagy a Kttv. ilyen tartalmú módosítása korrekciót tegyen szükségessé a NAV tv. tekintetében. A közös szabályozás alapja a Kttv. és a Hszt., amelyek alapvetően hasonló szabályai közötti számos apró eltérés, a szabályozási hiány, vagy többlet a mindennapi tevékenység során problémát okoz és az egységes humánerő-igazgatás kialakításának korlátja. Ezzel a módosítással teljessé válik a NAV illetményrendszerének egységesítése.

-----STARTING---POINT---RESZLETES---

Az 1-2. §-hoz

Technikai jellegű módosítás a jogalkalmazás megkönnyítése érdekében.

A 3. §-hoz

A vezetői feladatoknak egységesen vezetői munkakörben történő ellátásához kapcsolódó módosítás, amely biztosítja, hogy továbbra is az érintett beleegyezése nélkül lehessen a vezetői kinevezést „visszavonni”.

A 4. §-hoz

Technikai jellegű módosítás a jogalkalmazás megkönnyítése érdekében.

Az 5-7. §-hoz

A Hszt. szerinti vezetői beosztás és a Kttv. szerinti vezetői munkakör NAV-on belüli kettősségének megszüntetése érdekében a NAV-on belül egységesen - a Kttv.-n alapulva - a vezetői feladatkör munkakör alapon kerül ellátásra. Egységesen kerülnek szabályozásra a vezetői kinevezés időtartamára és annak módosítására, illetve ennek jogkövetkezményeire vonatkozó rendelkezések is.

A 8-9. §-hoz

A NAV illetményrendszerének teljes egységesítése érdekében elengedhetetlen, hogy az azt alapjaiban befolyásoló jogintézmények egységesen, a NAV tv. keretein belül kerüljenek szabályozásra. Ennek megfelelően az előmenetelre vonatkozó rendelkezések bekerülnek a NAV tv.-be a Kttv. szabályait alapul véve, ugyanakkor a pénzügyőri állományra is kiterjesztve, figyelemmel arra, hogy a pénzügyőrök illetményrendszere is - elszakadva a Hszt.-től - a kormánytisztviselőkre vonatkozó szabályokra épül. Éppen ezért a besorolási fokozatban történő előmenetelre vonatkozó rendelkezések NAV tv.-be történő beépítése hézagpótló jellegű. Az előmenetel teljeskörű szabályozása érdekében a rendfokozatban történő előmenetel is a NAV tv. keretei között kerül újraszabályozásra.

A 10-16. §-hoz

A NAV illetményrendszerének teljes egységesítése érdekében elengedhetetlen, hogy az azt alapjaiban befolyásoló jogintézmények egységesen, a NAV tv. keretein belül kerüljenek szabályozásra. Ennek megfelelően az illetmény - ideértve az egyes illetményelemek, így az illetménypótlékok - megállapításával, kifizetésével kapcsolatos rendelkezések - megszüntetve a Kttv. és a Hszt. közötti, csekély mértékű, ugyanakkor a mindennapi életben jelentős különbségeket - újraszabályozásra és kiegészítésre kerülnek a teljes személyi állomány vonatkozásában a Kttv. szabályait alapul véve.

A 17. §-hoz

A rendelkezések a jubileumi jutalomra vonatkozó szabályozás egységesítését és teljes körűvé tételét szolgálják.

A 18-19. §-hoz

Annak ellenére, hogy a NAV személyi állománya civil és hivatásos állományból áll, indokolt és a közös szervezethez tartozás kifejezése érdekében szükséges - a kimagasló teljesítmény elismerésének formáit is közös nevezőre hozni. Így a címzetes cím adományozásának lehetőségét a törvény mind a kormánytisztviselők, mind a pénzügyőrök tekintetében megteremti, egységes szabályozás bevezetése mellett.

A 20. §-hoz

A NAV illetményrendszerének teljes egységesítése érdekében elengedhetetlen, hogy az azt alapjaiban befolyásoló jogintézmények egységesen, a NAV tv. keretein belül kerüljenek szabályozásra. Ennek megfelelően a cafetéria juttatásra vonatkozó rendelkezések is a NAV tv. keretei között kerültek újraszabályozásra a teljes személyi állomány vonatkozásában.

A 21. §-hoz

A teljesítményértékelés és a minősítés nagyban befolyásolhatja az érintett előmenetelét, ennélfogva illetményét is. Figyelemmel arra, hogy a törvény célja a NAV illetményrendszerének teljes egységesítéséhez szükséges jogszabály-módosítások megvalósítása, így szükségessé vált a Kttv. és a Hszt. - a munka értékelésére vonatkozó - eltérő szabályainak összhangba hozatala a NAV tv. keretei között.

A 22. §-hoz

A módosításokhoz kapcsolódó értelmező rendelkezések bevezetését tartalmazza a rendelkezés.

A 23. §-hoz

A § a törvénynek vezetőkre, valamint az illetmény megállapítására vonatkozó rendelkezéseihez kapcsolódó átmenetei szabályokat tartalmazza, amely biztosítja többek között azt is, hogy az új szabályok bevezetése miatt az illetménye senkinek ne csökkenjen.

A 24. §-hoz

A NAV tv. új - törvény szerinti - 1/A. számú melléklete teremti meg a pénzügyi nyomozók számára az új - immár a hasonló tevékenységet a rendőrség keretein belül végzőkével azonos feltételeket biztosító - illetményrendszert.

A NAV tv. új - törvény szerinti - 7/A. számú melléklete a rendfokozatban való előmenetel NAV tv. keretei között történő újraszabályozásához kapcsolódóan tartalmazza a rendfokozatokat és a rendfokozati várakozási időt.

A NAV tv. új - törvény szerinti - 11. számú melléklete tartalmazza a minősítési lapot.

A 25-27. §-hoz

A rendelkezések tartalmazzák a szövegcserés módosításokat, 

-----STARTING---POINT---VEGE---

a törvény hatályba lépésére vonatkozó szabályokat, valamint egyes jogszabályi helyek hatályon kívül helyezését.