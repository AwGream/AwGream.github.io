1992. évi LVIII. törvény indokolása

a társadalombiztosításról szóló 1975. évi II. törvény módosításáról

-----STARTING---POINT---ALTALANOS--- 

A társadalombiztosítási tartozások növekedése megállításának, illetőleg csökkentésének érdekében hatékonyabb behajtási tevékenység szükséges. Jelenleg a társadalombiztosítás nem rendelkezik a behajtás minden jogi eszközével, ugyanis az adózás rendjéről szóló törvény szerint az ingó- és ingatlanvégrehajtásra a társadalombiztosítási szervek az önkormányzati adóhatóságok részére mutatják ki egyéb módon be nem hajtható követeléseiket.

Meg kell teremteni a jogi alapját annak, hogy a társadalombiztosítási szerv megkapja ugyanazon jogköröket, jogi lehetőségeket, amelyekkel az adóhatóság, illetve az önkormányzati hatóság is rendelkezik. A Javaslat ezáltal egyértelműbb felelősségi viszonyokat is teremt. Az Országos Társadalombiztosítási Főigazgatóság vezetője a területi igazgatási szerveknél saját hatáskörben rendelkezik - a végrehajtói szakképesítéssel rendelkező személyekből álló - végrehajtási egységek létrehozásáról.

Ezzel egyidejűleg az önkormányzati adóhatóságok részére a társadalombiztosítási tartozás végrehajtására alapot adó 1990. évi XCI. törvény 3. § (4) bekezdését módosítani kell.

-----STARTING---POINT---RESZLETES---

Az 1. §-hoz

A Javaslat szerint a társadalombiztosításról szóló törvényben szükséges szabályozni, hogy a társadalombiztosítási tartozások behajtására - ide értve az ingó- és ingatlan végrehajtást is - a társadalombiztosítási szervek jogosultak, illetőleg kötelezettek. Továbbra is indokolt fenntartani, hogy a követelések behajtására, továbbá a tartozásért felelősök körére az adókra vonatkozó rendelkezéseket kell alkalmazni. Tekintettel arra, hogy az adózás rendjéről szóló 1990. évi XCI. törvény részletesen szabályozza a tartozásért felelősök körét és a végrehajtási eljárást is, szükségtelen ezeknek a társadalombiztosítási törvényben történő újraszabályozása, hiszen lényegi eltérések nincsenek. Az adókra vonatkozó rendelkezések alkalmazásával biztosítható a társadalombiztosítási szervek által folytatandó végrehajtási eljárás. A Javaslat rendelkezik arról is, hogy ahol a bírósági végrehajtásról vagy az adózás rendjéről szóló jogszabály a bíróságot, a bíróság elnökét, vagy a bírósági végrehajtót, illetőleg az adóhatóságot vagy adóhatóság vezetőjét említi, ott a társadalombiztosítási igazgatóságot (kirendeltséget), a társadalombiztosítási igazgatóság (kirendeltség) vezetőjét, illetve az alkalmazottját kell érteni.

Mindezekből következik, hogy - az adókra vonatkozó rendelkezések alkalmazásával - a társadalombiztosítási tartozások végrehajtásának (behajtásának) jogosultja az illetékes társadalombiztosítási igazgatóság (kirendeltség).

A 2. §-hoz

Az adózás rendjéről szóló 1990. évi XCI. törvény 3. §-a (4) bekezdésének a Javaslat szerinti módosítása azt jelenti, hogy az említett törvény hatálya még a végrehajtás tekintetében sem terjed ki a társadalombiztosítási követelésekre. Így a behajtandó társadalombiztosítási követelések (tartozások) ügyében nem a települési önkormányzat jegyzőjének, hanem az illetékes társadalombiztosítási szervnek kell eljárnia.

-----STARTING---POINT---VEGE---

A 3. §-hoz

A társadalombiztosítási tartozások növekedésének megállítása, illetőleg csökkentése érdekében indokolt a törvény mielőbbi hatályba lépése. A hatályba lépéssel kapcsolatban azonban nem hagyható figyelmen kívül a folyamatban lévő ügyek rendezése, ezért a törvény hatályba lépésének időpontjaként a kihirdetését követő 30. napot célszerű meghatározni.

Figyelemmel arra, hogy a végrehajtás folyamatában a Javaslat hatályba lépésével jelentős változások történnek, szükséges az átmenet ügyeinek a rendezése is. Az említett célok érdekében a Javaslat úgy rendelkezik, hogy azokban az ügyekben, amelyekben az adóhatóság még nem indította meg a behajtási eljárást, úgy a társadalombiztosítási szerv jogosult a behajtási eljárás megindítására és lefolytatására.