2000. évi XCVIII. törvény indokolása

a biztosítóintézetekről és a biztosítási tevékenységről szóló 1995. évi XCVI. törvény módosításáról

-----STARTING---POINT---ALTALANOS--- 

1996. január 1-jén lépett hatályba a biztosítóintézetekről és a biztosítási tevékenységről szóló 1995. évi XCVI. törvény (a továbbiakban: Bit.). A Bit.-tel ismét törvényi szintű szabályozás határozza meg azokat a kereteket, amelyek között a biztosítók, a biztosításközvetítők és a biztosítási szaktanácsadók, illetve a biztosítási piac egyéb más szereplői tevékenységüket kifejthetik. A Bit. jól szolgálta a magyar biztosítási piac konszolidációját, azt a konszolidációt, amelynek eredményeként immáron véglegesen átalakult az állami biztosítási monopólium következményeit még a monopólium felszámolását követően is évekig elszenvedő biztosításügyünk.

Az elmúlt időszakban a Bit. által életre hívott szabályrendszer gyakorlati működése során szerzett tapasztalatok és a biztosítási piac változásai szükségessé teszi a Bit. egyes rendelkezéseinek a módosítását.

A törvény pontosítja a Bit. számos rendelkezését, egyes esetekben ugyanakkor szükségessé vált tartalmi változások végrehajtása is. Ezek sorából kiemelendők azok a módosítások, amelyek (pl. a jogvédelmi biztosítással és a segítségnyújtási tevékenységgel összefüggésben) az Európai Unió biztosítási irányelveivel, illetve az OECD tagságunkból fakadó egyes követelményekkel összhangban álló rendelkezéseket iktatnak be a Bit.-be.

Az Európai Unió biztosítási jogához való igazodás áll egyes fogyasztóvédelmi célzatú módosítások hátterében. A nem valamely közösségi szabályra reagáló, fogyasztói érdekeket védő rendelkezések elsődleges célja a biztosító, a biztosítási alkuszok és a biztosítási szaktanácsadók ügyfelei érdekeinek a megóvása.

A pénzügyi szolgáltatásokra vonatozó jogszabályok tartalmának összehangolása felé tesz lépéseket a törvény, amikor más jogszabályokkal, így mindenekelőtt a hitelintézetekről és a pénzügyi vállalkozásokról szóló 1996. évi CXII. törvénnyel (a továbbiakban: Hpt.) azonos vagy hasonló módon szabályoz egyes kérdéseket.

-----STARTING---POINT---RESZLETES---

Az 1. §-hoz

A törvény a Bit. hatályát kiterjeszti a biztosítói ügymenet kiszervezése tárgyában megkötött szerződéssel érintett szervezetek által végzett kiszervezett tevékenységre. A módosítás lehetővé teszi, hogy a Pénzügyi Szervezetek Állami Felügyeletének (a továbbiakban: Felügyelet) ellenőrzése kiterjedjen olyan (egyébként nem a Bit. hatálya alá tartozó tevékenységet folytató) szervezetekre is, amelyek a biztosítói ügymenet kiszervezése révén a biztosítási ügykezelés valamely részét (pl. az üzletszerzési, állománykezelési, kárrendezési tevékenységet) ténylegesen, a biztosító megbízásából végzik.

A 2. §-hoz

Az autóklubok hagyományosan, immáron több évtizede nyújtanak különböző segítségnyújtási szolgáltatásokat tagjaik számára. Az Európai Unió segítségnyújtásról szóló, 84/641/EGK számú irányelve alapvetően erre figyelemmel egyes segítségnyújtási tevékenységeket kizár hatálya alól, ezzel a nemzeti jogszabályokra utalva e tevékenységek szabályozását. A törvény - élve az irányelv nyújtotta lehetőséggel - módot ad arra, hogy egyes, a törvény által szigorúan meghatározott esetekben bizonyos segítségnyújtási szolgáltatásokat a Bit. hatálya alá nem tartozó vállalkozások, illetőleg intézmények (így elsősorban az autóklubok) is végezhessenek. E kivételes szabályozás ugyanakkor az egyébként a Bit. hatálya alá tartozó vállalkozásokra nem vonatkozik, azaz ha ők folytatnak valamely, a törvényben meghatározott tevékenységet, akkor erre csak a Bit. szabályai szerint van lehetőségük.

A 3. §-hoz

A Bit. hatályba lépése óta szerzett tapasztalatok indokolttá teszik, hogy egyes, a Bit. 3. §-ában meghatározott fogalmak pontosításra kerüljenek. Ugyancsak ez, illetőleg (pl. a mintafeltételek engedélyezésének, mint az előzetes termékengedélyezés egy csonka formájának a megszüntetése kapcsán) a közösségi biztosítási joggal harmonizált biztosítási közjog megteremtésének a célja teszi szükségessé, hogy egyes fogalmi meghatározások hatályon kívül helyeződjenek.

A segítségnyújtási tevékenységről szóló 84/641/EGK számú irányelvnek Bit.-be történő beemelése teszi szükségessé, hogy a törvény definiálja a segítségnyújtási tevékenység fogalmát, ezzel egyebek között lehetővé téve a Bit. hatálya alá tartozó tevékenységek körének határaival összefüggő későbbi viták megelőzését.

Szintén az Európai Unió rendelkezései teszik szükségessé az alárendelt kölcsöntőke intézményének a magyar biztosítási közjogba történő bevezetését, s ezáltal fogalmának megadását.

A jogbiztonság érdekében a törvény a fentieken túlmenően meghatároz egyéb, a Bit.-ben a módosítást követően szereplő fogalmat [szakmai alkalmasság és üzleti megbízhatóság, származtatott (derivatív) ügylet, alügynök, hirdetés stb.].

A 4. §-hoz

Az Európai Unió segítségnyújtási tevékenységről szóló 84/641/EGK számú irányelvével összhangban álló magyar szabályozás megteremtésének igényétől vezérelten a törvény egyértelműen leszögezi, hogy a segítségnyújtási tevékenység biztosítási tevékenységnek minősül. Ennek megfelelően - mindenekelőtt egyrészt az ügyfelek érdekeinek védelme, másrészt (későbbi csatlakozásunkat szem előtt tartva) az uniós tagállamokban székhellyel rendelkező, biztosítási tevékenységet folytató vállalkozások és a magyarországi honos vállalkozások közötti azonos versenyfeltételek megteremtése érdekében - segítségnyújtási tevékenységet kizárólag a Bit. hatálya alá tartozó, s így egy fokozott állami felügyelet által ellenőrzött vállalkozás, biztosító végezhet.

Ezen túlmenően a törvény pontosítja a biztosítási tevékenység fogalmát.

Az 5. §-hoz

Biztosításközvetítői tevékenység folytatására a biztosítási alkuszok és a biztosítási ügynökök jogosultak. A törvény pontosítja a szabályozást, figyelemmel arra, hogy csak a biztosítási alkuszi és a többes ügynöki tevékenység feltételezi egy előzetes hatósági engedély megszerzését.

A fokozott állami felügyelet alá tartozó pénzügyi szervezetek esetében hazánkban is érvényesül a szektorális zártság elve, amely a biztosítási szektor esetében egyebek között azt jelenti, hogy biztosító kizárólag biztosítási tevékenységet végezhet. E szabály alól - a nemzetközi gyakorlatnak és szabályozásoknak megfelelően - több kivétel van, melyek körét a törvény bővíti, lehetővé téve, hogy biztosító más pénzügyi szervezetek termékeinek a terjesztésében részt vehessen.

A törvény nem kíván módosítani a Bit. azon rendelkezésén, amely szerint belföldi külföldi biztosítóval biztosítási szerződést nem köthet, mindazonáltal végre kívánja hajtani azokat az elsősorban nem tartalmi, sokkal inkább formai, a korábbi értelemzavaró megfogalmazásokat érintő pontosításokat, amelyek az ezen főszabály alóli kivételeket meghatározó rendelkezésekkel kapcsolatban szükségesnek mutatkoznak. Itt egyebek között a törvény arra is figyelemmel van, hogy valamely tevékenység folytatójának terhére megállapított biztosítási kötelezettség nemcsak felelősségbiztosítási szerződés megkötését, illetőleg fenntartását írhatja elő, hanem egyéb nem-életbiztosítási szerződést is.

A 6. §-hoz

A Bit. korábban csak a biztosítási alkuszokkal kapcsolatban tilalmazta olyan módszer alkalmazását, amellyel más személyek terhére ígér a biztosítási alkusz különleges előnyöket arra az esetre, ha a biztosított vagy a szerződő fél más személyt azonos vagy hasonló biztosítási szerződés megkötésére bír rá, vagy ha az alkuszi tevékenységet folytató gazdasági társaság és biztosítási alkuszi fióktelep a biztosításközvetítés során a megbízótól olyan befektetést igényel, amelyet részben vagy egészben olyan más személyekre hárít át, akiket hasonló vagy azonos biztosítási szerződésre kell rábírnia. A törvény általános jelleggel, a biztosítási piac valamennyi szereplőjével szemben fogalmazza meg a tilalmat, tekintettel a biztosítási termékek sajátosságaira, a különleges fogyasztóvédelmi igényekre és a meghatározott terjesztési módszerekben rejlő veszélyekre.

A 7. §-hoz

A Bit. hatálybalépését követően került az Országgyűlés által elfogadásra a gazdasági társaságokról szóló 1997. évi CXLIV. törvény. Az egyértelműség érdekében a törvény immáron az új jogszabályt tünteti fel mint a biztosító részvénytársaság alapítása és működése szempontjából kiemelkedő jelentőséggel bíró háttérjogszabályt.

A 8. §-hoz

A biztosítási tevékenység, illetve a biztosítási piacra történő belépés felett (egyebek között a biztosítottak érdekeinek védelmében és a társadalmi-gazdasági szempontból nagy jelentőségű biztosítási szektor hosszú távú megbízható működésének megteremtése céljából) gyakorolt fokozott állami felügyelet egyik kulcskérdése a biztosítók tulajdonosai ellenőrzésének a mikéntje. Tekintettel a gazdasági társaságok szabályozásában időközben bekövetkezett változásokra és az Európai Unió biztosítási jogának vonatkozó rendelkezéseire, a törvény módosítást hajt végre abban a kérdésben, hogy egy biztosító részvényeiben való részesedésszerzés milyen esetekben feltételezi a Felügyelet előzetes engedélyének a meglétét, s mikor elégséges csupán a bejelentése a részesedésszerzésnek.

A 9-16. §-hoz

A kölcsönösségi alapon működő biztosítók meghatározó szereplői a világ biztosításügyének. Annak ellenére, hogy hazánkban a biztosító egyesületek piaci részesedése jelenleg nem tekinthető jelentősnek, igen fontos piaci szereplőknek minősíthetők az egyesületi formában működő biztosítók. A Bit. elfogadása óta eltelt évek során szerzett tapasztalatok rámutattak arra, hogy egyes, a biztosító egyesületekre vonatkozó különleges szabályok vonatkozásában elkerülhetetlen a módosítás. Ennek megfelelően a törvény hatályon kívül helyez olyan rendelkezéseket, amelyek máshol már szabályozást nyernek, valamint egyéb pontosításokat is végrehajtani rendel. A törvény - figyelemmel egyebek között az Európai Unió előírásaira is - megszünteti a szakosított biztosító egyesületek intézményét.

A 17-23. §-hoz

A biztosítási piac, illetőleg általában a pénzügyi szolgáltatások piacának egyre fontosabb szereplői a biztosításközvetítők, azaz a biztosítási szerződés létrehozatalára közvetlenül irányuló rendszeres üzletszerű tevékenységet folytató biztosítási alkuszok és biztosítási ügynökök. Tekintettel e jelentőségre, valamint az elmúlt időszakban a biztosításközvetítéssel kapcsolatban jelentkező egyes problémákra a törvény több ponton pontosítja a biztosításközvetítőkre vonatkozó szabályozást. A módosítás célja egyrészt az ügyfelek érdekeinek a fokozott védelme (pl. a biztosítási alkuszok felelősségbiztosítása kapcsán megkövetelt minimális biztosítási összeg felemelésekor, a biztosítási alkuszi tevékenység irányítójával szemben támasztott követelmények meghatározásakor), másrészt az Európai Unió biztosításközvetítőkről rendelkező szabályainak a jelenlegi lehetőségekkel összhangban lévő beépítése a magyar biztosítási közjogba (pl. az egyes és többes biztosítási ügynök megkülönböztetésének a bevezetése). A törvény a két biztosításközvetítői tevékenység egyértelműbb elhatárolását teremti meg, amikor - pótolva a korábbi hiányosságot - kimondja, hogy az ügynök alkuszi tevékenységet nem végezhet. A törvény megjeleníti a szabályozásban az alügynököt is, mint a biztosítási ügynök által a tevékenysége során igénybe vett személyt.

Kiemelendő, hogy többes biztosítási ügynök két vagy több biztosítóval fennálló jogviszony alapján végzi a biztosításközvetítői tevékenységet, azzal, hogy erre csak a Felügyelet engedélyének birtokában, egyes, a biztosítási alkuszra szólóan előírt feltételek teljesítése esetén van lehetősége.

A 24-25. §-hoz

Egyre nagyobb számban vannak jelen a magyar biztosítási piacon a biztosítási szaktanácsadók, akik díj ellenében a biztosítási tevékenységgel összefüggő szaktanácsot adnak ügyfeleiknek, legyenek azok biztosítók vagy a biztosítók ügyfelei. A biztosítási szaktanácsadók szolgáltatásait igénybevevők érdekeinek a védelme indokolja azt, hogy a törvény a biztosítási szaktanácsadói tevékenységhez szükséges előzetes felügyeleti engedélyt szigorúbb feltételekhez köti: az engedély megszerzésének előfeltétele a megfelelő felelősségbiztosítás vagy vagyoni biztosíték megléte (és nem utólagos bemutatása), valamint a biztosítási szaktanácsadóval, illetve a biztosítási szaktanácsadói tevékenység irányítójával szemben meghatározott személyi feltételek esetében a megfelelő szakmai gyakorlatot feltételező előírás is rögzítésre kerül. A korábbi előírásoktól eltérően a biztosítási szaktanácsadónak káreseményenként már nem tizenöt, hanem legalább ötvenmillió forint összegű felelősségbiztosítással vagy ötvenmillió forint összegű vagyoni biztosítékkal kell rendelkeznie.

A 26. §-hoz

A piac biztonságos működése és átláthatósága, valamint a fogyasztók (a biztosítási piac szereplői által kínált szolgáltatásokat igénybevevők) érdekei megóvása megköveteli az elnevezés védelme intézményének az érvényesülését. Noha a Bit. már hatályba lépése óta szól az elnevezés védelméről, egyes rendelkezések pontosítása vált szükségessé. A pontosítások mellett a törvény arra is kötelezi a biztosítókat, biztosítási alkuszokat, egyes és többes biztosítási ügynököket (biztosításközvetítőket) és biztosítási szaktanácsadókat, hogy cégnevükben szerepeltessék a végzett tevékenységi formájukat, ezzel mintegy felhívva a figyelmet arra, hogy tevékenységüket fokozott állami kontroll és a Bit. hatálya alatt folytatják.

A 27. §-hoz

A biztosítási termékek terjesztésének fontos, s a biztosítók ügyfelei szempontjából számos probléma forrását jelentő része a hirdetések biztosítók általi alkalmazása. A törvény a más pénzügyi szervezetekre a hirdetések kapcsán irányadó rendelkezések szem előtt tartásával rögzíti a hirdetések igénybevételének egyes szabályait.

A 28. §-hoz

A Bit. 43. §-ának (1) bekezdése célját tekintve taxatív jelleggel tartalmazza a Felügyelet engedélyezési tárgyköreit. Mivel a bekezdés taxativitása nem tekinthető teljesnek (a jogszabály egyes rendelkezéseinek pontosítása mellett), az új engedélyezési tárgykörök mellett (pl. a többes biztosítási ügynöki tevékenység megkezdésének az engedélyezése) szükségessé vált a felsorolás kiegészítése, itt is feltüntetve azokat az engedélyezési tárgyköröket, amelyek a Bit. más helyén már rögzítésre kerültek.

Az új (2)-(3) bekezdések rendelkezései jogpolitikai iránymutatást adnak a Felügyelet hatósági tevékenységére vonatkozóan. A (2) bekezdés elsősorban a körültekintő jogalkalmazásra és az ügyfelek méltányos érdekeinek szem előtt tartására hívják fel a figyelmet. A (3) bekezdés azt mondja ki, hogy a biztosítók átalakulásánál, szétválásánál és egyesülésénél mindazon feltételek megléte kötelező, ami a biztosítási tevékenység megkezdéséhez szükséges. A (4) bekezdés szerint, ha a Felügyelet engedélye külföldön folytatott tevékenységre is irányul köteles vizsgálni a devizajogszabályok rendelkezéseinek megtartását is.

A 29-30. §-hoz

A Bit. a jogbiztonság érvényre juttatása érdekében meghatározza, hogy melyek a biztosítási tevékenység megkezdésének a feltételei, illetve azt, hogy a Felügyelet milyen esetekben utasíthatja vissza a biztosítási tevékenység engedélyezése iránt benyújtott kérelmet. A törvény a magyar biztosítási piacra belépni szándékozó új biztosítók hatékonyabb kontrollját elősegítendő kiegészíti a Bit. jelenlegi szabályait, lehetővé téve, hogy a Felügyelet akkor is elutasítsa a kérelmet, ha a kérelmező nem rendelkezik megfelelő gazdasági háttérrel, veszélyeztetve ezzel az általa vállalt kötelezettségek jövőbeli teljesítésének a biztonságát, illetőleg akkor, ha a kérelmező megtévesztő vagy valótlan adatot közölt az engedélyezési eljárásban, valamint nincs kézbesítési megbízottja.

Ahhoz, hogy egy új biztosító sikerrel és mindenekelőtt biztonságosan tudjon belépni a biztosítási piacra, rendelkeznie kell olyan pénzeszközökkel, amelyek garantálják azt, hogy a biztosító megfelelő tárgyi, személyi stb. háttérrel kezdi meg tevékenységét. A Bit. e célból írja elő, hogy a tevékenységi engedély megszerzéséhez a biztosítónak rendelkeznie kell a törvényben meghatározott mértékű minimális organizációs tőkével. A törvény a biztosító egyesületek szabályozásának a közösségi előírásokra figyelemmel történő átalakítása során - nem feledkezve meg a Bit. hatálybalépése óta bekövetkezett gazdasági változásokról és a Felügyelet e téren szerzett tapasztalatairól sem - módosítja a biztosító egyesületek esetében megkövetelt minimális organizációs tőkerész mértékét. A szakosított biztosító egyesület intézményének a megszüntetése ezen túlmenően szükségessé teszi az ezen intézményre megállapított mértéket tartalmazó rendelkezés hatályon kívül helyezését.

A törvény mindemellett több ponton pontosítja a jelenlegi szabályozást, illetve kimondja, hogy az organizációs tőke a tevékenységi engedély kiadásáig kizárólag a működés Bit.-ben meghatározott feltételeinek megteremtése érdekében használható fel, megakadályozva ezzel az organizációs tőke céljával ellentétes idő előtti felemésztését.

A 31. §-hoz

A biztosítási tevékenység megkezdésére vonatkozó engedély iránti kérelemhez csatolni kell egyebek között a biztosító üzleti tervét. Mint azt a Bit. megfogalmazza, az üzleti terv tartalmazza a biztosítási tevékenység terjedelmét, illetve a biztosítási szerződésben vállalt kötelezettségek teljesítése szempontjából jelentőséggel bíró tényeket és adatokat. A törvény meghatározza az üzleti terv egyes tartalmi elemeit is. E körben pontosítások váltak szükségessé, pl. az előzetes termékengedélyezés megszűnésével immáron kiüresedett rendelkezés hatályon kívül helyezésével, valamint a segítségnyújtási tevékenységet folytatni szándékozó biztosító üzleti tervével összefüggő követelmények kiegészítése (az Európai Unió 84/641/EGK számú biztosítási irányelvével módosított első nem-életbiztosítási irányelv rendelkezéseit követve).

A 32. §-hoz

A Bit. 48. §-a határozza meg, hogy egy biztosítási szerződésnek milyen minimális tartalmi követelményeknek kell eleget tennie, minimálisan milyen kérdéseket kell rendezni. Ennek a fogyasztók szempontjából kiemelkedő jelentőséggel bíró szakasznak a kiegészítését, illetőleg pontosítását hajtja végre a törvény, egyrészt előírva a biztosítási szerződésben alkalmazott kizárások szerepeltetését, másrészt pontosítva a többlethozam visszatérítésével kapcsolatos megfogalmazást és a rendelkezés címét.

A biztosítók ügyfelei érdekeinek védelmében kiemelkedő jelentőséggel bír a törvény azon rendelkezése, amely előírja, hogy a biztosítási szerződésben rögzíteni kell a befektetési egységekhez kötött életbiztosítások befektetéseinek elhelyezéséről és értékéről való napi tájékozódási lehetőséget.

Az adatvédelmi rendelkezések tiszteletben tartását elősegítendő a törvény kimondja, hogy a biztosítási szerződésnek tartalmaznia kell a személyes adatok kezelésére vonatkozó elvi és gyakorlati tudnivalókat.

A 33. §-hoz

A biztosító jogszabályokkal összhangban lévő működéséhez elengedhetetlen, hogy megfelelő szakértelemmel rendelkező személyek irányítsák. Ezt szolgálja a Bit. Harmadik Részének II. fejezete, amely (a törvény máshol található egyéb rendelkezéseivel egyetemben) meghatározza a biztosító által teljesítendő személyi feltételeket, illetőleg a biztosító legfontosabb vezető személyeivel szemben állított követelményrendszert. A törvény néhány pontosító módosítást hajt végre. Rögzítésre kerül, hogy a biztosító törvényben meghatározott vezető személyei csak két részvénytársaságnál tölthetik be vezetői funkciójukat (az igazgatóság engedélyével), azzal, hogy az azonos többségi tulajdonlás esetén e személyek nem kettő, hanem három részvénytársaságnál tölthetnek be vezető pozíciót. A vezető személyek körét - kiküszöbölve a Bit. e téren megmutatkozó hiányosságát - kimondja azt is, hogy a vezető orvos alkalmazásához a Felügyelet engedélye szükséges.

A törvény pontosítja a Bit.-et, a személyi feltételek kapcsán, hogy a vonatkozó előírások nemcsak a belső ellenőr, hanem a biztosító belső ellenőrzési vezetőjére is irányadók.

A Bit. eddig is lehetővé tette, hogy a százmillió forint éves díjbevételt el nem érő biztosító egyesület a biztosítók egyes vezetői által ellátandó feladatok ellátásával egy más szervezetet bízzon meg. A törvény most a vezetőkkel szemben támasztott, egyébként irányadó követelmények teljesülése érdekében előírja, hogy ennek a szervezetnek az adott tevékenység ellátására alkalmas személlyel kell rendelkeznie. A törvény immáron nem a százmillió forint, hanem a háromszázmillió éves díjbevételt el nem érő biztosító egyesületnek kívánja megadni a külső szervezet megbízásának a lehetőségét.

A 34. §-hoz

A törvény pontosítja, hogy biztosító részvénytársaság esetében ki lehet a biztosító első számú vezetője.

A 35. §-hoz

A törvény pontosítja a vezető biztosításmatematikussal szemben állított végzettségbeli követelményeket.

A biztosító vezető biztosításmatematikusának legfontosabb feladatait (és ezáltal felelősségének körét) a Bit. határozza meg. A törvény ezzel összefüggésben mondja ki, hogy a vezető biztosításmatematikus köteles benyújtani a biztosító éves aktuáriusi jelentését, amely egy a biztosító működését bemutató legfontosabb dokumentumok közül.

A 36. §-hoz

A biztosító vezető jogtanácsosa leglényegesebb feladatainak meghatározása kapcsán a törvény figyelembe kívánja veszi azt, hogy a Felügyelet előzetes termékellenőrzési tevékenysége megszűnt, illetve a biztosítókat a biztosítási termékekkel kapcsolatban terhelő rendszeres bejelentési kötelezettség tartalma lényegesen megváltozik. Ennek megfelelően a biztosító által alkalmazott biztosítási szerződési feltételek megküldésére nem kerül sor.

A 37. §-hoz

A biztosító számviteli rendjéért felelős vezető rendkívül jelentős szerepet tölt be a biztosító életében. Ennek megfelelően szükséges, hogy az ezen vezetővel szemben támasztott követelmények egyértelműen kerüljenek meghatározásra. Ezt kívánja szolgálni a törvényben szereplő módosítás. A törvény a számviteli rendért felelős vezető által aláírandó dokumentumok körét is pontosítja.

A 38. §-hoz

A biztosító megfelelő, a jogszabályi előírásokkal és a biztosító belső szabályzataival összhangban lévő működésének biztosításában nagy szerepe van a biztosító belső ellenőrének, illetve a belső ellenőrzési szervezetet működtető biztosító esetén - mint azt a törvény által végrehajtott módosítás egyértelműsíti - a belső ellenőrzési vezetőnek. Ezt a szerepet megerősítendő - a jogszabály szövegének pontosításán túlmenően - a törvény megköveteli a belső ellenőrzés éves jelentésének Felügyelet részére történő megküldését. A törvény azt is előírja, hogy a belső ellenőrzés jelentéseinek magyar nyelven is rendelkezésre kell állniuk, s ezeket az átfogó és a rendkívüli ellenőrzés alkalmából rendelkezésre kell bocsátani.

A 39. §-hoz

A Bit. nem tartalmazott külön rendelkezéseket a biztosító vezető orvosára. A törvény pótolja ezt a hiányosságot, meghatározva, hogy milyen feltételek teljesülése esetén lehet valaki egy biztosító vezető orvosa. A törvény - egyes felelősségi szabályok rögzítésével - szól a vezető orvos legfontosabb feladatairól is.

A 40. §-hoz

A biztosítási piacon tevékenykedőkkel szembeni elvárások körében kiemelkedő jelentőséggel bírnak azok a rendelkezések, amelyek egyes személyek vonatkozásában az üzleti életben, illetve a biztosítás területén elfogadott (etikai és szakmai) követelményeknek, normáknak való megfelelést írják elő. A korábbi „jó üzleti hírnév” megkövetelése helyett a törvény az egyértelműbb szakmai alkalmasság és üzleti megbízhatóság követelményének a teljesülését írja elő. A megfogalmazás pontosításán túlmenően a törvény a jogbiztonság követelményét szem előtt tartva meghatározza, hogy milyen esetekben nem lehet valakit szakmailag alkalmasnak és üzletileg megbízhatónak minősíteni.

A 41. §-hoz

Az ügyfeleiről jelentős számú információval rendelkező biztosítók vonatkozásában kiemelkedő jelentőséggel bír, hogy tevékenységük során az adatvédelmi előírások maradéktalan tiszteletben tartásával járjanak el. Ennek érdekében a törvény előírja, hogy a biztosítónak olyan irattározással kell rendelkeznie (legyen az kézi vagy gépi), amely a biztosítási titok védelmét megvalósítja.

A 42. §-hoz

A biztosítási tevékenység megkezdését követően a biztosító egyebek között oly módon módosíthatja tevékenységi körét, hogy korábban nem művelt biztosítási ágazatban, illetve kockázati csoportban is tevékenykedni kíván. Amennyiben a Felügyelet által kiadott tevékenységi engedély erre nem ad lehetőséget, ehhez a biztosítónak be kell szereznie a Felügyelet engedélyét. A törvény néhány pontosítást hajt végre a szabályozásban.

A 43. §-hoz

A biztosítási jogviszony vonatkozásában is változás következhet be a felek személyében. Ennek az egyik legkülönlegesebb esete az, amikor a biztosítói pozícióban egy állományátruházás révén következik be változás. Az állományátruházás szabályait a Bit. tartalmazza, ugyanakkor szükségessé vált az előírások pontosítása, így különösen azzal, hogy a biztosítási szerződés felmondására kizárólag a szerződő fél jogosult, s ilyen jogosítvánnyal a biztosítási szerződést felmondani egyébként sem tudó biztosított nem rendelkezik.

Tekintettel arra, hogy a biztosító e törvény elfogadásával jelzáloghitelezési tevékenységet is folytathat, meg kell határozni e tevékenység részletszabályait, elsősorban a korlátok vonatkozásában.

A 44. §-hoz

A biztosítási módozatok előzetes engedélyezése - a biztosítók szakmai érdekképviselet által kidolgozott mintafeltételek kivételével - 1999. január 1-jével megszűnt. Ez a magyar biztosítási piacon az Európai Unió biztosítási irányelveivel összhangban történő igen jelentős változás indokolja, hogy a Bit.-nek még az előzetes termékengedélyezéssel kapcsolatos rendelkezései hatályon kívül kerüljenek. A kötelező gépjármű-felelősségbiztosítás sajátosságai ugyanakkor szükségessé teszik, hogy - hasonlóan más külföldi országokhoz - ezen a területen megmaradjon a különleges rendelkezések meghozatalának és alkalmazásának a lehetősége.

Fontos, az ügyfelek érdekét szolgáló szabályt vezet be a törvény: a biztosító haladéktalanul köteles intézkedni, ha a biztosítási módozata terjesztésének a körülményeiben jogszabálysértés jut a tudomására. A biztosító intézkedési kötelezettsége abban az esetben is fennáll, ha a módozat terjesztésében biztosítási alkusz vesz részt.

A törvény a korábbi biztosítási módozat megfogalmazás helyett - összhangban az Európai Unió szabályaival és a gyakorlatban ténylegesen alkalmazott szóhasználattal - a biztosítási termék kifejezést vezeti be.

A törvény pontosítást eszközöl egyrészt a biztosítási termék terméktervét aláírni köteles személyek meghatározásánál, az érintett biztosítási ágazat vezetője helyett az érintett biztosítási ág vezetőjének aláírását követelve meg, másrész a biztosítási módozat kifejezés biztosítási termékre történő változására tekintettel.

Míg a Bit. csak az életbiztosításokkal kapcsolatban rendelkezett a technikai kamatlábról, a törvény a baleset- és betegségbiztosítási (egészségbiztosítási) termékek esetében is előírja, hogy a termék díjkalkulációjában és a járadékszámításoknál alkalmazható technikai kamatláb mértékét a pénzügyminiszter rendeletben állapítja meg. A törvény a szabályozás körébe vonja a tartalékolásnál alkalmazható technikai kamatlábat is.

Nagy jelentőségű rendelkezése a Bit.-nek az a szabálya, amely szerint az életbiztosítási ág matematikai tartalékai befektetési hozamának legalább nyolcvan százalékát a biztosítottaknak vissza kell juttatni. A többlethozam visszajuttatásának megfelelőbb ellenőrzése, s ezáltal a biztosítottak érdekeinek védelme céljából a törvény előírja az aktuáriusi jelentésben a többlethozamra vonatkozó információk szerepeltetését.

A törvény egyértelműen szabályozza a biztosítási termékek kapcsán a Felügyelet rendelkezésére álló eszközök felhasználásának a feltételeit. Amennyiben a biztosítási termék terjesztésének megkezdését követően a törvényben meghatározott problémákat észlel, akkor felfüggesztheti az adott biztosítási termék terjesztését, felszólítva egyben a biztosítót a probléma meghatározott időpontig történő megszüntetésére. Amennyiben a biztosító nem tesz eleget a Felügyelet felszólításának, azaz a termék vagy a terjesztés körülményei továbbra is jogszabálysértők vagy sértik a biztosító ügyfeleinek az érdekét, esetleg a termék díjkalkulációja nem felel meg a biztosításmatematikai elveknek vagy a biztosító nem az előírásoknak megfelelően készítette el a termék terméktervét, a Felügyelet megtilthatja a biztosítási termék terjesztését.

Annak érdekében, hogy a termék terjesztésének a felfüggesztése vagy megtiltása a biztosító ügyfelei előtt is ismertté váljék, a felfüggesztő és a megtiltó határozatában testet öltő döntését a Felügyelet két országos napilapban közzéteszi.

A 45-46. §-hoz

A Bit. jogvédelmi biztosításról szóló rendelkezései az Európai Unió 87/344/EGK számú irányelvére figyelemmel kerültek megállapításra. A közösségi joggal való harmonizáció további kiteljesítése céljából, illetve a biztosítók ügyfelei érdekének a védelmében a törvény előírja, a biztosító nemcsak a biztosítási szerződés megkötése előtt köteles tájékoztatni ügyfelét arról, hogy a biztosítóval való véleményeltérés esetében milyen intézmények segítségével érvényesítheti érdekeit (egyeztető eljárás igénybevétele, ez utóbbi sikertelenségét követően jogi képviselő megválasztása), hanem a biztosító a szolgáltatásával kapcsolatban jelentkező véleményeltéréskor az ügyfél jogaira ismételten, írásban köteles felhívni a figyelmet.

A törvény az Európai Unió irányelvével összhangban szól azokról az esetekről, amelyek nem követelik meg a 67. § különleges szabályainak az alkalmazását.

Azt elősegítendő, hogy a biztosító ügyfeleinek figyelmét megfelelő módon irányítsák rá a jogvédelmi biztosítási fedezet létére és így a jogvédelmi biztosítással összefüggésben alkalmazni rendelt különleges, az ügyfeleknek számos garanciát biztosító rendelkezésekben rejlő lehetőségekre, a törvény szerint a biztosító valamennyi dokumentumon köteles felhívni ügyfele figyelmét arra, hogy ő egy jogvédelmi biztosítási fedezettel rendelkezik. Ezt szolgálja annak előírása is, hogy külön fel kell tüntetni a jogvédelmi biztosítási fedezet biztosítási díját.

A 47. §-hoz

Fontos garanciális szabály, hogy biztosítási szerződéskötési kötelezettséget csak törvényben lehet előírni. A törvény pontosítja a Bit. ezzel kapcsolatos rendelkezését.

A kötelező gépjármű-felelősségbiztosítás különleges jelentőséggel bír a magyar biztosítási piacon, úgy a piaci súlyát, mint az iránta megmutatkozó társadalmi érdeklődést és érzékenységet illetően, de kiemelendők a szakmai és szabályozásbeli sajátosságok is. Más biztosítási kötelezettség alapján létrejövő biztosítás esetében ilyen különlegesség nem tapasztalható, ezért a - néhány megfogalmazásbeli, illetve az időközbeni jogszabályi változásokat tükröző pontosítást is végrehajtó - törvény csak a kötelező gépjármű-felelősségbiztosítás esetében írja elő a költségek és a biztosítástechnikai tartalékok számvitelileg történő elkülönítését.

A 48. §-hoz

A törvény - a gyakorlati tapasztalatokra figyelemmel - nem az egyetlen biztosított, hanem az egyetlen szerződő fél sajátos biztosítási igényeihez köti az egyedi biztosítás fogalmát. Meghatározott éves díjbevétel esetén a törvény szükségesnek ítéli az egyébként az egyedi szerződésekre nem, csak a biztosítási termékekre irányadó szabályok alkalmazásának az előírását.

A törvény a biztosítási módozat kifejezés helyett a biztosítási termék megfogalmazást vezeti be, ezért e helyen is szükséges volt a Bit. módosítása.

A 49-50. §-hoz

A biztosítók feletti fokozott állami felügyelet eszköztárában egyre nagyobb jelentőséggel bír a biztosítók tulajdonosai felett gyakorolt kontroll. A Bit. 71. §-a rendelkezik a biztosítóban való részesedésszerzés engedélyezéséről. A törvény néhány pontosítást hajt végre, figyelemmel a Hpt. vonatkozó rendelkezéseire is, valamint több új rendelkezést iktat be, azzal a céllal, hogy Magyarországon tevékenykedő biztosítók tulajdonosi szerkezete (pl. a bejelentési kötelezettség részletes szabályozása által) világos, áttekinthető és ellenőrizhető legyen, illetve a tulajdonosok oldalán jelentkező esetleges problémák ne veszélyeztessék a biztosító ügyfeleinek érdekeit.

Az 51. §-hoz

A törvény pontosítja az arra vonatkozó szabályokat, hogy a Bit.-ben meghatározott személyeket a biztosító irányában mely esetekben terheli bejelentési kötelezettség.

Az 52. §-hoz

Úgy a magyar, mint a nemzetközi életbiztosítási piacokon egyre elterjedtebbek a befektetési egységekhez kötött életbiztosítások. Jelenlegi szabályozásunk az elmúlt években megjelent biztosítási fajta tartalékolását illetően nem ad megfelelő iránymutatást, ezért - tekintettel az Európai Unió ezzel kapcsolatos rendelkezéseire - indokolt a biztosítástechnikai tartalékok között külön nevesíteni a befektetési egységekhez kötött életbiztosítások tartalékát, összhangot teremtve ezzel a Bit. és az egyéb jogszabályok között is.

A biztosítástechnikai tartalékok szabályozásában pontosításokat végrehajtó törvény a nem-életbiztosítási ág vonatkozásában meghatározza a biztosítástechnikai tartalékok viszontbiztosítással történő fedezetének maximális mértékét, illetve - figyelemmel az Európai Unió szabályozására - kimondja, hogy a hitel- és kezesi biztosítást végző biztosító a kockázat terjedelmével arányosan külön tartalékot képezhet, egy külön jogszabályban meghatározottak szerint.

Az 53-56. §-hoz

A biztosítók működését célzó állami szabályozás egyik legfontosabb rendeltetése az, hogy a biztosítók hosszú távú, biztonságos működésének a feltételei megteremtődjenek, s ezáltal a biztosítók fizetőképességének problémái folytán ne kerüljön veszélybe az általuk a biztosítási szerződések megkötésével vállalt kötelezettségek teljesítése. A biztosítók fizetőképességét megóvni szándékozó intézmények között szerepel a szavatoló tőke, amely arra szolgál, hogy a biztosító akkor is teljesíteni tudja kötelezettségeit, ha erre a beszedett díjak, illetve a biztosítástechnikai tartalékok nem nyújtanak fedezetet. A törvény pontosítja a Bit. szavatoló tőkére vonatkozó rendelkezéseit. A pontosításokon túl a szavatoló tőke kiszámítása kapcsán - figyelemmel az Európai Unió, illetve a Hpt. rendelkezéseire - a törvény beiktatja az alárendelt kölcsöntőke figyelembevételének az intézményét is.

A biztosító egyesületek által folytatott biztosítási tevékenységre vonatkozó jogszabályi előírásoknak az egész biztosítási piac biztonságos működése szempontjából történő módosítása és a biztosítottak érdekében történő szigorítása, ezzel együtt az Európai Unió biztosítási irányelveiben foglaltakhoz való közelítése jegyében elkerülhetetlen a biztosító egyesületek minimális biztonsági tőkéje mértékének a megemelése. Emellett a törvény pontosítja a Bit. rendelkezéseit.

Az 57-58. §-hoz

A biztosító működésében jelentkező pénzügyi, fizetőképességbeli problémák kezelését szolgálja a szanálási terv és a pénzügyi terv intézménye. Az elmúlt évek tapasztalatai igazolták a szabályozás helyességét, ugyanakkor néhány esetben szükséges egyes rendelkezéseket pontosítani.

Az 59-65. §-hoz

A biztosító által eszközölt befektetések biztonsága és jövedelmezősége érdekében a Bit. számos rendelkezést tartalmaz, egyebek között meghatározva a biztosítástechnikai tartalékok és a biztonsági tőke befektetésénél alkalmazható eszközöket és az egyes eszközök igénybevételének arányszámait.

A pénzügyi szolgáltatások piacán az elmúlt években bekövetkezett nemzetközi és hazai fejlemények indokolttá teszik, hogy a biztosító hitelintézetben, pénzügyi vállalkozásban, befektetési vagy befektetés-kezelési vállalkozásban való részesedésszerzését illetően meglévő korlátokat - összhangban a Hpt. vonatkozó rendelkezéseivel - fel kell oldani, lehetővé téve, hogy egy biztosító kizárólagos tulajdonosa legyen egy hitelintézetnek, pénzügyi, befektetési vagy befektetés-kezelési vállalkozásnak.

A biztosítástechnikai tartalékok és a biztonsági tőke befektetésének szabályozásában a törvény az Európai Unió, az OECD, illetve a hazai devizajogszabályok rendelkezései alapján határozza meg a biztosítók által igénybe vehető eszközöket, valamint a befektetési arányokat.

A befektetéshez kötött életbiztosítás sajátosságai (mindenekelőtt az, hogy itt a biztosító által meghatározott keretek között a szerződő fél határozza meg a befektetési eszközöket és ezek arányát) miatt szükséges külön, az Európai Unió rendelkezéseit szem előtt tartó szabályt megalkotni erre a biztosításra.

Mindezen túl a törvény némely esetben pontosítja a Bit. rendelkezéseit, illetve előírja, hogy a biztosítástechnikai tartalék befektetésénél alkalmazandók a Bit. új, 12. számú mellékletének a rendelkezései is.

A 66. §-hoz

Az eszközök nyilvántartásának jobb áttekinthetősége érdekében a törvény előírja, hogy a biztosító köteles nyilvántartást vezetni azon ingatlanairól és gazdasági társaságban való részesedéseiről, amelyek biztosításüzemi működését szolgálják.

A 67. §-hoz

Fontos érdek fűződik ahhoz, hogy a biztosító az üzleti tevékenységére vonatkozó nyilvántartásait magyar nyelven tudja ellenőrzésre bocsátani. A törvény a magyar nyelvűség előírásakor figyelembe vette a Hpt. rendelkezéseit is.

A 68-69. §-hoz

A törvény az éves beszámoló tervezetének megküldését előíró kötelezést az egyszemélyes részvénytársaságra is egyértelműen kiterjeszti, valamint korlátozza a Felügyeletnek megküldött beszámoló tervezettől való eltérés lehetőségét, illetve további előírásokat tartalmaz a közgyűlés vagy a részvényes döntésének alapját képező beszámoló tervezetével összefüggésben. Ezen túlmenően a törvény néhány pontosító rendelkezéssel is módosítja a Bit.-et, mindenekelőtt a Hpt. és a gazdasági társaságokról szóló törvény szabályainak megfelelően rendelkezve a biztosítókat terhelő egyes kötelezettségek teljesítésének az időpontjáról.

A 70-71. §-hoz

A biztosító működésének ellenőrzésében fontos szerepet tölt be a biztosító könyvvizsgálója. A biztosító biztonságos működése, s ezáltal a biztosítottak érdekében a törvény rögzíti a könyvvizsgáló által teljesítendő követelményeket. A Hpt. rendelkezéseivel összhangban előírja, hogy egy adott biztosító számára a könyvvizsgálói feladatokat csak öt évig láthatja el ugyanaz a természetes személy. A törvény pontosítja a Bit. egyes rendelkezéseit, valamint szélesíti a könyvvizsgáló feladatait, előírva számára, hogy a biztosító biztosításmatematikai tartalékait tartalékfajtánként és ágazatonként elkülönítetten vizsgálja meg.

A törvény meghatározza a könyvvizsgáló által teljesítendő feladatokat és az őt a Felügyelet irányában terhelő tájékoztatási kötelezettség legfontosabb szabályait.

A 72. §-hoz

A Felügyelet tevékenysége hatékonyságának növelése érdekében a törvény a biztosító felügyelő bizottságának elnökét arra kötelezi, hogy egyes esetekben dokumentumokat küldjön meg a Felügyeletnek.

A 73-78. §-hoz

Tevékenységének folytatása során a biztosító, a biztosítási alkusz, a többes biztosítási ügynök és a biztosítási szaktanácsadó az ügyfelek széles körével kerül kapcsolatba. A Bit. nem rendelkezett egyértelműen a felelősségbiztosítási szerződések esetében ügyféllé váló károsulttal kapcsolatos titokvédelmi szabályokról. Ezt pótolja a törvény, amikor leszögezi, hogy a károsult ügyfélnek minősül, s ennek megfelelően az ő vonatkozásában is alkalmazandók a biztosítási titkot szabályozó rendelkezések.

A törvény szól arról is, hogy a külföldi biztosítóhoz vagy külföldi adatfeldolgozó szervezethez történő adattovábbítás milyen feltételek fennállása esetén nem sérti a biztosítási titkot.

A feladatkörében eljáró gyámhatóság vonatkozásában a törvény szerint nem áll fenn a titoktartási kötelezettség. Ezzel a módosítással a korábbi szabályozás jelentős hiányossága nyer orvoslást.

A 79. §-hoz

A Bit. 102. §-a szól a biztosítókat az ügyfeleik irányában terhelő tájékoztatási kötelezettségről. A törvény szerint a biztosító a szerződés megkötése előtt köteles beszerezni az ügyfél arra vonatkozó írásbeli nyilatkozatát, hogy a meghatározott tájékoztatást megkapta. Az elmúlt évek tapasztalatai a fogyasztói érdekek védelmében indokolják annak előírását, hogy a biztosító különálló, csak ezt tartalmazó iraton legyen köteles beszerezni az ügyfél nyilatkozatát, valamint hogy ezen az iraton pontosan kerüljön feltüntetésre, hogy az ügyfél milyen írásbeli dokumentumokat kapott meg a szerződés megkötése előtt. Szintén az ügyfelek érdekeinek a védelme teszi szükségessé a biztosítók arra történő kötelezését, hogy a biztosítási szerződésre vonatkozó írásbeli tájékoztatóban külön, szembeötlő módon (pl. a nyomtatványok megfelelő szerkesztésével) kell felhívni a figyelmet az ügyfelek számára hátrányos rendelkezésekre.

A biztosítási szerződés létrejöttét követő időszakra szólóan, mintegy a biztosítót ügyfelei irányában egyébként is terhelő együttműködési, tájékoztatási kötelezettség nevesített megnyilvánulási formájaként szükséges azt előírni, hogy a biztosító évente legalább egyszer adjon tájékoztatást ügyfeleinek az életbiztosítási szerződés szolgáltatási értékéről, az aktuális visszavásárlási értékről és a visszajáró többlethozam jóváírásának a mértékéről.

A 80. §-hoz

A biztosításfelügyeleti hatóság jogállásában bekövetkezett változás folytán szükségessé vált a Bit. e része címének a módosítása.

A 81. §-hoz

A Bit. 106. §-a határozza meg a Felügyelet feladatait. A törvény egyes pontokon pontosítja a rendelkezéseket, pl. a felelősségbiztosítási szerződés biztosítottja által a biztosítóval kapcsolatba kerülő károsult érdekeinek megóvását is a Felügyelet feladatának minősítve.

A törvény a korábbinál pontosabban határozza meg a Felügyelet feladatait, így különösen egyértelműen rögzíti az engedély nélküli biztosítási, biztosítási alkuszi, többes biztosítási ügynöki vagy biztosítási szaktanácsadói tevékenység engedély nélküli folytatása kapcsán megteendő intézkedéseket.

A 82. §-hoz

A Felügyelet ellenőrzésének típusai között található a folyamatos, az átfogó és a rendkívüli ellenőrzés, illetőleg a felügyeleti biztos kirendelése. A törvény kiegészíti a szabályozást, rögzítve, egyebek között, hogy ezen ellenőrzések lefolytatásának szükséges időtartamát a Felügyelet határozza meg, s kimondja, hogy a Felügyelet által megbízólevéllel ellátott személy eljárása során hivatalos személynek minősül, valamint figyelemmel van a többes biztosítási ügynök megjelenése által kiváltott módosítási igényekre. Meghatározásra kerülnek az ellenőrzöttet terhelő egyes együttműködési, tájékoztatási kötelezettségek szabályai.

A 83-84. §-hoz

A biztosító működésének áttekinthetősége és ellenőrizhetősége érdekében előírásra kerül, hogy a biztosító köteles eszközeit, vállalt kötelezettségeit, valamint egyéb kihelyezéseit értékelni és minősíteni.

A törvény pontosítja a Bit. egyes megfogalmazásait, valamint a segítségnyújtási tevékenység vonatkozásában - az Európai Unió rendelkezéseinek megfelelően - kiegészíti a korábbi szabályozást. A biztosítási alkuszok esetében a gazdasági társaságokról szóló törvényre figyelemmel kerül sor módosításra.

A 85-86. §-hoz

A Felügyelet által lefolytatott átfogó ellenőrzések szabályozásában a törvény pontosítja az átfogó ellenőrzések gyakoriságára és az ellenőrzés tartalmára vonatkozó rendelkezéseket, illetve meghatározza az átfogó ellenőrzés keretében vizsgálandó jogszabályi előírások körét.

A törvény az elmúlt évek tapasztalataira figyelemmel akként rendelkezik, hogy a Felügyelet az ellenőrzés lezárását követően nem 15, hanem 30 napon belül köteles megállapításait írásban közölni a biztosítóval.

A 87-88. §-hoz

A törvény pontosítja, hogy a Felügyelet elnöke a rendkívüli ellenőrzés alatt hány napon belül rendelhet be személyes meghallgatásra egyes meghatározott személyeket, illetőleg végrehajtja a többes biztosítási ügynök intézménye kapcsán szükséges módosításokat.

A törvény a biztosítottak érdekeit veszélyeztető helyzetben is lehetőséget ad rendkívüli ellenőrzés elrendelésére.

A 89. §-hoz

A törvény immáron nemcsak egy, hanem több felügyeleti biztos biztosítóhoz történő kirendelését is lehetővé teszi, illetve pontosítja, hogy a kirendelés mint lehetőség áll a Felügyelet rendelkezésére. A törvény meghatározza a felügyeleti biztos által teendő nyilatkozat tartalmát.

A Bit. hatálybalépését követően szerzett tapasztalatok rámutattak, hogy az eredeti időtartam nem mutatkozik elégségesnek a biztosítónál keletkezett problémák megoldására, ezért a törvény a korábbi kilencven nap helyett hat hónapban határozza meg a felügyeleti biztos kirendelésének maximális időtartamát.

A 90. §-hoz

A törvény pontosítja, hogy a Felügyelet és egy külföldi biztosításfelügyeleti hatóság között nemcsak egy biztosító, hanem egy biztosítási alkusz vonatkozásában is sor kerülhet adatszolgáltatásra.

A 91. §-hoz

A törvény - az eljárás gyors és sikeres lefolytatását elősegítendő - kimondja, hogy külföldi székhelyű kérelmezőnek kézbesítési megbízottat kell igénybe vennie.

A Felügyelet rendelkezésére álló iratok megbízhatósága céljából szükséges azt előírni, hogy kizárólag hiteles magyar fordítással ellátva lehet benyújtani az idegen nyelvű dokumentumokat.

A 92. §-hoz

Tekintettel arra, hogy a Felügyelethez beérkező engedélykérelmek általában hosszadalmas eljárást feltételeznek, a törvény ezek elbírálására 90 napot kíván biztosítani a Felügyeletnek. Ezt a határidőt a Felügyelet egy alkalommal meghosszabbíthatja.

A törvény a biztosítási titok megőrzéséhez fűződő érdekeket szem előtt tartva rendelkezik arról, hogy a bíróság miként köteles eljárni a biztosítási titkot tartalmazó iratok kapcsán.

A 93. §-hoz

A Bit. 124. §-a tartalmazza a Felügyeletre érkező írásos bejelentésekkel kapcsolatos teendőket, a Felügyeletet e téren megillető jogokat. E cikkelyben a Bit. kizárólag a biztosítóval szembeni eljárás szabályaira tér ki, miközben egyre gyakrabban érkeznek olyan írásos bejelentések a Felügyeletre, amelyek más piaci szereplők tevékenységével függnek össze. Tekintettel erre a törvény olyan módosítást tesz a szabályozásban, hogy a biztosítási piac bármely szereplőjét [biztosítási alkuszokat, biztosítási szaktanácsadókat, a Bit. 1. §-a (1) bekezdésének új d) pontjában meghatározott tevékenységek folytatóját] érintő írásos bejelentések Felügyelet általi kezelése egyértelműen szabályozott legyen.

A törvény pontosítja az írásos bejelentésekkel kapcsolatban a Felügyelet rendelkezésére álló intézkedési lehetőségeket.

A 94. §-hoz

A törvény nemcsak a biztosítók, hanem a biztosításközvetítők, a biztosítási alkuszok, a többes biztosítási ügynökök és a biztosítási szaktanácsadók esetében is lehetővé teszi a 126. §-ban meghatározott intézkedések alkalmazását.

Az előzetes termékengedélyezés teljes körű megszüntetése és a biztosítókat a biztosítási termékekkel összefüggésben terhelő bejelentési kötelezettség szabályainak a megváltoztatása szükségessé teszi, hogy a Felügyelet megfelelő intézkedési lehetőségekkel bírjon a biztosítási termékekkel kapcsolatban. A törvény más helyeken szól bővebben a biztosítási termékek terjesztésének felfüggesztéséről és megtiltásáról.

A Felügyelet rendelkezésére álló eszközök közé ugyancsak indokolt beemelni a biztosító tevékenysége felfüggesztésének a lehetőségét.

A 95. §-hoz

A biztosítási piac szereplőivel szemben alkalmazott szankciók közül a legsúlyosabb a tevékenységi engedély visszavonása. A Bit. hatálybalépését követően szerzett tapasztalatok szükségessé tették, hogy - a biztosítottak és a biztosítási piac egésze érdekének védelmében - a törvény pontosítsa, illetve kiegészítse a tevékenységi engedély Felügyelet általi visszavonásának a szabályait.

A 96-97. §-hoz

A törvény több ponton módosítja a felügyeleti bírságra vonatkozó rendelkezéseket, egyebek között figyelemmel a többes biztosítási ügynök szabályozásban történő megjelenésére. A Hpt. szabályozásához közelítve rendelkezik arról, hogy a Felügyelet a felügyeleti bírság kiszabását indokolttá tevő magatartás tanúsításától és az elkövetés Felügyelet tudomására jutásától számított milyen időtartamon belül jogosult bírságfizetési kötelezettséget megállapítani. A felügyeleti bírság kiszabását szükségessé tevő magatartások súlyosságának megfelelőbb, differenciáltabb értékelését teremti meg a törvény azzal, hogy módosítja a felügyeleti bírság legkisebb összegét.

A Hpt. vonatkozó rendelkezésére van figyelemmel a törvény, amikor előírja, hogy jogszabályban vagy a Felügyelet határozatában meghatározott határidő nem teljesítése esetén a késedelem minden napja után ötvenezer forint felügyeleti bírság szabható ki.

A 98. §-hoz

A törvény arra figyelemmel módosítja a Bit.-et, hogy a biztosító egyesületeket nem a cégbíróság, hanem a székhely szerint illetékes megyei bíróság, illetőleg a Fővárosi Bíróság veszi nyilvántartásba. Ennek megfelelően a Felügyeletet ezen bíróság irányában terheli tájékoztatási kötelezettség.

A Bit. számos rendelkezésének módosítását a többes biztosítási ügynök intézményének a bevezetése tette szükségessé.

A 99. §-hoz

A többes biztosítási ügynök intézményének bevezetésével összefüggésben a törvény rendelkezik a felügyeleti díj kapcsán megválaszolandó kérdésekről.

A 100-102. §-hoz

A Bit. hatálybalépését követően alakult meg a Felügyelet előtt folyamatban lévő konkrét ügyekben véleményt nyilvánító Biztosításfelügyeleti Bizottság. A törvény elsősorban a Bit. más módosuló rendelkezései folyományaként változtat a Biztosításfelügyeleti Bizottságra vonatkozó szabályokon, illetve néhány pontosító jellegű kiegészítést hajt végre.

A törvény lehetővé teszi, hogy a Biztosításfelügyeleti Bizottság ülésén a Felügyelet elnöke helyett az általa megbízott személy is tanácskozási joggal részt vegyen.

Az OECD és az Európai Unió által a diszkriminációmentességgel kapcsolatban megfogalmazott követelményekre figyelemmel hatályon kívül helyeződik az a rendelkezés, amely a külföldi által történő alapítás vagy részesedésszerzés engedélyezése iránti kérelem Biztosításfelügyeleti Bizottság elé vitelét írta elő. A Biztosításfelügyeleti Bizottság jogköre ugyanakkor kiegészül más ügyekkel.

A törvény összehangolja a Biztosításfelügyeleti Bizottság véleményezési jogát azon követelménnyel, amely a Felügyelet gyors, soron kívüli intézkedését kívánja meg. Ennek megfelelően kerül meghatározásra azon ügyek köre, ahol a Felügyelet intézkedéséről csak 15 napon belül, utólag köteles tájékoztatni a Biztosításfelügyeleti Bizottságot.

A Bit. értelmében a Biztosításfelügyeleti Bizottságnak meg kell küldeni a biztosítási tevékenységre vonatkozó jogszabályok tervezetét. A törvény - megszüntetve az eddigi bizonytalanságot - meghatározza, hogy ki köteles eljuttatni a Biztosításfelügyeleti Bizottságnak ezeket a jogszabálytervezeteket.

A 103-104. §-hoz

A Felügyelet engedélyezési tárgykörei mellett egyre nagyobb szerepet játszik a biztosítókat és más piaci szereplőket terhelő bejelentési kötelezettség. Az elmúlt évek tapasztalatai alapján a törvény a Bit. több rendelkezését pontosítja.

Az előzetes termékengedélyezés megszüntetésével párhuzamosan oldódik a biztosítókat a biztosítási termékeikkel összefüggésben terhelő bejelentési kötelezettség is. A biztosítási termék terjesztésének megkezdéséig a biztosító a törvény 4. számú mellékletében foglaltakat köteles bejelenteni a Felügyeletnek. Az e kötelezettség teljesítése révén rendelkezésre álló, a biztosítási piacon fellelhető biztosítási termékekre vonatkozó alapadatokat a Felügyelet évente köteles közzétenni.

A versenyjogban a Bit. hatálybalépését követően bekövetkezett változásokra tekintettel a törvény szabályozza egyes biztosítók közötti megállapodások Felügyelet részére történő bejelentését.

A biztosítók tulajdonosai feletti felügyelet erősítése érdekében a törvény arra kötelezi a biztosító részvénytársaságokat, hogy 15 napon jelentsék be a tulajdoni viszonyaikban a 71. § alapján bekövetkezett módosulásokat.

A 106. §-hoz

A törvény pontosítja a Bit. egyes szükséghelyzettel kapcsolatos rendelkezéseit.

A 107. §-hoz

A törvény pontosítja a Bit. megfogalmazását.

A 108. §-hoz

A törvény által eszközölt módosítások, illetve az Európai Unió biztosítási irányelveihez való közelítés igénye szükségessé teszik, hogy a Kormány és a pénzügyminiszter felhatalmazást kapjon újabb rendeletek kibocsátására.

A felhatalmazó rendelkezések sorában a Kormány lehetőséget kap arra, hogy a Lloyd’s esetében az Európai Unió biztosítási irányelveiben foglaltakkal összhangban lévő különleges szabályokat alkosson.

A 109. §-hoz

A törvény több személy (mindenekelőtt a biztosítási piac szereplőinek egyes vezetői és a biztosítóban részesedést szerezni kívánók vonatkozásában) a korábbi „jó üzleti hírnév” megkövetelése helyett az egyértelműbb szakmai alkalmasság és üzleti megbízhatóság követelményének teljesülését írja elő. Ennek megfelelően szükséges a Bit. több rendelkezésének a módosítása.

A törvény pontosítja a Bit. azon rendelkezéseit, amelyek a számvitelről szóló 1991. évi XVIII. törvényre utalnak vissza.

A törvény által megvalósított módosítások folytán a Bit. számos törvényen belüli hivatkozása esetén szükséges a változtatás.

A 110. §-hoz

A törvény a Bit. mellékleteit több ponton módosítja. A 2. számú mellékletben pontosítja a befektetési egységekhez kötött életbiztosítások elnevezését. A 6. számú mellékletben - a biztosító ügyfeleinek érdekében - a biztosító által alkalmazott kizárások feltüntetésével kibővíti a biztosítási szerződésre vonatkozó írásos tájékoztató minimális tartalmi elemeit. Pontosítja a 7. számú melléklet címét, illetve annak tartalmát.

A Bit. más mellékletei is módosulnak, illetőleg a Bit. új mellékletekkel egészül ki.

-----STARTING---POINT---VEGE---

A 111. §-hoz

A törvény fontos garanciális szabályként rögzíti, hogy a folyamatban lévő ügyekben rendelkezései csak akkor alkalmazhatók, ha azok az ügyfélre, kérelmezőre kedvezőbb szabályt tartalmaznak.

A törvény általános jelleggel, a biztosítási piac valamennyi szereplőjével szemben írja elő egyes termékterjesztési módszerek alkalmazásának a tilalmát, ugyanakkor szükséges, hogy ebben a piaci szereplők működését esetleg alapjaiban érintő kérdésben megfelelő határidő álljon az érintettek rendelkezésére ahhoz, hogy tevékenységük során megfeleljenek az új előírásoknak.

A törvény valamennyi biztosító egyesület esetében alkalmazni rendeli azt a szabályt, amely szerint a biztosító egyesület az általa vállalt kockázatot nem adhatja teljes egészében viszontbiztosításba, valamint lehetővé teszi a Felügyelet számára, hogy legfeljebb 90%-os viszontbiztosításba adási kötelezettséget írjon elő. A korábbi szabályozás jelentős megváltozása kapcsán itt is indokolt, hogy a törvény egy átmeneti időszakot biztosítson az érintetteknek az új jogszabályi környezethez való alkalmazkodásra.

A 112. §-hoz

A Bit. hatályba lépését követően biztosító nem kaphat olyan tevékenységi engedélyt, amely élet- és nem-életbiztosítási ágban egyaránt feljogosít biztosítási tevékenység folytatására, ugyanakkor a korábban tevékenységi engedélyt szerzett biztosítók továbbra is működhetnek kompozit biztosítóként. A már korábban megalkotott jogszabályi rendelkezéseket kiegészítendő a törvény kimondja, hogy az élet- és nem-életbiztosítási ág együttes művelésére jogosult biztosító - a törvény által meghatározott időpontig - köteles a két biztosítási ág szavatoló tőkéjét szétválasztani.

A 113. §-hoz

A Bit. 164. §-a szólt a törvény hatálybalépését megelőzően engedélyezett biztosítási módozatokról (termékekről). Mivel e rendelkezések fenntartása immáron nem indokolt, a törvény hatályon kívül helyezi ezeket. A biztosítási piacon fellelhető biztosítási termékek biztosítási ágazatok szerinti - fogyasztóvédelmi érdekeket is szolgáló - pontos megismerését megteremtendő a törvény előírja, hogy a meghatározott időpont figyelembevételével a biztosító köteles biztosítási termékeit a Bit. 1. és 2. számú mellékletében rögzített ágazatai és kockázati csoportok szerint besorolni és ezt a Felügyeletnek megküldeni. Korábban a Bit. csak a törvény hatálybalépését megelőzően engedélyezett termékekre írt elő hasonló kötelezettséget, az 1996. január 1. után terjeszteni kezdett termékekre nem.

A Bit. 62. §-ának (2) bekezdése szerint az életbiztosítási ág matematikai tartalékai befektetési többlethozamának legalább nyolcvan százalékát a biztosítottaknak vissza kell juttatni, azzal, hogy a visszajuttatás mértéke nem lehet alacsonyabb a biztosítási szerződésben foglaltaknál. A Bit. 165. §-a értelmében a biztosító a Bit. hatálybalépése előtt engedélyezett életbiztosítási szerződései után az 62. § (2) bekezdésben foglaltak helyett az életbiztosítási ág matematikai tartalékai befektetési eredményének legalább ötven százalékát köteles a biztosítottaknak visszajuttatni, amennyiben a biztosító nem vállalt egyéb kötelezettséget (a visszajuttatás azonban a biztosított számára nem lehet kedvezőtlenebb a szerződésben foglaltaknál, illetve a visszajuttatott rész magában foglalja a technikai kamatlábnak megfelelő bevételt is). A törvény meghatározza, hogy a biztosítóknak milyen időpontig van lehetőségük a Bit. előírásainak meg nem felelő termék terjesztésére, a Bit. hiányosságát pótolandó lezárva az átmeneti időszakot.

A 114-117. §-hoz

A törvény számos ponton módosítja a korábbi szabályozást. Rendelkezései között több olyan van, amelyekkel összefüggésben egy átmeneti időszakot indokolt biztosítani az érintetteknek. Az új rendelkezésekhez történő alkalmazkodást lehetővé tevő átmeneti időszak időtartamának meghatározása differenciáltan történik, az adott rendelkezés alkalmazása fontosságának és a lehetséges alkalmazási nehézségek kiküszöböléséhez szükséges időnek a figyelembevételével.

A 118. §-hoz

A törvény a Bit. több rendelkezését helyezi hatályon kívül, mindenekelőtt az általa bevezetett új szabályokra figyelemmel, ugyanakkor a Bit. hatálybalépése óta eltelt évek során szerzett tapasztalatok más előírások megszüntetését is indokolják. Ezek sorából kiemelendő, hogy igen fontos, a jogbiztonság érvényesülését elősegítő módosítást hajt végre a törvény, mikor megszünteti azt a szabályt, hogy a Felügyelet egy kiemelkedő jelentőségű kérdésben (valamely tevékenység biztosítási vagy azzal közvetlenül összefüggő tevékenységnek minősül-e) hozott határozata ellen nincs helye bírósági felülvizsgálatnak, így az elkövetkezendőkben a Felügyelet ilyen tárgyú határozatával szemben megnyílik a jogorvoslat lehetősége. A törvény - figyelemmel egyebek között az Európai Unió előírásaira is - megszünteti a szakosított biztosító egyesületek intézményét. A felügyeletet ellátó hatóság jogosítványai indokolatlan korlátozását megszüntetendő hatályon kívül helyeződik az az előírás, amely arra kötelezte a Felügyeletet, hogy egy biztosítási alkusz engedélyének visszavonása előtt kérje ki az alkuszok és a biztosítók érdekképviseleti szervének a véleményét. A Bit. 74. §-a szólt a minimális díj elvéről, ugyanakkor az Európai Unió biztosítási irányelvei, illetőleg az állam biztosítási termékek felett gyakorolt ellenőrzésében bekövetkezett gyökeres változás (az előzetes termékengedélyezés megszűnése, a bejelentési kötelezettség oldása) immáron indokolttá teszi a rendelkezés hatályon kívül helyezését. A törvény megszünteti azt az immáron idejét múlt lehetőséget, amellyel élve a Felügyelet elnöke korábban egyes felügyeleti munkatársak esetében felmentést adhatott a szakképesítési előírások teljesítése alól. A Bit. nem teszi lehetővé, hogy biztosító szövetkezet kizárólag viszontbiztosítási tevékenységet végezzen, ezért a törvény hatályon kívül helyezi a felügyeleti bírsággal összefüggésben meghozott, ezzel nem összhangban lévő rendelkezést. A Bit. hatálybalépését követően alapvetően megváltozott a versenyjogi szabályozás, amely tartalmilag mintegy kiüresítette a Bit. 137. §-át, amelyet a törvény hatályon kívül helyez. A törvény rendelkezik a hatálybalépését megelőzően terjesztett biztosítási termékekről, így szükségessé vált a Bit. ezzel kapcsolatos rendelkezésének, a 164. §-nak a hatályon kívül helyezése.

A törvény az Európai Unió életbiztosítási irányelveinek rendelkezéseit szem előtt tartva pontosítja azt, hogy egy életbiztosítási tevékenységre engedéllyel rendelkező biztosító mikor nyújthat fedezetet a nem-életbiztosítási ágba tartozó baleset és betegség kockázatokra. Pontosításra kerül a minimális biztonsági tőkerészre vonatkozó szabály is.

A Bit. módosítása szükségessé teszi, hogy a törvény a Bit. mellett más, a Bit.-et korábban módosító jogszabályok egyes rendelkezéseit is hatályon kívül helyezze.

A 119-120. §-hoz

Jogharmonizációs okokból módosul a értékpapír törvény és a hitelintézeti törvény.

A 121. §-hoz

A törvény rögzíti, hogy rendelkezései az Európai Unió vonatkozó szabályaival összhangban állnak.

Az 1. számú melléklethez

Az Európai Unió rendelkezéseinek megfelelően a törvény egyrészt megadja a jogvédelmi biztosítás fogalmát, másrészt egyes uniós tagállamok, így különösen Spanyolország példáját követve - új ágazatot is nevesít a nem-életbiztosítási ágon belül, a temetési biztosítást.

A törvény pontosítja a Bit. rendelkezését, említést téve az egészségbiztosításról is, illetve szintén pontosítja a jogvédelmi biztosítással kapcsolatban megfogalmazott szabályt.

A 2. számú melléklethez

A törvény - figyelemmel az elmúlt években e téren szerzett tapasztatokra - pontosítja a biztosítók minimális szavatoló tőke számításának a szabályait, illetőleg az OECD és az Európai Unió által állította követelményeknek történő megfelelés céljából megszünteti a hazai biztosítóval megkötött viszontbiztosítási szerződés kedvezőbb elbírálásának a lehetőségét. Ezen túlmenően pontosítja a melléklet más szabályait is.

A 3. számú melléklethez

A közvetett tulajdon megállapításának, illetve kiszámításának a szabályozásában a korábbinál egyértelműbben határozza meg a törvény azt, hogy a köztes vállalkozásokon keresztül fennálló közvetett tulajdont a számításnál mikor nem kell figyelembe venni.

A 4. számú melléklethez

A Bit. 9. számú mellékletében és a külön törvényben meghatározott tevékenységek gyakorlásának a feltétele, hogy a tevékenységből eredő esetleges kártérítési kötelezettségek fedezetére a tevékenység folytatására jogosult felelősségbiztosítási szerződést kössön. A törvény a jelenleg hatályos jogszabályi rendelkezésekben foglaltakra figyelemmel az esetleges károsultak érdekében újabb tevékenységeket tüntet fel azok között, amelyek folytatásának feltétele a biztosítási fedezet léte.

Az 5. számú melléklethez

Arra figyelemmel, hogy - az Európai Unió biztosítási irányelveivel összhangban - megszűnt a biztosítási termékek előzetes engedélyezése, a Bit. korábbi, az engedélyköteles biztosítási termékek (módozatok) terméktervéről (módozattervéről) szóló mellékletének fenntartása már indokolatlan. A törvény ennek megfelelően a valamennyi biztosítási termék kapcsán elkészítendő (de a Felügyeletre be nem küldendő, csak pl. egy ellenőrzés alkalmából bemutatandó) termékterv tartalmát határozza meg.

A 6. számú melléklethez

A törvény leegyszerűsíti a biztosítási termékekkel kapcsolatban a biztosító részéről teljesítendő bejelentési kötelezettség szabályait. A biztosítási termékek terjesztésének megkezdéséig a Felügyeletnek benyújtandó adatok körét meghatározva a törvény ugyanakkor - mindenekelőtt fogyasztóvédelmi szempontok alapján - lehetővé teszi, hogy továbbra is ismert legyen, milyen jellegű biztosítási termékek találhatók a magyar biztosítási piacon.

A 7. számú melléklethez

A nemzetközi változásokkal összhangban a magyar biztosítási piacon is megfigyelhető, hogy a biztosítók egyre gyakrabban veszik igénybe a biztosítói ügymenet kiszervezésében rejlő lehetőségeket. Azt elősegítendő, hogy ez a folyamat szabályozott keretek között zajlódjék, a törvény - miután aláhúzza: a kiszervezésnek az a feltétele, hogy az irányítási és ellenőrzési jog megmaradjon a biztosítónál - meghatározza a kiszervezhető feladatköröket. A meghatározott feladatokon túl egyéb kiszervezési szerződés csak a Felügyelet engedélyével köthető.

A 8. számú melléklethez

A törvény arra kötelezi a biztosítókat, hogy az általuk foglalkoztatott egyes biztosítási ügynökökről nyilvántartást vezessenek. A nyilvántartás részletes szabályait a melléklet határozza meg, figyelemmel az adatvédelmi előírásokra.

A 9. számú melléklethez

A törvény az Európai Unió rendelkezéseire figyelemmel iktatja be a megfelelési szabályokat, amelyek rögzítik, hogy miként kell meghatározni azt a pénznemet, amelyben a biztosító köteles kötelezettségeit teljesíteni, a biztosítástechnikai tartalékok fedezetéül szolgáló eszközöket milyen pénznemben fennálló követelésekbe kell befektetni.

A 10. számú melléklethez

Az adatvédelmi követelmények teljesülésének szándékától vezérelten a törvény meghatározza, hogy a Belügyminisztérium központi gépjármű-nyilvántartása milyen adatokat tartalmaz, s ki jogosult ezen adatok megismerésére.