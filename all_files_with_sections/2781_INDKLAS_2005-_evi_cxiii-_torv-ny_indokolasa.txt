2005. évi CXIII. törvény indokolása

a Pénzügyi Szervezetek Állami Felügyeletéről szóló 1999. évi CXXIV. törvény módosításáról

-----STARTING---POINT---ALTALANOS--- 

Az Országgyűlés 2004 decemberében elfogadta a közigazgatási hatósági eljárás és szolgáltatás általános szabályairól szóló 2004. évi CXL. törvényt (a továbbiakban: Ket.), amelynek rendelkezései a közigazgatási eljárások általános szabályainak elsődlegességét juttatják érvényre a különös eljárási szabályokkal szemben. Ezzel erősíti a közigazgatási szerv szolgáltató jellegét, illetve a hatósági ügyek intézése során kiszélesíti a nemzetközi kooperáció lehetőségét.

A Ket. 13. §-a (1) bekezdésének e) pontja értelmében a pénz- és tőkepiaci, a biztosítási, az önkéntes kölcsönös biztosító pénztári és a magán-nyugdíjpénztári tevékenység felügyeletével kapcsolatos eljárásban csak akkor kell alkalmazni a Ket. szabályait, ha az ügyfajtára vonatkozó törvény eltérő szabályokat nem állapít meg. A jogalkotó célja az említett rendelkezéssel arra irányult, hogy azokon a területeken, ahol az adott eljárás jellege, illetve a közigazgatási szerv feladata és hatásköre szükségessé teszi, lehetőséget biztosítson az általános normáktól való eltérésre.

A Pénzügyi Szervezetek Állami Felügyelete (a továbbiakban: Felügyelet) által folytatott, az előbbiekben említett ügyfajták közös jellemzője, hogy a gazdaság stabilitása és a pénzügyi szektor biztonságos működése szempontjából kiemelten fontos szerepet játszanak. Ezzel egyidejűleg a Pénzügyi Szervezetek Állami Felügyeletéről szóló 1999. évi CXXIV. törvény (a továbbiakban: Psztv.), illetve annak 3. §-ában felsorolt törvények (a továbbiakban: szaktörvények) által a Felügyelet számára előírt feladatok összetettsége, illetve a stabilitást fenyegető veszélyek elhárítását célzó gyors intézkedések igénye indokolttá teszi a Ket. szabályaitól való eltérést, különös tekintettel az eljárási határidőkre, az ügyfeleket megillető egyes eljárási jogosultságok korlátozására.

A Ket. számos eltérést tartalmaz az 1957. évi IV. törvényhez képest, amely - a fentieken túl - szintén szükségessé tette a szaktörvények eljárási rendelkezéseinek áttekintését is, hogy a Felügyelet hatósági tevékenységében az indokolt eltérések továbbra is érvényesülhessenek.

E törvény elsődleges célja a Ket.-től eltérő eljárásra vonatkozó szabályok megalkotása, amelynek során érvényesült az a cél is, hogy az ne akadályozza a Ket. létrehozását meghatározó jogalkotói szándék maradéktalan érvényesülését.

A törvény további célja, hogy az áttekinthetőség érdekében a szervezetileg egységes Felügyelet részére a különböző pénzügyi piacokat érintő eljárásaihoz egységes jogi keretet biztosítson, amennyiben a felügyelt intézmények sajátosságai, illetve a szabályozásukat érintő EU irányelvek ezt lehetővé teszik. Mindennek megfelelően a törvény egységes szabályokat tartalmaz az ellenőrzési és engedélyezési eljárásokra.

-----STARTING---POINT---RESZLETES---

Az 1. §-hoz

A rendelkezés szövegpontosítást tartalmaz, tekintettel a biztosítókról és a biztosítási tevékenységről szóló 2003. évi LX. törvény hatályba lépésére.

A 2. §-hoz

A törvény a Ket. 13. §-a (1) bekezdésének e) pontjában foglaltaknak megfelelően határozza meg a Psztv. tárgyi hatályát, illetve pontosítja a Felügyelet döntései elleni fellebbezés lehetőségét kizáró hatályos rendelkezést.

A 3. §-hoz

A törvény egyes, a Felügyelet és más, külföldi felügyeletek közötti nemzetközi együttműködést érintő rendelkezéseket pontosít.

A 4. §-hoz

A Felügyelet és az Európai Bizottság közötti kapcsolatot szabályozza, átültetve és összehangolva a szaktörvények hatályos rendelkezéseit.

Az 5. §-hoz

A törvény szerint a Felügyelet a továbbiakban köteles lesz közzétenni honlapján a tevékenységi engedéllyel rendelkezők jegyzékét, a külföldi felügyeleti hatóságokkal kötött együttműködési megállapodások tényét, valamint a határozata vagy végzése ellen indított jogorvoslattal kapcsolatos információkat. Mindezeken túl a Felügyelet közzé teheti még határozatait, illetve végzéseit is.

A 6. §-hoz

A Felügyeleti Tanács elnöke a hatályos törvény szerinti negyedéves tájékoztatási kötelezettsége helyett félévente tájékoztatja a pénzügyminisztert a Felügyelet tevékenységéről és a pénzügyi szervezetek működésének általánosítható felügyeleti tapasztalatairól.

A 7. §-hoz

A törvény a Felügyeleti Tanács hatáskörére vonatkozó pontosításokat tartalmaz, összhangban más rendelkezésekkel.

A 8. §-hoz

A törvény egységesíti, egyben egyszerűsíti a felügyelt intézményeket terhelő felügyeleti díj megfizetésének szabályait, oly módon, hogy a rendelkezés alapján a pénzügyi szervezet a felügyeleti díj összegét - külön jogszabályban foglaltak szerint - számítja ki és a bevallásra rendszeresített, kitöltött nyomtatványt a megfizetésre vonatkozó határidőn belül a Felügyelethez benyújtja. A törvény szabályozza a díj túlfizetése esetén alkalmazandó eljárást is.

A díjfizetés ellenőrzésének megkönnyítése érdekében a pénzügyi szervezet - a rá vonatkozó külön jogszabály alapján díjfizetésre nem kötelezett függő biztosításközvetítő kivételével - akkor is köteles a díjszámítás benyújtására, ha a kiszámítási időszakban díjfizetési kötelezettsége nem keletkezett.

A határidőben meg nem fizetett felügyeleti díj esetében a díj behajtására a Felügyelet jogosult. Ez esetben a pénzügyi szervezet által kitöltött, a pénzügyminiszter rendeletében szabályozott tartalmú, díjbevallást tartalmazó nyomtatvány minősül végrehajtható okiratnak.

A 9. §-hoz

A Ket. által meghatározott ügyfélfogalomtól eltérően a Felügyelet előtti eljárásban ügyfél az a természetes vagy jogi személy, továbbá jogi személyiséggel nem rendelkező szervezet, akire nézve a Felügyelet jogot vagy kötelezettséget állapíthat meg, akit hatósági ellenőrzés alá vont, illetve aki a Felügyelethez kérelem benyújtásával közigazgatási eljárás lefolytatását kezdeményezte.

A 10. §-hoz

A Felügyelet - az ügyre irányadó jogszabály rendelkezéseivel, az ügyfelet megillető jogokkal és az őt terhelő kötelezettségekkel, illetve a kötelezettség elmulasztásának következményeivel kapcsolatos - tájékoztatási kötelezettsége kizárólag a jogi képviselet nélkül eljáró természetes személy ügyfél esetén áll fenn.

A Felügyelet - a pénzügyi piac nemzetközi jellegére tekintettel - eljárása során - ellenérdekű fél hiányában - eltekinthet a magyar nyelv kötelező használatától, valamint az iratok magyar nyelven történő benyújtásától. A Felügyelet ebben az esetben előírhatja az iratokról magyar nyelvű összefoglaló elkészítését.

A 11. §-hoz

A törvény az adatszolgáltatási követelményekre vonatkozó, a szaktörvényekben szabályozott követelményeket egységesíti.

A 12. §-hoz

A piac biztonsága érdekében a Felügyelet a Ket.-ben meghatározott felfüggesztési indokok mellett az eljárást akkor is felfüggesztheti, ha az ügy érdemi eldöntése olyan kérdés elbírálásától függ, amely más szervnek az adott üggyel szorosan összefüggő, más ügyben hozott döntése nélkül megalapozottan nem bírálható el.

A 13. §-hoz

A törvény a Ket. szabályainak az iratbetekintésre vonatkozó rendelkezéseit egészíti ki a piac biztonságának növelése érdekében.

A 14. §-hoz

A Ket. 36. §-a (2) bekezdésében foglalt rendelkezést - amely szerint az ügyfél-azonosításhoz szükséges adatok kivételével az ügyféltől nem kérhető olyan adat igazolása, amelyet valamely hatóság jogszabállyal rendszeresített nyilvántartásának tartalmaznia kell - a törvény a Felügyelet eredményes működése érdekében szűkíti le azon iratokra, amelyek tartalmáról a Felügyeletnek hivatalos tudomása van.

A 15. §-hoz

A törvény kizárja a Ket. azon rendelkezéseinek alkalmazását, amelyek nem egyeztethetőek össze a Felügyelet eljárásával.

A 16. §-hoz

A módosítás a szaktörvényekben szabályozott engedélyezési eljárásokat egységesíti.

A 17. §-hoz

A törvény az alapítási és a tevékenységi engedély megadására irányuló eljárás közös szabályait egységesíti, megfelelően a szaktörvényekben foglaltaknak.

A 18-21. §-hoz

A törvény a felügyeleti ellenőrzés közös szabályait egységesíti, illetve eltörli a szaktörvényekben foglalt kétévenkénti átfogó ellenőrzési kötelezettséget.

A 22. §-hoz

Felügyeleti engedély vagy bejelentés hiányában végzett pénzügyi szolgáltatási, kiegészítő pénzügyi szolgáltatási, befektetési szolgáltatási, kiegészítő befektetési szolgáltatási, tőzsdei, árutőzsdei szolgáltatási, befektetési alapkezelési, elszámolóházi, biztosítási, biztosításközvetítői tevékenység, bennfentes kereskedelem, illetve piacbefolyásolás észlelése esetén a Felügyelet hatósági ellenőrzést tart.

Az eljárás eredményességét biztosítja a piacfelügyeleti eljárás során kiszabható eljárási bírság egzakt meghatározása.

Az eljárási határidők Ket.-től eltérő megállapítását a piacfelügyeleti eljárások bonyolultsága és terjedelme indokolja. Szükséges azonban még a piacfelügyeleti eljáráson belül is differenciálni az engedély nélküli, a bennfentes kereskedelem és piaci befolyásolás észlelése tárgyában megindult eljárások között, azok időigényessége tekintetében.

A 23. §-hoz

A törvény a fogyasztói bejelentésekkel kapcsolatos szaktörvényi rendelkezéseket ülteti át, illetve pontosítja a Felügyelet bejelentésekkel kapcsolatos kötelezettségeit, valamint az ügyintézési határidőket.

A 24. §-hoz

A szaktörvényekből átültetett, az intézkedésre vonatkozó szabályok célja, hogy lehetővé tegyék a Felügyelet egységes megítélésének érvényesülését a különböző törvények hatálya alá tartozó pénzügyi szervezetek tekintetében, és a legfontosabb garanciális szabályok (határidők, kimentési lehetőségek) is azonosak legyenek. Egyértelművé teszi, hogy intézkedés alkalmazására akkor is lehetőség van, ha az intézkedés alkalmazásakor az érintett személy pénzügyi szervezet alkalmazásában már nem áll, megbízatása megszűnt, illetve a szaktörvények hatálya alá tartozó tevékenységet nem folytat.

A 25. §-hoz

A törvény a bírság megfizetésére vonatkozó szabályokat egységesíti.

A 26. §-hoz

A Ket. végrehajtási szabályainak kizárását az indokolja, hogy a Felügyelet határozataiban foglalt kötelezettségek csak a pénzügyi szervezet által hajthatóak végre. Ennek kikényszerítésére pedig a Felügyelet megfelelő eszközökkel rendelkezik. Ugyanakkor a bírság és a felügyeleti díj esetében lehetőséget teremt a törvény a Ket. szabályainak alkalmazására.

A 27. §-hoz

A törvény felhatalmazó rendelkezést iktat be a Psztv.-be.

-----STARTING---POINT---VEGE---

A 28-35. §-hoz

A törvény ezen része tartalmazza azon jogszabályokat, amelyek megváltoztatása szükséges a törvényben foglaltak megvalósításához, így módosítja, illetve hatályon kívül helyezi a szaktörvények azon rendelkezéseit, amelyek a jelen módosítás során részben vagy egészben átültetésre kerültek.

Az elmúlt évek tapasztalatai azt mutatják, hogy a piacfelügyelete eljárás során a Felügyeletnek a jelenleginél szélesebb körű jogosultságra lenne szüksége. Az eszközök biztosítása mellett ugyanakkor a szükségesség, arányosság követelményének eleget téve megfelelő garanciális elemeket is rögzíteni kell a személyes adatok kezelésére.