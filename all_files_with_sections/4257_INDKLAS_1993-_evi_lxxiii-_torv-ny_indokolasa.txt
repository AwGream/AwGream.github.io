1993. évi LXXIII. törvény indokolása

a lelkiismereti és vallásszabadságról, valamint az egyházakról szóló 1990. évi IV. törvény módosításáról

-----STARTING---POINT---ALTALANOS--- 
-----STARTING---POINT---RESZLETES---

Az 1. §-hoz

Az Alkotmány 60. §-ának (2) bekezdése szerint a lelkiismereti és vallásszabadság joga magában foglalja a vallás mind egyéni, mind közösségi formában való gyakorlásának jogát. E jog érvényesülését még rendkivüli állapot, szükségállapot és veszélyhelyzet idején is biztosítani kell.

A lelkiismereti és vallásszabadságról, valamint az egyházakról szóló 1990. évi IV. törvény (a továbbiakban: lvt.) 7. §-ának (1) bekezdése szerint a katonai szolgálatot teljesítő a katonai létesítményben vallását csak egyénileg gyakorolhatja. A (2) bekezdés szerint a létesítményen kívül sem az egyéni, sem a közösségi vallásgyakorlás nem korlátozható.

A közösségi vallásgyakorlás tiltása a katonai létesítményen belül olyan mértékű korlátozása egy alapvető jognak, ami nem feltétlenül szükséges az ország védelmének - mint alkotmányos célnak - a megvalósulásához. Ehhez elegendő az a korlát, hogy a közösségi vallásgyakorlás - éppúgy mint az egyéni - csak a katonai szervezet működési rendjével és a honvédelmi kötelezettség teljesítésével összhangban lehetséges.

Az Lvt. módosítására vonatkozó törvényjavaslat (a továbbiakban: Javaslat) ezért ennek megfelelően javasolja a 7. § új szövegének megállapítását, és ezzel a jelenlegi súlyos korlátozás megszüntetését. A lelkiismereti és vallásszabadság joga mindenkit megillet, ezért magától értetődik, hogy ez esetben is csak a vallásgyakorlás iránti igény kielégítéséről lehet szó, és ennek során mindenkinek tartózkodnia kell mindennemű kényszertől.

Az Lvt. 7. §-ának (2) bekezdésében megfogalmazott szabály ma már túlhaladott, a rendszerváltást követően indokolatlan e nyilvánvaló szabály törvénybe foglalása.

-----STARTING---POINT---VEGE---

A 2. §-hoz

A javaslat a joggyakorlás korlátozását szünteti meg, ezért nincs akadálya az azonnali hatálybalépésének.