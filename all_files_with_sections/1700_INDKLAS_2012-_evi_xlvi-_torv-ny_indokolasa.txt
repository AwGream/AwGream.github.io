2012. évi XLVI. törvény indokolása

a földmérési és térképészeti tevékenységről

-----STARTING---POINT---ALTALANOS--- 

A földmérési és térképészeti tevékenységről szóló 1996. évi LXXVI. törvényt (a továbbiakban: Fttv.) az Országgyűlés 1996-ban fogadta el, és a törvény 1997. március 1-jén lépett hatályba. Első módosítását 2003-ban az OMFB megszűnése, illetve a jogutód szervezet elnevezésének beépítése tette szükségessé. Ezt követően 2005-ben az ingatlan-nyilvántartásról szóló 1997. évi CXLI. törvény (a továbbiakban: Inytv.) módosításával egyidejűleg kisebb jogharmonizációs módosításra került sor, majd 2006-ban a kormányzati szervezetalakítással összefüggő törvénymódosításokról szóló 2006. évi CIX. törvény, 2007-ben pedig az egyes jogszabályok és jogszabályi rendelkezések hatályon kívül helyezéséről szóló 2007. évi LXXXII. törvény, illetve az államhatárról szóló 2007. évi LXXXIX. törvény módosította az Fttv.-t. E módosítások során azonban nem került sor az Fttv. átfogó, szakmai felülvizsgálatára.

A szakterületen bekövetkezett, a szakma technikai és technológiai fejlődésével összefüggő változásokra, továbbá a szakma, illetve a gazdaság igényeire tekintettel a szabályozás általános felülvizsgálata vált szükségessé.

A törvény az „adatbázis szemlélet”-nek megfelelően épül fel. Célja, hogy az állam földmérési és térképészeti alapfeladatainak meghatározásával, a szakterület egységes, világos és átlátható rendszerbe foglalt állami alapadatok adatbázisai útján történő térképellátása iránti szakmai, gazdasági és társadalmi igények kielégítése biztosított legyen.

Meghatározza földmérési és térképészeti szakterülettel kapcsolatos állami alapfeladatokat, valamint az állami alapmunkák körét.

A törvény megállapítja a földmérési és térképészeti állami alapadat fogalmát, előállításának, kezelésének, illetve szolgáltatásának alapvető szabályait, továbbá rendelkezik az állami alapadatok kötelező felhasználásáról is.

Pontosan meghatározza az állami alapadatokat hordozó adatbázisokat és rögzíti az azokra vonatkozó legfontosabb szabályokat. Részletesen rendelkezik az ingatlan-nyilvántartás térképi alapjául szolgáló ingatlan-nyilvántartási térképi adatbázisról, valamint az állami topográfiai térképi adatbázisokról.

A törvény lényeges elemét képezi a háromdimenziós egységes ingatlan-nyilvántartás jogszabályi hátterének megteremtése, mely alapján lehetőség nyílik olyan létesítmények és a hozzá kapcsolódó jogok ábrázolására, nyilvántartására, ezen jogok térbeli elhelyezkedésének és egymáshoz való viszonyának elemzésére, melyek megjelenítése - jelentőségük ellenére - korábban nem, vagy csak részben volt lehetséges (pl. felüljárók, hidak, alagutak, mélygarázsok, közművek, egyéb földalatti létesítmények stb.).

A törvény a nemzeti téradat infrastruktúra rendszer létrehozása érdekében kötelező alapjaként határozza meg a szakterülethez tartozó téradattémákat hordozó állami térképi adatbázisokat.

-----STARTING---POINT---RESZLETES---

Az 1. §-hoz

Az értelmező rendelkezések azokat a fogalom-meghatározásokat tartalmazzák, amelyek nem teljesen közismertek.

A 2. §-hoz

E szakasz az államnak a földmérési és térképészeti szakterületen ellátandó legfontosabb feladatait, továbbá az állami alapmunkákat rögzíti. Eltekintve a megfogalmazásbeli különbözőségektől, a hatályos szabályozáshoz képest újdonságként jelenik meg - az Európai Parlament és a Tanács 2007/2/EK irányelvében [az Európai Közösségen belüli térinformációs infrastruktúra (Infrastructure for Spatial Information in Europe - INSPIRE) kialakításáról] foglaltakkal összhangban a nemzeti téradat infrastruktúra alapjainak létrehozása és fenntartása.

A 3. §-hoz

Az (1) bekezdés az állami alapadatokat tartalmazó adatbázisokat sorolja fel. A hatályos Fttv.-hez [KI1]képest jelentős változás, hogy adatbázisokba szervezett adatokról van szó, amit a technika fejlődése indokol. Változatlanul fennáll az az elv, hogy az adatok vizsgálat, minősítés, illetve az állami átvételi eljárást követően válnak állami alapadattá. Ez a feltétel nem vonatkozik az államhatár adatbázisára, az ebben kezelt adatok a vonatkozó nemzetközi szerződésekben foglalt eljárások lefolytatása után (ami a gyakorlatban jogszabállyal történő kihirdetést jelent) válnak állami alapadattá.

Az ország geometriai rendjének, összhangjának biztosítása érdekében a rendelkezés azt írja elő, hogy az állami alapmunkákat és alapfeladatokat, az ingatlan-nyilvántartási célú munkákat és az egyéb célú földmérési és térképészeti munkákat az állami alapadatok - a munka jellegétől függő - kötelező felhasználásával kell elvégezni. (A „munka jellegétől függő” kitételt az indokolja, hogy természetesen nem minden, az adott területen rendelkezésre álló állami alapadatot kell felhasználni, például egy földrészlet megosztása esetén nincs szükség a topográfiai adatbázis adataira, a magassági alappontok adataira a honvédelmi célú térképi adatbázis adataira stb.)

Az (4) bekezdés a nemzeti adatvagyon körébe tartozó állami nyilvántartások fokozottabb védelméről szóló 2010. évi CLVII. törvénnyel való összhangot szolgáló rendelkezést tartalmaz - meghatározva azt, hogy az (1) bekezdésben felsorolt adatbázisok nyilvántartásával kapcsolatos adatfeldolgozási feladatot mely szerv, szervezet végezhet (államigazgatási szerv, illetve kizárólagos állami tulajdonú gazdálkodó szervezet).

A 3. § (1) bekezdésében felsorolt adatbázisokra vonatkozó előírásokat és rendelkezéseket a 9-22. §-ok tartalmazzák.

A 4. §-hoz

Az állami alapadatokat, adatbázisokat országos, illetve helyi adattárakban, térképtárakban, űrfelvétel- és légifilmtárakban kell tárolni, kezelőjük a központi földmérési és térinformatikai államigazgatási szerv, az ingatlanügyi hatóság és - felelősségi körében - honvédelemért felelős miniszter által kijelölt szerv.

Az 5-6. §-hoz

Az 5. § (1) bekezdés deklarálja azt, hogy az állami alapadatok adatbázisai, illetve az állami alapadatok nyilvánosak, az adatokról bárki másolat igényelhet. Kivételt képeznek ez alól a honvédelmi célból előállított állami alapadatok.

A 7. §-hoz

E szakasz egyfelől deklarálja azt, hogy az ország térképellátása - az állami alapadatok és térképi adatbázisok készítésével, fenntartásával, korszerűsítésével - állami feladat, másrészt rendelkezik arról, hogy az adatbázisokat folyamatosan karban kell tartani, a fel nem újíthatók helyett új adatbázisokat kell készíteni, és ennek során a kor lehetőségeinek és igényeinek megfelelő numerikus eljárást kell alkalmazni [(1)-(3) bekezdés].

A (4) és (5) bekezdésekben foglalt rendelkezések a közigazgatásban és a közműnyilvántartásban használt térinformatikai rendszereknek az állami térképi adatbázisokkal való folyamatos összhangját kívánják megteremteni, ugyanakkor a (6) bekezdés lehetővé teszi az ettől való eltérést a határon átnyúló térinformatikai rendszerek esetében. Tekintettel arra, hogy a szomszédos államok nem a Magyarországon használatos geodéziai rendszereket használják, a határon átnyúló térinformatikai rendszerek vonatkoztatási, vetületi és koordináta-rendszerét nemzetközi szerződés a hazaitól eltérően is meghatározhatja.

A 8. §-hoz

Az ország geometriai rendjének összhangját kívánja biztosítani ez a rendelkezés is azon keresztül, hogy a közfeladatok ellátását támogató térinformatikai rendszerek geometriai megalapozásához az állami ingatlan-nyilvántartási térképi adatbázis az állami topográfiai térképi adatbázisok és az állami távérzékelési adatbázisok adatait kötelezően rendeli felhasználni - külön is nevesítve a legfontosabb közfeladatokat és tevékenységeket.

A törvény 3. § (1) bekezdésében felsorolt, az állami alapadatokat tartalmazó adatbázisokra vonatkozó rendelkezéseket és szabályokat tartalmazza.

A 9. §-hoz

Az államhatár adatbázisával kapcsolatban a törvény - általánosságban - csak annak tartalmi egységeit határozza meg (nemzetközi szerződések, határokmányok, határjegyzőkönyvek, koordináta-jegyzék). Ennek oka az, hogy az államhatár megjelölésével, a határvonal láthatóságának biztosításával, a határjelek koordinátáinak meghatározásával, a határjelek nyilvántartásával és az határokmányok konkrét tartalmával kapcsolatos részletes szabályokat viszonylatonként külön-külön megkötött kétoldalú nemzetközi szerződések tartalmazzák, magától értődően nem egységes tartalommal. Ennek értelmében az államhatár adatbázisát a vonatkozó nemzetközi szerződések rendelkezéseinek megfelelően kell elkészíteni és a változásokat is azok szerint kell érvényesíteni - ahogyan erre utal a 3. § (2) bekezdésének első fordulata is.

A 10. §-hoz

E szakasz rögzíti azt, hogy a földmérési és térképészeti tevékenység alapját az alapponthálózatok képezik, létesítésük és fenntartásuk állami feladat. A hatályos szabályozás szerint az „alapponthálózatok” - mint gyűjtőfogalom - alatt az Egységes Országos Vízszintes Alapponthálózatot, az Egységes Országos Magassági Alapponthálózatot, az Országos GPS Hálózatot és az Országos Gravimetriai Hálózatot kell érteni. A jelen törvény - követve a kor technikai fejlődést és az abban rejlő lehetőségeket - kibővíti ezt a kört

- az aktív GNSS hálózattal, mely gyors, valósidejű műholdas helymeghatározást tesz lehetővé,

- a Magyar GPS Geodinamikai Alaphálózattal, mely része a Közép-európai GPS Geodinamikai Referencia Hálózatnak (CEGRN), és amelynek alapvető célja a jelenkori kéregmozgások, tektonikai deformációk térképezése, monitorozása, de emellett fontos referenciaadatokat szolgálta a mérnöki és ipari tevékenységekhez,

- a katonai GPS hálózattal, és a katonai tájékozási hálózattal melyek a honvédelem földmérési és térképészeti tevékenységét támogatják,

- az Integrált Geodéziai Alapponthálózattal, amelynek pontjait nagypontosságú vízszintes, magassági és gravimetriai meghatározottság jellemzi, és egyaránt szolgál tudományos, illetve gyakorlati célokat.

A hatályos szabályozás egyik hiányosságát pótolja az ún. Bendefy-féle magassági hálózatnak az alapponthálózatok közé történő beillesztése - tekintettel arra, hogy az Egységes Országos Magassági Alapponthálózat sűrítése még nem történt meg az ország teljes területére vonatkozóan, ezért a még hiányzó területeken ennek a korábbi hálózatnak a pontjai képezik a magassági alappontokat.

A 11-12. §-hoz

Az állami földmérési alaptérképi adatbázis - némileg leegyszerűsítve - a hatályos szabályozásban állami földmérési alaptérképként említett, jellemzően hagyományos adathordozón megjelenített térkép digitális megfelelője. A terminológia megváltoztatását az a tény és körülmény indokolja, hogy a technikai és technológiai fejlődésnek köszönhetően lehetőség van a térkép számítógépes előállítására, tárolására, megjelenítésére, valamint attribútum-adatoknak az egyes objektumokhoz csatolására, ami nagyban megnöveli a felhasználói igények minél szélesebb körű kielégítésének lehetőségét.

Az állami földmérési alaptérképi adatbázis létrehozásának célja változatlanul az egységes ingatlan-nyilvántartási adatbázis kötelező alapjának biztosítása.

A 11. § (1) bekezdése határozza meg az állami földmérési alaptérképi adatbázis alapadat-tartalmát. A hatályos szabályozáshoz képest - leszámítva az elnevezésbeli változásokat - tartalmi változást, és az adatkör bővülését jelenti - az ingatlan-nyilvántartási jogszabályokkal összhangban - (termőföld esetében) a minőségi osztály(határ)ok térképi ábrázolása, a földminősítési mintaterek feltüntetése, valamint a más ingatlanáról nyíló pince bejáratának ábrázolása. Célként már most megfogalmazásra került, és további adattartalom-bővítést jelent a 11. § (1) bekezdés l) és m) pontjaiban foglalt, különböző használati jogokkal érintett területek feltüntetése (mint például a jelenleg is folyó nagytömegű elektromos hálózatok vezetékjogi bejegyzései), ezek azonban (egyelőre) nem lépnek hatályba.

Az állami földmérési alaptérkép, illetve alaptérképi adatbázis készítésének legfontosabb és legkényesebb munkafázisa a földrészletek határvonalainak azonosítása, illetve megállapítása, mivel ez közvetlen joghatással bír. A földrészlet határvonalának meghatározására irányuló eljárást az „elhatárolás” fogalom fedi le. A 12. § ennek az eljárásnak a szabályait tartalmazza. Ennek során a felmérő kötelessége, hogy az eljárás időpontjáról az érintetteket értesítse, a földrészletek tulajdonosai pedig kötelesek a földrészlethatárok - állandó módon meg nem jelölt - töréspontjait alkalmas módon megjelölni, valamint kötelesek együttműködni a felmérővel. Az elhatárolás eredményét jegyzőkönyvben kell rögzíteni, s a jegyzőkönyvet - mint a térképezés egyik legfontosabb dokumentumát - az ingatlanügyi hatóságnak kell megőriznie. Ez az elhatárolási eljárás a későbbiekben nagymértékben hozzájárul az elbirtoklások és birtokhatárviták gyors és korrekt rendezéséhez.

A 12. § (6)-(8) bekezdése tartalmazzák azt, hogy a földrészlethatár megállapítását milyen munkarészekre, adatokra, körülményekre figyelemmel kell végrehajtani.

Különleges földrészlethatárt képeznek az államhatár, továbbá az egyéb közigazgatási határok. Ezek megállapítása és térképi ábrázolása nem a 12. § (1)-(9) bekezdésében foglaltak szerint történik. Az államhatár vonalát a vonatkozó nemzetközi szerződések, illetve a határokmányokban foglaltak szerint, a közigazgatási határvonalakat pedig az arra hatáskörrel rendelkező szerv(ezet) határozata szerint kell ábrázolni [12. § (10)-(11) bekezdése].

A 13-14. §-hoz

Az újfelméréssel készített vagy felújított állami földmérési alaptérképi adatbázis akkor válik állami ingatlan-nyilvántartási térképi adatbázissá, amikor megtörtént az -új adattartalomnak megfelelően - az ingatlan-nyilvántartás átalakítása és az adatbázis forgalomba adása.

A 13. § (2) bekezdése - nóvumként - tartalmazza azt a rendelkezést, hogy az egyéb önálló ingatlanok - az ingatlan-nyilvántartási törvényben előírt - alaprajzainak digitális változatát az állami ingatlan-nyilvántartási térképi adatbázisban kell tárolni, azonban a technikai feltételek hiányában ez a rendelkezés egyelőre nem lép hatályba.

Az NKP keretében - az ingatlan-nyilvántartási térképek digitális átalakításával - az ország teljes területére nézve elkészültek a számítógépen kezelhető ingatlan-nyilvántartási térképek. Ezek megjelenési formájukban mindenképpen korszerűek, azonban világossá kell tenni, hogy pontosságukban a korábbi, hagyományos adathordozón elkészített, a korabeli térképkészítési eljárás műszaki paramétereinek felelnek meg, és a digitális átalakítás nem járt együtt az ingatlan-nyilvántartás átalakításával. Ezért a 13. § (3) bekezdése azt deklarálja, hogy az ingatlan-nyilvántartás átalakításáig ezeket is állami ingatlan-nyilvántartási térképi adatbázisnak kell tekinteni.

A 13. § (5) bekezdése azt a rendelkezést tartalmazza, hogy az adatbázis változását eredményező állami alapadat tartalmat érintő földmérési tevékenységhez, közigazgatási, bírósági vagy más hatósági eljáráshoz az állami ingatlan-nyilvántartási térképi adatbázis tartalmát kell kötelezően felhasználni.

A 14. § (1)-(5) bekezdése az ingatlan-nyilvántartási adatbázis tartalmát érintő változások bejelentésével, átvezetésével kapcsolatos rendelkezéseket tartalmazza. A bejelentés elmulasztása kikényszeríthető, illetve a „kényszerbemérés” áthárítható a mulasztóra.

A hatályos szabályozáshoz képest pontosítást tartalmaz a 14. § (6) bekezdése, amely egyértelművé teszi, hogy a földrészlet határvonalának változását elrendelő, megállapító vagy engedélyező közigazgatási illetve bírósági határozatokat csakis az ingatlanügyi hatóság által vizsgált és záradékolt, az ingatlan-nyilvántartási térképi adatbázis tartalmi és pontossági előírásainak megfelelő változási vázrajz alapján szabad meghozni.

A 15. §-hoz

A számítógépes technika fejlődése - ahogy az néhány fejlett országban már fejlesztés alatt áll - ma már lehetővé teszi azt, hogy az ingatlan-nyilvántartás olyan térbeli (földfelszín alatti és feletti) objektumokat is nyilvántartson, amelyek eddig nem képezték a nyilvántartás tárgyát, viszont az ingatlanforgalomnak szerves részei (mint például az aluljárókban lévő üzletek, vagy mélygarázsok). Az (1) bekezdés - amely egyelőre nem lép hatályba - célként fogalmazza meg az ún. háromdimenziós ingatlan-nyilvántartási térképi adatbázis létrehozását, mivel ennek egyelőre a pontos tartalma nem meghatározott, a műszaki feltételei nem adottak és - az egyéb jogszabályokat is érintő - jogi háttere is kidolgozásra vár. A hatálybalépő (2) bekezdés viszont előírja azt, hogy a hiányzó feltételekről a miniszternek gondoskodnia kell.

A 16. §-hoz

Az állami alapadatok adatbázisainak a közhitelességét és kötelező felhasználását szabályozza.

A (4) bekezdés szerint hatósági eljárásban csak az állami alapadatok kezelésére jogosult szervek által szolgáltatott, hiteles állami alapadatok használhatók fel.

A 17. §-hoz

Az állami ingatlan-nyilvántartási térképi adatbázis forgalomba adásának előfeltétele az elkészült adatállomány vizsgálata, minőségének ellenőrzése. A vizsgálat során ellenőrizni kell a felmérés, a térképezés és a területszámítás helyességét. A vizsgálat természetesen csak mintavételes eljárással hajtható végre, mivel a tételes ellenőrzés, egyenlő lenne egy új (megismételt) felméréssel és térképezéssel, ami megduplázná a költségeket. A mintavételes eljárás során általában az adatok 8-10%-ának ellenőrzésére kerül sor, ami egyben azt is jelenti, hogy az elkészült térkép és a hozzá tartozó területjegyzék tartalmazhat rejtett hibákat, melyek sokszor évekig rejtve is maradnak, általában akkor derülnek ki, amikor egy újabb földmérési munka során (kitűzés, megosztás, kisajátítás stb.) a földmérő hibahatáron túli eltérést észlel a nyilvántartott és a természetbeni állapot között.

Az e §-ban foglalt rendelkezések adják meg a felhatalmazást (és egyben a feladatot) hogy e hibák kijavításra kerüljenek. A (2) bekezdés azt a fontos elvet deklarálja, hogy a hiba kijavítása nem érinti és nem változtatja meg a fennálló természetbeni határvonalat és a birtoklási viszonyokat, mely a jelenlegi szabályozásban is alapelvként van megfogalmazva.

A 18. §-hoz

E törvény tekintetében szükséges meghatározni a nagy-, a közepes és a kis méretarányok értékeit, mivel az állami topográfiai térképi adatbázisok előállításának felelőssége ezen adat függvényében van a miniszter és a honvédelemért felelős miniszter között megosztva.

Az állami topográfiai térképi adatbázisok struktúráját úgy kell kialakítani, hogy az alkalmas legyen az elsődleges felhasználói igények kielégítésére, valamint a nemzeti téradat infrastruktúra megteremtésére.

A polgári és honvédelmi célokra készülő adatbázisok eltérő méretarányukból adódóan eltérő tartalommal és eltérő felhasználási területük következtében eltérő geodéziai vonatkozási és vetületi rendszerben készülnek. Ezen sajátos jellemzők meghatározása az elkészítésükért felelős miniszter felelősségi körébe tartozik.

Az állami topográfiai térképi adatbázisok változásvezetéséhez fel kell használni a tartalmilag részletesebb, de attól eltérő adattárolási és megjelenési jellemzőkkel rendelkező ingatlan-nyilvántartási térképi adatbázis adatait.

Az állami források bevonásával készített digitális domborzat- és felszínmodellt az azt előállító köteles a központi földmérési és térinformatikai államigazgatási szervezetnek átadni, aki ezen adatokat az állami topográfiai térképi adatbázisok előállításához használja fel.

Az állami források bevonásával készített, az állami topográfiai térképi adatbázis tartalmát érintő adatállománnyal rendelkező jogosult köteles díj-, költség- és térítésmentesen átadni az előállított adatokat a központi földmérési és térinformatikai államigazgatási szervezetnek. Ennek célja, hogy az egyszer már közpénzeken előállított térképi adattartalmakat ne kelljen még egyszer az államnak megfinanszíroznia. Ez összhangban van a 2007/2/EK direktívával is. Az adatszolgáltatók az állami topográfiai térképi adatbázisból díjmentes szolgáltatásra jogosultak. A központi földmérési és térinformatikai államigazgatási szervezet, az állami források bevonásával készített adatbázisokat díj-, költség- és térítésmentesen átadja a honvédelemért felelős miniszter által kijelölt szervezet részére. Egyéb adatfelhasználók részére az adatelőállítók, a díjmentes adatszolgáltatásra jogosultak kivételével, díjfizetés ellenében szolgáltatnak adatot.

Az állami topográfiai térképi adatbázisokat kötelező alkalmazni a topográfiai tartalmat igénylő térinformatikai rendszerek kialakítása során.

Az állami források bevonásával készített digitális domborzat- és felszínmodell, valamint az állami topográfiai térképi adatbázis tartalmát érintő adatszolgáltatás elmulasztása esetén az adatgyűjtésre jogosult szabálysértési eljárást kezdeményezhet az adatállományt előállítóval szemben.

A 19. §-hoz

E szakasz meghatározza az állami digitális távérzékelési adatbázis tartalmát.

A digitális tároláshoz a hagyományos filmalapú térképeket és alapanyagokat digitálissá kell alakítani.

Az állami források és közpénzek bevonásával készített távérzékelési adatok egy másolatát át kell adni a központi földmérési és térinformatikai államigazgatási szervezetnek, mely adatok felhasználhatók az újonnan előállítandó állami térképészeti adatbázisokhoz. Ezt szintén az a költséghatékonyság indokolja, hogy az egyszer már közpénzeken előállított adatokat (akár csak a topográfiai térképek esetében) ne kelljen még egyszer más célok érdekében megfinanszírozni.

A 20. §-hoz

A szakasz határozza meg a honvédelmi célú térképi adatbázisok körét, azok létrehozásának céljait. Ezek az adatbázisok, speciális céljaik alapján nem nyilvánosak, azokból adatszolgáltatás nem történik. A honvédelmi célú térképi adatbázisok által lefedett terület nem korlátozódik Magyarország területére, a katonai szövetségi tagságunkból eredően a világ bármely területére kiterjedhet. Vonatkoztatási és vetületi rendszerét a szövetségesi katonai szabványoknak megfelelően kell meghatározni.

A 21. §-hoz

A Földrajzinév-tár vezetését a központi földmérési és térinformatikai államigazgatási szervezet látja el. Az állami térképészeti adatbázisok előállítása során a névrajzához a Földrajzinév-tárban szereplő adatokat kell felhasználni.

A 22. §-hoz

A forgalomból kivont papíralapú térképek digitalizált másolatainak, a digitális térképeknek, valamint az azok előállításához felhasznált távérzékelési anyagok és egyéb földmérési alapanyagok digitalizált változatainak tárolásának és az azokból történő adatszolgáltatásnak szabályait az adatelőállítók felügyeletét ellátó miniszterek rendeletben szabályozzák.

A 23. §-hoz

E szakasz új fogalmakat vezet be - az állami alapfeladatok és állami alapmunkák körébe nem tartozó - földmérési és térképészeti tevékenységek vonatkozásában, nevezetesen az ingatlan-nyilvántartási célú földmérési tevékenység, valamint az egyéb célú földmérési és térképészeti tevékenység fogalmát. Ezeket a hatályos szabályozás jelenleg együttesen, sajátos célú földmérési és térképészeti tevékenységként említi. Az ingatlan-nyilvántartási célú földmérési tevékenység alapvető kritériuma az, hogy ennek eredménye változást okoz az ingatlan-nyilvántartás tartalmában, (illetve alapvetően arra irányul), továbbá ennek minősül a földrészlethatárok kitűzésével, és a földrészleten belüli használati megosztással kapcsolatos munka is [(1)-(2) bekezdés]. Az egyéb célú földmérési és térképészeti tevékenységi körbe azok a munkák tartoznak, amelyek az állami alapadatok felhasználásával készülnek ugyan, de nem eredményeznek változást az ingatlan-nyilvántartás tartalmában, és nem minősülnek állami alapfeladatnak, állami alapmunkának vagy ingatlan-nyilvántartási célú földmérési tevékenységnek [(3) bekezdés]. A megkülönböztetés jól kifejezi azt a tényt, hogy az államnak alapvető feladata a közhiteles ingatlan-nyilvántartás folyamatos fenntartása, s ennek érdekében szükségszerűen gondoskodnia kell az e területen jelentkező feladatok szabályainak és feltételrendszerének jogszabályi meghatározásáról.

A (4) és (5) bekezdések a kötelező munkabejelentés kritériumait tartalmazza, míg a (6) bekezdés azokat a fontos rendelkezéseket rögzíti, hogy az ingatlan-nyilvántartás tartalmában változást eredményező munkákat egyrészt az állami alapadatok kötelező felhasználásával kell készíteni, másrészt az új alapadatoknak - változtatás nélkül - beilleszthetőknek kell lenniük az állami ingatlan-nyilvántartási térképi adatbázis állományába.

A 24-25. §-hoz

A földmérési tevékenység sajátosságából adódóan a földmérő a munka jelentős és érdemi részét a terepen, idegen tulajdonú ingatlanokon mozogva kell, hogy elvégezze, azokon méréseket kell végeznie, amihez állandó vagy ideiglenes pontjeleket is el kell helyeznie, valamint szükség esetén meglévő építményt földmérési jellé kell nyilvánítania.

A 24. §-ban foglalt rendelkezések egyrészt biztosítják a földmérő számára az ingatlanokra való belépés - és ott mérések végrehajtásának - jogát, a földmérési jelek elhelyezésének lehetőségét. Másrészt előírják azt a kötelezettséget, hogy e jogosultságot igazolnia kell (földmérő igazolvánnyal és megrendeléssel vagy megbízással, illetve honvédelmi célú tevékenység esetén „Parancs”-csal), s az érintett ingatlanok tulajdonosait - akiket tűrési kötelezettség terhel - a munkavégzésről előzetesen értesíteni kell.

A 25. § a tulajdonhoz fűződő jogok védelmével kapcsolatos garanciális rendelkezéseket tartalmaz, miszerint a földmérési munka az ingatlan rendeltetésszerű használatát csak a szükséges mértékben korlátozhatja, illetve, hogy az esetlegesen okozott kárt meg kell téríteni, építményen való munkavégzés után az eredeti állapotot helyre kell állítani.

A 26. §-hoz

Az alaphálózati pontok és a határjelek tulajdonosa - mint azok létesítője - a Magyar Állam. Az egyéb (közigazgatási határt, földrészlethatárt jelölő) földmérési jelek a települési önkormányzatok, illetve a földrészlet-tulajdonosok tulajdonában vannak.

E szakasz meghatározza a Magyar Állam tulajdonosi jogait gyakorló szervezeteket, továbbá rendelkezik arról, hogy az alappontok által elfoglalt területek vonatkozásában a Magyar Államot határozatlan időre szóló, ingyenes használati jog illeti meg. A közérdekű használati jogot az ingatlan-nyilvántartásba be kell jegyezni.

A (7) bekezdés szerint új alaphálózati pont létesítése esetén a közérdekű használati jog jogosultja rendelkezni köteles az ingatlan tulajdonosát megillető kártalanításról.

A 27. §-hoz

A földmérési munkák elvégzését, az egységes rendszerbe foglalt térképezés végrehajtását - végső soron az ország geometriai rendjét - a vízszintes és magassági alaphálózatok biztosítják. Ma Magyarországon több mint 50 ezer (I-IV. rendű,) vízszintes, 22 ezer (I-III. rendű) magassági - állandó módon megjelölt - alappont van, a katonai tájékozási hálózat pontjainak száma megközelítőleg 8 000, az államhatár megjelölését szolgáló - szintén állandósított - határjelek száma 18 ezer. Ezen alappontok, földmérési jelek - mai árakon számítva - több mint 20 000 MFt értéket képviselnek, ezért e jelek fizikai és jogi védelme elsőrendű érdeke és kötelessége az államnak.

E szakasz rendelkezik arról, hogy az alappont létesítésekor a pontot az ingatlan tulajdonosának - jegyzőkönyvben dokumentáltan - be kell mutatni és megőrzésre át kell adni. A tulajdonos (vagyonkezelő) a földmérési jel megrongálódásáért, megsemmisüléséért a polgári jog általános szabályai szerint tartozik felelősséggel. A jelenleg hatályos Fttv.-ben sokkal tágabb értelemben van megfogalmazva a tulajdonosi kötelezettség az alappontok védelme terén, ezért az egységes jogalkalmazás érsekében szükségessé vált annak pontosítása.

A (3) bekezdés főszabályként rögzíti, hogy a földmérési jel helyreállításának, pótlásának, áthelyezésének, megszüntetésének költségeit az viseli, akinek az áthelyezés vagy a megszüntetés érdekében áll, illetve akit erre köteleztek. Amennyiben erre senki sem kötelezhető, úgy a költségek forrását a központi költségvetésből kell biztosítani [(7) bekezdés].

A 28-29. §-hoz

A 28. § (1) bekezdése azt deklarálja, hogy a földmérési és térképészeti tevékenység végzéséhez - miniszteri rendeletben meghatározott - szakképzettség szükséges.

A (3) és (4) bekezdés tartalmazza azokat a feladattípusokat, amelyek végzéséhez a szakképzettségen túlmenően ingatlanrendező földmérő minősítés is szükséges (elhatárolás, földrészlet-kitűzés, szakfelügyeleti tevékenység, az állami ingatlan-nyilvántartásban és a térképi adatbázisban változást eredményező földmérési és térképészeti munka minőségtanúsítása stb.). Erre azért van szükség, mert e feladatok egy része joghatással bír, nagy gyakorlatot és elméleti tudást igényel, s egyértelmű, hogy e feltételnek nem csak a munka végrehajtója, hanem annak ellenőrzője, vizsgálója is meg kell feleljen.

Az ingatlanrendező földmérő minősítést a (7) bekezdés szerint az kaphat, aki büntetlen előéletű, a földmérési és térképészeti tevékenységtől nincs eltiltva és megfelel vonatkozó miniszteri rendeletben meghatározott feltételeknek (jelenleg e feltételek között szerepel a felsőfokú szakirányú végzettség, a szakterületen munkavégzéssel eltöltött idő, továbbá meghatározott számú és tartalmú referenciamunka meglétének igazolása).

Az ingatlanrendező földmérő minősítésről a miniszter által e célra létrehozott Ingatlanrendező Minősítő Bizottság javaslatára, a döntést a földmérési és térinformatikai államigazgatási szervezet határozatba foglalja [(6) bekezdés].

Pontosan meg kell határozni, hogy mely tevékenység minősül jogosulatlan földmérési tevékenységnek. Ezzel egyértelművé válik, hogy mely esetben kell bírságot fizetni a megalkotandó kormányrendelet részletszabályai alapján. Így megakadályozható az a kialakuló gyakorlat, hogy a földmérési jogosultsággal nem rendelkező állampolgárok bizonytalan eredetű térképi vagy földmérési adatok birtokában ingatlanhatárokat tűznek ki, akár szívességből akár ellenszolgáltatásért.

Új elemként jelenik meg a minősítés szakmai vagy etikai vétségek esetén történő felfüggesztésének vagy megvonásának szankciója. Az előző szabályozás tapasztalatai alapján ezt a szigorítást a gyakorlati élet teszi szükségessé, hiszen más szakmák esetén is ez a büntethetőség minőségi javulást eredményezett.

A 30. §-hoz

E szakasz arról rendelkezik, hogy a levegőből végzett távérzékelés, az így nyert adat vagy felvétel közzététele, illetve kereskedelmi célú felhasználása engedélyhez kötött tevékenység. Az engedélyhez kötöttséget nemzetbiztonsági, illetve ipari titokvédelmi szempontok indokolják.

A 31. §-hoz

E szakasz tételesen felsorolja azokat földmérési és térképészeti adatokat, anyagokat, munkarészeket, amelyek nem selejtezhetőek - alapponthálózatok, földmérési alaptérképek, ingatlan-nyilvántartási térképek, topográfiai térképek, az államhatár határokmányai, légifelvételek stb. - még akkor sem, ha azok már forgalomból kivontak vagy hatálytalanok. Erre pl. az ingatlan-nyilvántartási térkép és a földmérési alaptérkép esetében elsőrendűen azért van szükség, mert bármely, a földrészlethatárok ábrázolásával, az ingatlanok területével, területváltozásával kapcsolatos vitás esetben mind az ingatlanügyi hatóság, mind pedig a bíróság (és az általa felkért igazságügyi földmérési szakértő) köteles megvizsgálni és összehasonlítani az aktuális (hatályos) állapotot a korábbiakkal. Hasonló okokból írja elő a (4) bekezdés azt, hogy az ingatlan-nyilvántartási és az egyéb célú munkák földmérési munkarészeit a készítő 10 évig köteles megőrizni.

Az alapponthálózatok esetében bármilyen hiba, ellentmondás vizsgálatához szükség van az eredeti mérési és számítási munkarészekre. A topográfiai térképek és a távérzékeléssel nyert adatállományok, légifelvételek rengeteg, konkrét időponthoz köthető információt és adatot tartalmaznak, amelyek számos szakterületen (pl. környezetvédelem, vízügy, közlekedés, településfejlesztés) hasznosíthatók.

A 32. §-hoz

Az állami alapadatok és adatbázisok - jellegükből adódóan és mert döntően közpénzek felhasználásával kerülnek előállításra - állami tulajdonban vannak, a tulajdonosi jogokat - felelősségi körüknek megfelelően - a földügyért, a földmérésért és térképészetért felelős miniszter és a honvédelemért felelős miniszter gyakorolja.

A (2) bekezdés azt a fontos tényt deklarálja, hogy az állami alapadatok és adatbázisok állami átvételét követően - azok előállításával és szolgáltatásával kapcsolatban - az előállító térítésre nem tarthat igényt. Ez a rendelkezés egyértelművé teszi, hogy az e törvényben meghatározott adatok, adatbázisok, térképművek nem képezik a szerzői jogi védelem tárgyát, ugyanis az adat (térkép) előállítója egyfelől állami vagy magán megrendelésre, ellenszolgáltatás fejében készíti el a „terméket”, másfelől - tekintettel a szakmai szabályok kötött előírásaira - nem felel meg a szerzői jogról szóló 1999. évi LXXVI. törvény 1. § (3) bekezdésében foglalt feltételnek, miszerint „a szerzői jogi védelem az alkotást a szerző szellemi tevékenységéből fakadó egyéni, eredeti jellege alapján illeti meg”.

A (3) bekezdésben foglalt rendelkezés szoros összefüggésben van a 5. § (1) bekezdésében foglaltakkal, miszerint az állami alapadatok szolgáltatásáért díjat kell fizetni. Az adat/adatbázis/térkép továbbfelhasználásához, illetve azokról további másolatok készítéséhez, értéknövelt termékek előállításához a tulajdonosi jogok gyakorlójának hozzájárulása szükséges, és a továbbfelhasználásért díj illeti meg. (Példaként említhető, hogy a térképkészítés igen költséges terepi munkát vagy szintén költséges távérzékeléses eljárást igényel. Ugyanakkor ezen költséges eljárások mellőzésével (üzleti célból), könnyűszerrel lehet az ingatlan-nyilvántartási térkép geometriai adatainak felhasználásával várostérképet, a topográfiai térképek felhasználásával turista térképet készíteni.)

A 33. §-hoz

A törvény mind a polgári, mind a honvédelmi szakterületeken jelentkező feladatokat szabályozza. Az e szakaszban foglalt rendelkezések határozzák meg a két illetékes miniszter felelősségi körét azzal, hogy az állami alapfeladatok összehangolt végzéséért együttesen felelősek.

A 34. §-hoz

E § határozza meg a földmérési és térképészeti tevékenység ágazati irányításának szerveit (ingatlanügyi hatóság, földmérési és térinformatikai államigazgatási szervet, valamint a honvédelemért felelős miniszter által kijelölt szervet).

A (2) bekezdés - az ingatlan-nyilvántartásról szóló 1997. évi CXLI. törvényhez hasonlóan - kizárja annak lehetőségét, hogy e szervek döntését a felügyeleti szerv megváltoztassa vagy megsemmisítse, illetve az eljáró hatóságot új eljárásra utasítsa. A jogorvoslat kizárólag bírósági úton gyakorolható.

A 35. §-hoz

E szakasz az ágazati irányítás szerveinek feladatait határozza meg (gondoskodnak a földmérési és térképészeti állami alapfeladatok, állami munkák végzéséről, végeztetéséről, ellenőrzési feladatot látnak el, elvégzik a jogszabályokban előírt hatósági feladataikat, továbbá kezelik a hatáskörükbe tartozó adatbázisokat és azokból adatot szolgáltatnak).

A 36. §-hoz

A nemzeti téradat infrastruktúra azon téradatok és térinformatikai rendszerek összessége, melyek közfeladatok ellátását szolgálják.

Az (1) bekezdés deklarálja azt, hogy ennek kötelező térinformatikai alapját az állami térképi adatbázisok képezik. Az adatbázisoknak e feladathoz történő biztosításáról a két miniszter együttesen gondoskodik [(3) bekezdés].

A nemzeti téradat infrastruktúra kialakításához a földmérési és térképészeti szakterület alapvetően a térinformatikai alapokat biztosítja, azonban a létrehozandó Infrastruktúra számos más szakterület adatait, információit kell, hogy tartalmazza. Ezért a rendszer összehangolt kialakítása megkívánja, hogy a munkát az érintett szakterületek képviselőiből álló bizottság koordinálja. Tekintettel arra, hogy ez kormányzati feladat, az ún. állandó bizottságról kormányrendelet fog rendelkezni [(3) bekezdés]. A (4) bekezdés az érintett szervekkel való kötelező együttműködést ír elő a központi földmérési és térinformatikai államigazgatási szervezet számára, melynek az állandó bizottság munkáját is támogatnia kell.

A 37. §-hoz

A földmérési és térképészeti állami alapadatok, térképi adatbázisok előállításához, folyamatos karbantartásához, működtetéséhez fontos állami érdek fűződik. A 8. §-ban foglalt felsorolás már önmagában is mutatja, hogy az ország geometriai rendjét biztosító, széleskörű adatállományt milyen sok szakterület használja közfeladatai végrehajtása során, és ez kiegészül még a gazdasági élet által támasztott igényekkel. Sajnos - különböző okokból - az elmúlt másfél évtizedben a központi költségvetés nem célzottan határozta meg a földmérési és térképészeti állami alapfeladatokra fordítható forrást, azt az agrártárca büdzséjéből kellett (volna) előteremteni. Ez nem, vagy alig sikerült, a források jó esetben az intézményrendszer működtetésére voltak csak elegek. Így fordulhatott elő, hogy - az égetően szükséges - digitális ingatlan-nyilvántartási térképek létrehozására is csak banki hitelfelvétellel kerülhetett sor az NKP keretében, míg az egyéb feladatokra (szintezési hálózat fejlesztése, topográfiai térképezés) alig jut pénz. Az alapfeladatok elmaradása nem azonnal jelentkező problémákat okoz, a lemaradás azonban egyre nehezebben lesz behozható. Külön is említeni kell az 2007/2/EK irányelvvel kapcsolatos, kötelezően ellátandó feladatokat, melynek teljesítése Uniós kötelezettség, amellett, hogy végrehajtására az EU forrást nem biztosít.

Ezért e szakasz (1) bekezdése a törvényben kívánja rögzíteni azt, hogy a földmérési és térképészeti állami alapfeladatok végzésének pénzügyi előirányzatát a központi költségvetésben kell megtervezni. Ezt a forrást egészíti ki az adatszolgáltatásból befolyó díj, amiből a fent említett NKP-s hitel visszafizetését is biztosítani kell [(2) bekezdés]. A (4) bekezdés külön kívánja meghatározni az államhatár földmérési feladatainak forrását, aminek az az oka, hogy ezeket a feladatokat kétoldalú nemzetközi szerződések írják elő kötelezően Magyarország számára, így - forráshiány miatti - elmaradásuk diplomáciai bonyodalmakhoz is vezethet.

-----STARTING---POINT---VEGE---

A 38. §-hoz

E szakasz tartalmazza a törvényben előírt feladatok végrehajtásához szükséges jogszabályok megalkotására vonatkozó felhatalmazó rendelkezéseket, melyek között - jellegüknek megfelelően - egyaránt szerepelnek kormányrendeletek, miniszteri rendeletek, együttes miniszteri rendeletek. Ezek egy része ma is létezik, ám a jelen törvény elfogadásával a teljes földmérési és térképészeti jogi szabályozást meg kell újítani.

A 39. §-hoz

Az EU belső piaci szolgáltatásokról szóló 2006. december 16-i 2006/123/EK Irányelvre történő utalást tartalmazza.

A 40. §-hoz

A törvény főszabályként a kihirdetését követő 5. napon lép hatályba, azonban rendelkezéseinek jelentős részét 2012. október 1-jétől kell alkalmazni. Kivételt képeznek ez alól azok a rendelkezések, amelyek szakmai újdonságot tartalmaznak, a jövőt célozzák, azonban egyelőre sem a jogi, sem a szakmai részletszabályozások, sem a technikai feltételek nem adottak a hatálybaléptetésükhöz így azok 2013. július 1-jén lépnek hatályba.

A 41-42. §-hoz

E szakaszok tartalmazzák az átmeneti és a hatályon kívül helyező rendelkezéseket.

A 43. §-hoz

A módosító rendelkezések az Inytv. és a törvény összhangjának megteremtését szolgálja.

A 44. §-hoz

A termőföld védelméről szóló 2007. évi CXXVIX. törvény (a továbbiakban: Tfvt.) 1/A. §-sal való kiegészítésének indoka: a Ket. 28/D. § (1) bekezdése értelmében jelentős számú ügyfelet érintő eljárásban a hatóság az ügyfelekkel hirdetményi úton tarthat kapcsolatot akkor, ha ezt törvény vagy kormányrendelet lehetővé teszi. A Ket. 28/D. § (3) bekezdése szerint jelentős számú ügyfelet érint az eljárás, ha több mint 50 ügyfél érintett az eljárás megindításakor. E módosítás nélkül a Ket. hivatkozott rendelkezésének alkalmazására a földvédelmi és talajvédelmi eljárásokban nem kerülhetne sor.

A Tfvt. 13. § (2) bekezdése módosításának, valamint a 15. § (1a) bekezdéssel és a 15/A. §-sal való kiegészítésének, továbbá a 22. § módosításának indoka a Tfvt. 13. § (2) bekezdése alkalmazása alóli kivétel megteremtése a belterületbe vonás, mint speciális végleges más célú hasznosítás esetén.

Ha az ingatlanügyi hatóság valamely földrészletre vonatkozóan engedélyezte már a termőföld végleges más célú hasznosítását, és ezen jogerős engedély időbeli hatálya alatt az önkormányzat ugyanezen földrészletet (jellemzően más földrészletekkel együtt) belterületbe kívánja vonni - a hatályos szabályozás értelmében - az önkormányzat által benyújtott kérelmet az ingatlanügyi hatóságnak a Tfvt. 13. § (2) bekezdése alapján el kell utasítania. Ez azonban - tekintettel arra, hogy a belterületbe vonása a termőföld más célú hasznosításának egy speciális esete - szakmailag indokolatlan, hiszen a földhivatal a korábbi engedélyével már hozzájárult az érintett földrészlet „művelés alóli kivonásához”. A módosítás eredményeként az önkormányzat belterületbe vonás iránti kérelme a Tfvt. 13. § (2) bekezdése alkalmazása alóli kivétel megteremtésére irányul, hogy az önkormányzat kérelmét ilyen esetben ne kelljen érdemi vizsgálat nélkül elutasítani. A módosítás tartalmazza az ehhez kapcsolódó földvédelmi járulék megállapításával kapcsolatos speciális szabályozást is.

A Tfvt. 2. mellékletének módosítása jogtechnikai jellegű, mivel a Tfvt. 2. mellékletében helytelenül szerepel a törvényhelyre való hivatkozás.

A 45-46. §-hoz

Hatályon kívül helyező rendelkezések.