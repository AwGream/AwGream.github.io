2012. évi CCXVI. törvény indokolása

egyes foglalkoztatási tárgyú törvényeknek a Magyary Egyszerűsítési Programmal összefüggő, valamint egyéb célú módosításáról

-----STARTING---POINT---ALTALANOS--- 

A Kormány által indított Magyary Program Egyszerűsítési Programjának célja a lakossági ügyfelekre háruló adminisztratív terhek csökkentése, amelyet úgy kell megvalósítani, hogy az állampolgárok számára érzékelhető módon váljanak egyszerűbbé az eljárások oly módon, hogy a közigazgatásban foglalkoztatottak leterheltsége ne növekedjen. A törvény azokat a törvénymódosításokat tartalmazza, amelyek egyszerűsítik az álláskeresők nyilvántartásba vételére, az álláskeresési járadék és a nyugdíj előtti álláskeresési segély folyósítására vonatkozó eljárási szabályokat.

Az adminisztratív tehercsökkentés eredményeképpen az ügyek egyszerűbben, gyorsabban, kevesebb utánajárással lesznek elintézhetők. A törvény ezekkel az eljárásokkal kapcsolatban módosítja a foglalkoztatás elősegítéséről és a munkanélküliek ellátásáról szóló 1991. évi IV. törvényt. A módosítással az álláskeresőként való nyilvántartás szünetelése esetében egyáltalán nem, az álláskeresési járadék és nyugdíj előtti álláskeresési segély folyósításának szünetelése és megszüntetése esetében csak feltétlenül indokolt esetben lesz szükség hatósági határozat meghozatalára. A módosítással rugalmasabbá válik az állami foglalkoztatási szerv és az ügyfél közötti kapcsolattartás azzal, hogy a törvény lehetővé teszi bizonyos esetben, hogy az ügyfél némely kötelezettségének elektronikus levéllel is eleget tegyen. A módosítással pontosabbá és ügyfél központúvá válik az álláskeresési járadék, valamint a nyugdíj előtti álláskeresési segély folyósításának kezdő napjára vonatkozó szabályozás. Ezen túlmenően a módosítás megszünteti a nyugdíj előtt álláskeresési segély jogosultsági feltételeire vonatkozó szabályokban tapasztalható indokolatlan megkülönböztetést az álláskeresési járadék folyósítási idejét kimerített és a folyósítási idő lejártát megelőzően elhelyezkedett álláskeresők között.

A munka törvénykönyvéről szóló 2012. évi I. törvény megszüntette az átlagkereset fogalmát, helyette minden esetben a távolléti díj fogalmát használja. A munka törvénykönyvével való összhang megteremtése érdekében a törvény ezt a módosítást a közalkalmazottak jogállásáról szóló 1992. évi XXXIII. törvény szabályain is átvezeti.

Az előzőekben foglaltakon felül a törvény tartalmazza továbbá a közfoglalkoztatásról és a közfoglalkoztatáshoz kapcsolódó, valamint egyéb törvények módosításáról szóló 2011. évi CVI. törvény módosítását is. A módosítás a gyakorlati tapasztalatok alapján nemcsak a felső határát, hanem az alsó határát is meghatározza annak a határozott idejű munkaviszonynak, amelynek létesítése esetén a közfoglalkoztató köteles fizetés nélküli szabadságot engedélyezni.

-----STARTING---POINT---RESZLETES---

Az 1. §-hoz

A törvény szerint a jövőben az álláskeresési járadékhoz hasonlóan az álláskeresési segély összege is naptári napban kerül megállapításra.

A naptári hónapra megállapított összeg az ellátás visszakövetelésénél (törthónap esetén) bizonyos esetekben nehezen kezelhető. Mivel az álláskeresési segély a jogosult megélhetését szolgálja, indokolt az is, hogy egy 31 naptári napból álló hónapban több legyen az ellátás összege, mint egy 28 naptári napból álló hónapban.

A 2-3. §-hoz

A törvény az ellátások megállapításának, folyósításának, valamint a folyósítás megszűnésének rugalmasabbá, egyszerűbbé tételének érdekében bevezeti az ellátás megszűnésének, valamint szünetelésének intézményét. Ez azt jelenti, hogy egyértelmű tényszerű körülmények bekövetkezése, vagy az álláskereső egyértelmű, megszűnésre irányuló szándéka esetén az ellátás folyósítása, erről szóló hatósági döntés nélkül, törvény erejénél fogva szűnik meg. Határozat hozatalára csak abban az esetben kerül sor, amikor a megszűnési ok fennállásának megállapítása valóban a hatóság mérlegelését, döntését igényli. Az előzőekben felsorolt indokok alapján a törvény módosítja a foglalkoztatási törvénynek az álláskeresési járadék megszüntetésére és szüneteltetésére vonatkozó szabályait.

A 4. §-hoz

A törvény szerint - a hatályos szabályozással ellentétben - a nyugdíj előtti álláskeresési segély nem csak azokat illeti meg, akik az álláskeresési járadék folyósítási idejét kimerítették, hanem azokat is, akik a folyósítási idő kimerítését megelőzően elhelyezkednek, és a jogviszony megszűnését követően nem lesznek jogosultak álláskeresési járadékra. Nyugdíj előtti álláskeresési segélyre pedig azért nem jogosultak, mert nem merítették ki az álláskeresési járadék folyósítási idejét. A hatályos szabályozás által tartalmazott jogosultsági feltétel indokolatlan megkülönböztetést jelent az ügyfelek között.

A törvény szerint az álláskeresési járadékhoz hasonlóan a nyugdíj előtti álláskeresési segély összege is naptári napra kerül megállapításra a jövőben. Ez egyrészt a szabály gyakorlati alkalmazását könnyíti meg, másrészt igazságosabb szabályozást jelent, mert indokolt, hogy egy 31 naptári napból álló hónapban több legyen az ellátás összege, mint egy 28 naptári napból álló hónapban.

A törvény az álláskeresési járadék esetében ismertetett indokok alapján a nyugdíj előtti álláskeresési segély esetében is bevezeti az ellátás megszűnésének és szüneteltetésének intézményét.

Az 5. §-hoz

A törvény lehetővé teszi, hogy az ügyfél a körülményeinek változásáról elektronikus levél útján is értesíthesse a munkaügyi központot.

A törvény bevezeti az álláskeresési járadék, valamint a nyugdíj előtti álláskeresési segély megszűnésének és szünetelésének intézményét. Ez azt jelenti, hogy bizonyos, az ügyfél számára is nyilvánvaló tények, illetve tényszer ű körülmények bekövetkezése, az ügyfél egyértelmű szándéknyilatkozata esetén ezeknek az ellátásoknak a folyósítása megszűnik, illetve szünetel. Szükséges azonban az is, hogy a megszűnést, illetve a szünetelést - amennyiben erre más eljárásokban szükség van - az ügyfél igazolni tudja. Ezért ilyen esetekben az ügyfél kérelmére az állami foglalkoztatási szerv igazolást állít ki a kérelem benyújtásától számított 8 napon belül.

A 6. §-hoz

A törvény az államháztartási szabályozással összhangban kiegészíti az 1991. évi IV. törvényt egy olyan rendelkezéssel, amely egyértelműen meghatározza a Nemzeti Foglakoztatási Alap kezelő szervét és az általa ellátandó feladatokat, valamint az irányító miniszter felhatalmazását.

A 7. §-hoz

A törvény - a társadalombiztosítási jogszabályokkal való összhang megteremtése céljából - pontosítja a Nemzeti Foglalkoztatási Alap bevételét meghatározó szabályt. Az új rendelkezés egyértelműen meghatározza, hogy a befizetett egészségbiztosítási és munkaerőpiaci járulékból milyen összeg illeti meg a Nemzeti Foglalkoztatási Alapot.

A 8. §-hoz

A törvény lehetővé teszi, hogy az ügyfél elektronikus levéllel is bejelentkezzen a munkaügyi központhoz. Ebben az esetben a járadék és a nyugdíj előtti álláskeresési segély folyósításának kezdő napja nem a személyes megjelenés napja, hanem a jogosultsági feltételek folyamatos fennállása esetén, az online bejelentkezés napjától lehet ezeket az ellátásokat megállapítani.

A törvény jelentős mértékben egyszerűsíti az eljárást. Ezen túlmenően megoldást jelent, olyan esetekre is, amikor a munkaviszony munkaszüneti napon, vagy heti pihenőnapon szűnik meg, és az ügyfél csak több nappal később tud a munkaügyi központnál jelentkezni.

A 9. §-hoz

A törvény szerint a nyilvántartás szüneteltetésének megkezdése és a szüneteltetés megszüntetése nem határozattal történik. Az álláskeresőként történő nyilvántartásba vétellel kapcsolatos eljárásban (ideértve a nyilvántartásba vétel szünetelését is) a munkaügyi központ abban az esetben dönt határozattal, ha az ügyfél az álláskeresőként történő nyilvántartásba vétellel kapcsolatos kérelmét elutasítja, vagy - az Flt. 54. § (14) bekezdés a) és c) pontja kivételével - az ügyfelet törli az álláskeresők nyilvántartásából. A határozathozatal nélküli döntésről - az ügyfél kérelmére - a kérelem benyújtásától számított 8 napon belül igazolás kiadására nyílna lehetőség.

A 10. §-hoz

Az egyes törvények közötti összhang megteremtése érdekében módosítja a törvény azoknak a jogviszonyoknak a körét, amelyeket a foglalkoztatási törvény összefoglaló néven munkaviszony néven határoz meg. Erre a meghatározásra egyrészt az álláskeresési járadék jogosultsági idejének meghatározása során, másrészt a foglakoztatás elősegítését célzó támogatások feltételeinek meghatározása miatt van szükség. A jogviszonyok köre kibővül a közfoglalkoztatási jogviszonnyal, valamint a közszférában foglalkoztatottak jogviszonyát érintő jogszabályváltozások miatt módosul ezen munkavállalók jogviszonyára vonatkozó törvényi szabályozás.

A törvény megszünteti a rokkantsági ellátásban részesülő személy álláskeresőként való nyilvántartásának lehetőségét.

A felülvizsgálati eljárások alapján rokkantsági ellátásban már csak az a személy részesülhet, akinek foglalkoztatása rehabilitációval sem helyreállítható, vagyis nem felel meg a munkára képes és kész jogszabályi követelménynek. A rehabilitációs ellátásban részesülők, akik vonatkozásában a szakvélemények arról szólnak, hogy ők rehabilitációval visszavezethetők a munkaerő-piacra, álláskeresőként nem vehetők nyilvántartásba, együttműködniük is a rehabilitációs hatósággal kell. Tekintettel arra is, hogy a rokkantsági ellátásban részesülőre jövedelemkorlátok vonatkoznak, álláskeresőként való nyilvántartása nem indokolt. A szabályozás alapján az álláskeresési járadékra való jogosultsági feltételek közül a rokkantsági ellátásra vonatkozó kizáró feltételt a törvény hatályon kívül helyezi, hiszen az általa tartalmazott szabályozás szerint az ilyen ellátásban részesülő személy már álláskeresőként sem vehető nyilvántartásba.

A munkanélküliségből történő kitörés, a munkagyakorlat szerzés egyik lehetséges iránya a szociális gazdaság felé történő nyitás. A szövetkezeti törvény módosításával lehetőség nyílt arra, hogy hátrányos helyzetű személyek szociális szövetkezetbe tömörülve, önkormányzati segítséggel kezdjenek termelő tevékenységet.

Ezen szövetkezetek jellemzően mezőgazdasági, idényjellegű tevékenységet végeznek, saját élelmezésük céljából vagy csekély jövedelemért. A foglakoztatási törvény azonban ezt a tevékenységi formát keresőtevékenységnek nyilvánítja, kizárva a szövetkezeti tagot az álláskeresőként történő regisztrációból, ellátásból, támogatásból, munkaerő-piaci szolgáltatásból. Jelen módosítás megszünteti ezt a szigorú szabályt lehetővé téve, hogy az adójogi szabályok szerint adómentes határig megszerzett jövedelemig ne minősüljön kereső tevékenységnek a szociális szövetkezetben végzett tevékenység, megteremtve egyben az összhangot a szociális törvénnyel is, ahol a kereső tevékenység fogalma hasonlóan kerül szabályozásra.

A 11-12. §-hoz

Szövegcserés és hatályon kívül helyező rendelkezéseket tartalmaznak. A törvény a Nemzeti Foglakoztatási Alap egyes alaprészeinek terhére elszámolható költségek körét kiegészíti az alaprészből nyújtott támogatások ellenőrzésével kapcsolatos kiadásokkal.

A 13. §-hoz

A törvény módosítja a közalkalmazottak jogállásáról szóló 1992. évi XXXIII. törvényt (a továbbiakban: Kjt.). A módosítás célja egyfelől - hasonlóan az új Mt. szabályához - közalkalmazotti területen is egyértelművé tenni, hogy az ágazati, szakmai sajátosságokra tekintettel az ágazati törvények a Kjt. szabályaitól eltérhetnek (pl. az egészségügy, közoktatás területén érvényesülő sajátos előmeneteli, illetve munkaidő-szabályok tekintetében).

Szükséges további rendelkezéseket beiktatni abból a célból is, hogy az új Mt. és a Kjt. szabályainak összehangolása biztosítható legyen. Az Mt. ugyanis a Kjt. háttérjogszabálya, ezért a Kjt.-nek az Mt.-ből a közalkalmazottakra nem alkalmazható egyes rendelkezései meghatározására vonatkozó bizonyos szabályok pontosításra szorultak.

Az eltérő fogalomhasználat is indokol pontosításokat: az új Mt. ugyanis megszüntette az átlagkereset fogalmát, helyette minden esetben a távolléti díj fogalmát használja, a korábbi „személyi alapbér” helyébe pedig az „alapér” jogintézménye lépett.

A törvény megteremti az egyes munkaviszony megszűnési jogcímek közötti összhangot is annak érdekében, hogy egyértelművé váljon, az Mt. szabályait hogyan kell alkalmazni a közalkalmazotti jogviszony megszűnésének egyes eseteiben. Az új Mt.-ből kikerült a munkáltatói igazolás jogintézménye, a közalkalmazotti területen azonban ez fennmaradt, ezért a közalkalmazotti igazolás tartalmi elemeit a Kjt. tartalmazza.

A 2012. évi LXXXVI. törvény hatályon kívül helyezte a „nyugdíjasnak minősülés” fogalmát, így szükséges a korábbi 37/B. §-ra történő hivatkozások hatályon kívül helyezése, illetve a munka törvénykönyvével történő összhangjának megteremtése.

A hatályos Kjt. nem rendelkezik arról az esetről, hogy a képesítési követelmények eredménytelen elteltét követően mi történik a közalkalmazott jogviszonyával, ezért a törvény azt tartalmazza, hogy a felmentési idő eredménytelen elteltét követően a közalkalmazotti jogviszony a törvény erejénél fogva megszűnik.

A Kjt.-ben a kizárólag a gyakornokkal szembeni rendkívüli felmentés jogviszony-megszüntetési jogcímének fenntartása felesleges, tekintettel arra, hogy 2012. július 1-jétől a gyakornoki idő alatt is alkalmazható a közalkalmazottal szemben az azonos jogkövetkezménnyel járó, az Mt. 78. §-a szerinti azonnali hatályú felmondás. A közalkalmazotti tanács együttdöntési jogára az Mt. vonatkozik, ezért az erről szóló Kjt. 16. § (1)-(2) bekezdésének hatályon kívül helyezése indokolt. Emellett a már nem hatályos szabályokra való hivatkozásokat is törölni kell a Kjt. szövegéből.

A 14. §-hoz

A Munkahelyvédelmi Akciótervben szereplő, a pályakezdők és 25 év alatti fiatalok foglalkoztatását elősegítő munkáltatói kedvezmények hatálybalépésével, azaz 2013. január 1-jét követően a 2004. évi CXXIII. törvényben szereplő START kártya kiváltásának lehetősége megszűnik. Mivel az új kedvezmények a törvény erejénél fogva kártya kiváltása nélkül is biztosítják valamennyi 25 év alattiakat - köztük kiemelt támogatással a pályakezdőket - foglalkoztató részére a kedvezmény igénybevételét, ezért az e törvényben szabályozott START-kártyás támogatási formára már nincs szükség. A 2012. december 31. előtt kiváltott és érvényes START kártyával foglalkoztatottak esetében a kártya érvényességének időtartama alatt a törvényben rögzített kedvezmények igénybe vehetők.

A 15. §-hoz

Az ágazati párbeszéd bizottságokról és a középszintű szociális párbeszéd egyes kérdéseiről szóló 2009. évi LXXIV. törvény (a továbbiakban: ÁPBtv.) módosításával a törvény célja, hogy az ÁPBtv. kollektív szerződés kötésére és kiterjesztésére vonatkozó rendelkezéseit a jelenleginél áttekinthetőbben hozza összhangba az új Mt. szabályaival. Miután az új Mt. - az egy, illetve több munkáltatóra kiterjedő hatályú - kollektív szerződések megkötésének feltételeit teljes körűen újraszabályozta, és a szakszervezeti taglétszámot jelölte meg a szakszervezetek súlyának megítéléséhez alkalmazandó feltételként, rendezni szükséges, hogy az ÁPBtv. ÁPB-n belüli kollektív szerződéskötési jogot szabályozó, továbbra is hatályos rendelkezéseit az Mt. szabályaitól függetlenül kell alkalmazni. Emellett egyértelművé kell tenni a szűkebb és tágabb hatályú kollektív szerződések fogalmát, meghatározva a kollektív szerződések között fennálló hierarchia szabályait. Ez különösen a szűkebb hatályú kollektív szerződésnek a tágabb hatályútól való eltérési lehetőségei szabályainak alkalmazása miatt fontos. A törvény továbbá feloldja azt a gyakorlatban előfordult problémát, amely abból ered, hogy az egyes ágazati párbeszéd bizottságokban részt vevő munkáltatói érdekképviseletek e tevékenysége több ágazatot is lefed: lehetővé teszi ugyanis, hogy e szervezet az ÁPB-ben úgy kössön kollektív szerződést, hogy annak hatálya csak az adott ágazatba tartozó, általa képviselt munkáltatókra terjedjen ki.

A közigazgatási eljárásról szóló törvény szerint törvény vagy kormányrendelet írhatja elő, hogy az eljáró hatóságnak valamely szakhatóság állásfoglalását kötelező beszereznie. A kollektív szerződés kiterjesztésére vonatkozó hatósági eljárásban az Ágazati Részvételt Megállapító Bizottság szakhatósági eljárását korábban a 170/2006. (VII. 28.) Korm. rendelet 25. § (2) bekezdése tartalmazta, azonban ez a rendelkezés hatályon kívül helyezésre került. Az ÁPBtv. ugyanakkor ezt követően is tartalmazza az ÁRMB-nek a kollektív szerződés kiterjesztésével kapcsolatosan a reprezentativitást vizsgáló hatáskörét. A törvény ezért kizárólag annak egyértelműsítésére irányul, hogy ez esetben szakhatóságkénti eljárásról van szó.

A törvény emellett - összefüggésben a postai szolgáltatásokról szóló új törvénnyel - lehetőséget ad a kollektív szerződés hatályának ágazati kiterjesztésével kapcsolatban sajátos szabályok alkalmazására.

A 16. §-hoz

A statiszták foglalkoztatásának lehetséges alternatívája az egyszerűsített foglalkoztatásról szóló 2010. évi LXXV. törvény (a továbbiakban: Efotv.) alapján alkalmi munkára irányuló munkaviszony keretében történő foglalkoztatás, amely lehetővé teszi a nagyszámú statiszta adott napon történő rugalmas foglalkoztatását. A törvény ennek megfelelően a filmipari statiszták alkalmi munkára történő alkalmazása esetére feloldja az Efotv. 2. §-ában szereplő létszámkorlátot. Emellett meghatározza azt a közteher mértéket, amelyet a statiszták foglalkoztatása során meg kell fizetni.

A jelenleg hatályos szabályok szerint az egyszerűsített foglalkoztatásból származó jövedelmet az azt megszerző magánszemélynek főszabályként nem kell bevallania. Ha azonban a magánszemély külföldi, vagy az egyszerűsített foglalkoztatásból származó jövedelme az adóévben a 840 ezer forintot meghaladja, vagy az ilyen jövedelme mellett más, a személyi jövedelemadóról szóló törvény (Szja. tv.) szerinti adóbevallási kötelezettség alá eső jövedelme is volt, bevallást kell adnia, amelyben az egyszerűsített foglalkoztatásból származó bevételének egészét bérjövedelemként kell feltüntetni. Mivel a hatályos szabályok szerint a munkáltató által az egyszerűsített foglalkoztatással összefüggésben megfizetett közteher személyi jövedelemadó-előleget nem tartalmaz, ilyen jogcímen a bevallásban az adófizetési kötelezettséget csökkentő összeg sem szerepeltethető. Ez azt jelenti, hogy a magánszemélynek még csekély összegű, bevallási kötelezettség alá eső, más jogcímen megszerzett jövedelem esetén is akár igen jelentős pótlólagos adófizetési kötelezettsége keletkezhet. (Korábban a bérjövedelmek után érvényesíthető adójóváírás miatt ez nem jelentett problémát.) A törvény ezért módosítja az egyszerűsített foglalkoztatásból származó jövedelemmel összefüggő bevallási kötelezettség szabályait.

A törvény szerint a magánszemélynek akkor nem kell jövedelmet megállapítani az egyszerűsített foglalkoztatásból származó bevételéből és nem kell bevallást benyújtani, ha ezen bevétele nem haladja meg az e foglalkoztatás naptári napjai száma és az adóév első napján hatályos kötelező legkisebb munkabér napibérként meghatározott összegének szorzatát (mentesített keretösszeg). Ha a bevétel meghaladja a mentesített keretösszeget, a munkabérként kifizetett összeg keretösszeget meghaladó részét a bevallásban jövedelemként kell figyelembe venni.

Az új szabály - a törvény szerinti átmeneti rendelkezés alapján - az egyszerűsített foglalkoztatásból származó jövedelem 2012. évi személyi jövedelemadó-kötelezettségének megállapításánál is alkalmazható, ha az a magánszemély számára kedvezőbb. Nem kell viszont jövedelmet megállapítani és bevallást benyújtani a filmipari statisztaként végzett, az egyszerűsített foglalkoztatásról szóló törvény hatálya alá tartozó alkalmi munkából származó bevételből.

A 17. §-hoz

A törvény módosítja a közfoglalkoztatásról és a közfoglalkoztatáshoz kapcsolódó, valamint egyéb törvények módosításáról szóló 2011. évi CVI. törvényt (a továbbiakban: Kftv.). A törvény a gyakorlati tapasztalatok alapján nemcsak a felső határát, hanem az alsó határát is meghatározza annak a határozott idejű munkaviszonynak, amelynek létesítése esetén a közfoglalkoztató köteles fizetés nélküli szabadságot engedélyezni.

A törvény lehetővé teszi a közfoglalkoztatott számára, hogy várandóssága esetére az egészségi állapotának megfelelő munkakör kerüljön felajánlásra.

A törvény arra az esetre, ha a közfoglalkoztató érdekkörében felmerült okból vagy elháríthatatlan külső ok miatt nem tud eleget tenni foglalkoztatási kötelezettségének (állásidő) - annak érdekében, hogy a közfoglalkoztatott ne maradjon ellátás nélkül - rendelkezik arról, hogy a közfoglalkoztatottat a közfoglalkoztatási bér és a közfoglalkoztatási garantált bér megállapításáról szóló kormányrendeletben meghatározott összegű közfoglalkoztatási bér illeti meg. A Kftv. 53. §-ában kapott felhatalmazás alapján ezt a Kormány rendeletben határozza meg. Ezzel összhangban a közfoglalkoztatottat az állásidőre megillető közfoglalkoztatási bér összegéről a közfoglalkoztatási bér és a közfoglalkoztatási garantált bér megállapításáról szóló 375/2010. (XII. 31.) Korm. rendeletben szükséges rendelkezni. A törvény alapján az állásidőre a közfoglalkoztatottat más juttatás (bérpótlék) nem illeti meg.

A törvény rendezi továbbá a közfoglalkoztatási szerződés módosításának kérdéskörét oly módon, hogy általában lehetővé teszi a közfoglalkoztatási szerződés módosítását, ugyanakkor meghatározza azokat az eseteket, amelyekben a szerződés módosítása kizárt.

A törvény egyértelműsíti a közfoglalkoztatási jogviszonyban, hogy a közfoglalkoztatottat milyen jogcímen illeti meg a szabadság.

A 18. §-hoz

A 2012. évi LXXXVI. törvény 13. § (1) bekezdése, valamint a 14. § (1) bekezdése a kívánt joghatást kiváltotta, így jogtechnikai szempontból indokolt e rendelkezések hatályon kívül helyezése. Az apákat gyermek születése esetén megillető pótszabadság igénybevételéről és költségeinek megtérítéséről kormányrendeletben szükséges rendelkezni, így a törvény felhatalmazást ad e tárgyban a Kormány részére a jogszabály megalkotására.

A 19. §-hoz

A törvény módosítja a Kjt. közalkalmazotti munkakör betöltéséhez szükséges iskolai végzettség, szakképesítés feltételével kapcsolatos rendelkezését, ezért a 2008. évi LXI. törvény korábbi, e kérdésre vonatkozó szabályainak hatályba nem lépéséről szükséges rendelkezni.

-----STARTING---POINT---VEGE---

A 20. §-hoz

Hatályba léptető rendelkezéseket tartalmaz.