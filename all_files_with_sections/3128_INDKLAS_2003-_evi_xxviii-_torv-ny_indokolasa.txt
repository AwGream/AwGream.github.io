2003. évi XXVIII. törvény indokolása

a Magyar Fejlesztési Bank Részvénytársaságról szóló 2001. évi XX. törvény módosításáról

-----STARTING---POINT---ALTALANOS--- 

A Magyar Fejlesztési Bank Részvénytársaság (a továbbiakban: MFB Rt.) 1996. decembere óta működik. A szakosított hitelintézet létrehozásáról és működési szabályairól az Országgyűlés a hitelintézetekről és a pénzügyi vállalkozásokról szóló 1996. évi CXII. törvényben (a továbbiakban: Hpt.) rendelkezett.

A hitelintézet működésének első néhány évében szerzett tapasztalatokat, valamint a hitelintézetekre és azon belül a szakosított hitelintézetekre vonatkozó, már hatályban lévő törvényeket figyelembe véve az Országgyűlés a 2001. évi XX. törvény (a továbbiakban: MFB Tv.) megalkotásával teremtette meg az alapjait a fejlesztési bankra vonatkozó sajátos szabályozásnak.

Mint ismert, a Magyar Köztársaság 2003. évi költségvetéséről szóló 2002. évi LXII. törvény keretében az Országgyűlés százmilliárdos összeget volt kénytelen az MFB Rt. veszteségeinek fedezésére, illetőleg a hitelintézet stabilizálására fordítani. Az MFB Rt. portfoliójának a veszteséges eszközöktől való megtisztítása mellett a nagy összegű veszteség ismételt bekövetkezésének elkerülése, illetőleg az Európai Unióhoz való csatlakozással összefüggésben a hazai gazdaság különböző területein felmerülő, állami részvételt is szükségessé tevő fejlesztési feladatok finanszírozásának igénye egyaránt elengedhetetlenné tette az MFB Rt. működésére vonatkozó szabályok áttekintését.

A törvényi szabályok említett áttekintése alapján megállapítható, ahhoz, hogy az MFB Rt. - feladatainak, illetőleg az elé tűzött céloknak megfelelve - a következő években kellő módon képes legyen a hazai és nemzetközi pénzpiacon forrásokat gyűjtve, hitel és tőkefinanszírozással rendelkezésére állni a fejleszteni, beruházni szándékozó hazai vállalkozásoknak, szükség van a korábban hatályos szabályozás módosítására.

Az MFB Tv. korábban hatályos rendelkezéseire alapozva meg kell erősíteni, hogy, jóllehet az MFB Rt., mint állami fejlesztési bank, nem profitorientált és nem versenyez a kereskedelmi bankokkal, ugyanakkor, mint a pénz- és tőkepiacról forrásokat felvevő és azokat kihelyező szakosított hitelintézet, nem tekinthet el a szokásos banki megtérülési követelményektől. Ehhez kapcsolódóan ugyancsak megerősítést igényel, hogy éppen az MFB Rt. által bevont éven túli lejáratú forrásokon fennálló állami, törvényi kezességre tekintettel, a hitelintézet - nagyon korlátozott körre kiterjedő kivételekkel - alapvetően a szokásos banki, prudenciális szabályokat kell, hogy alkalmazza.

Az MFB Rt.-nek a pénz- és tőkepiac területén elfoglalt piaci pozíciója, illetőleg a hitelintézet által kifejtett tevékenység jelenleg sem gyakorol számottevő befolyásoló hatást a kereskedelmi bankok piacán. A módosítások - figyelembe véve a szabályozásból származó előnyök és hátrányok összességét és ezek egymásra gyakorolt hatását is - az állam piaci részvételével nem eredményeznek piactorzító befolyást. A prudenciális szabályok tekintetében megállapított - a korábban hatályos szabályozáshoz képest igen jelentősen szűkített eltérések - mértékéből származó esetleges előnyt, az azonos körben jelentkező hátrányok (pl. a tevékenységek erőteljes korlátozottsága, a törvényi kezességgel történő forrásbevonás korlátozott volta, a profitorientáltság helyett érvényesülő megtérülés orientáltság) kellően ellensúlyozzák. A korlátok mellett érvényesülő, csökkenő „előnyök” a hiánypótló, speciális, az állam tulajdonosi részvételével ellátott pénzügyi szolgáltatás hátrányainak kiegyenlítését, illetőleg kockázatainak csökkentését szolgálják, és ilyen formában nem profitnövelő tényezők.

Az Európai Uniós csatlakozási tárgyalások során, a szolgáltatások szabad áramlása című (3. számú) tárgyalási fejezetben, a pénzügyi szolgáltatások vonatkozásában a Kormány, az Eximbank Rt. mellett, kérte az MFB Rt., mint szakosított hitelintézet kivételi listára helyezését az EU Banki Irányelv alól. Az MFB Rt. alapszabálya, mérlege és a bank szerepére, működésére, portfoliójára, valamint piaci részesedésére vonatkozó kiegészítő információk alapján az EU az MFB Rt. kivételi listára helyezését (gyakorlatilag a közösségi prudenciális előírások alóli felmentését) a (CONF-H 51/00) Közös Álláspontban megadta.

A kivételi listára vétel feltételei a következők:

A szakosított hitelintézet

- nem végez határon átnyúló tevékenységet, illetőleg a külföldön végzett tevékenysége során nem támaszt versenyt a külföldi partnerekkel szemben;

- nem vagy csak kis mértékben versenyez más hitelintézetekkel;

- korlátozott körben és meghatározott területen fejti ki a tevékenységét;

- külön jogszabály alapján és/vagy külön felügyelet alatt működik;

- jellemzően állami tulajdonban van.

A törvénymódosítás az MFB Rt. kivételi listára helyezésének megalapozottságát erősíti. Ugyanakkor a szabályozás a többi vonatkozó EU előírást sem sérti, tehát EU-konformnak tekinthető. Ezt támasztja alá az EU egyes tagországaiban működő, hasonló tevékenységet folytató, korábban vagy jelenleg is állami tulajdonban álló fejlesztési bankok tevékenységére irányadó szabályozások elemzése is.

A hazai gazdaság modernizálásához - és e körben az Európai Unióhoz való csatlakozással kapcsolatban szükségessé váló fejlesztésekhez - igényelt közép- és hosszú lejáratú hitel- és tőkefinanszírozás hatékonyságához az állam, az említett forrás oldali kezesség biztosítása mellett, az MFB Rt. szabályozásán keresztül úgy járulhat hozzá a legjobban, ha a banki, megtérülési követelmények előírásával, azokat a beruházásokat juttatja - elérhető feltételekkel igénybe vehető - fejlesztési hitelhez vagy tőkéhez, amelyek azt a legjobban képesek felhasználni.

Ahhoz, hogy az MFB Rt., a sajátos banki eszközökkel a lehető legeredményesebben járuljon hozzá az állam gazdaság- és fejlesztéspolitikai célkitűzéseinek megvalósításához, a korábban hatályos szabályozásban foglalthoz képest szűkebben és egyértelműen kell meghatározni úgy a feladatait, mind az ezek végrehajtása érdekében végzett tevékenységeit.

Az MFB Rt.-nek az - állam tartós tulajdonában lévő - fejlesztési bankként elsősorban a gazdaság versenyképességét javító, a vállalkozások környezetét kedvezőbbé tevő infrastrukturális fejlesztésekben, ezáltal a regionális különbségek mérséklésében, illetve a hazai - elsősorban a fejlődőképes, regionális szerepvállalásra is képessé tehető - vállalkozások finanszírozásában kell részt vennie, akár a kereskedelmi bankokon keresztül történő refinanszírozással, akár közvetlenül.

Az MFB Rt. a szabályozás szerint csak olyan vállalkozások, vagy önkormányzatok számára nyújthat fejlesztési hiteleket, amelyek képesek azt megbízhatóan visszafizetni. A megfelelő visszatérülés a követelmény a közvetlen fejlesztési tőkefinanszírozás során is. Természetesen, a visszatérülés biztonságát - a szokásos fedezetek mellett illetőleg a beruházás által termelt nyereségen, az elérhető árfolyam-növekedésen túl - növelheti akár az állam, vagy az EU által biztosított támogatás is.

A módosításoknak megfelelően az MFB Rt. a pénz- és tőkepiacról felvett, visszafizetendő forrásokból a központi (állami) költségvetés helyett nem finanszírozhat olyan, részben vagy egészben meg nem térülő infrastrukturális- vagy egyéb beruházásokat, amelyek megvalósítása költségvetési feladat.

Az MFB Rt-nek az általa bel- és külföldről gyűjtött, éven túli forrásokból alapvetően közép- és hosszú lejáratú, fejlesztési célú hiteleket kell nyújtania, döntően a kis- és középvállalkozások részére. Nincs szükség arra, hogy az MFB Rt. ügyfeleinek üzletszerűen befektetési vagy kiegészítő befektetési szolgáltatásokat nyújtson, azonban szükséges, hogy a banknak - a saját tőkéjét meg nem haladó összegben - lehetősége legyen a fejlesztések megvalósítását közvetlen tőkejuttatással is elősegíteni.

Ismeret, hogy a hitelezés mellett a közvetlen, tőkével történő részvétel a vállalkozások működtetésében a kereskedelmi bankok számára erősen korlátozott. Ugyanakkor a hazai kis- és középvállalkozások tőkehiánya miatt igen nagy szükség van a fejlesztési célú hitelfinanszírozás mellett a tőkefinanszírozásra is. Nem véletlen, hogy az egyes országokban működő hasonló fejlesztési bankok is, de a nemzetközi fejlesztési bankok is úgy működnek, hogy nem csak hitelt, hanem tőkét is adnak a beruházni szándékozó vállalkozásoknak. A közvetlen tőkefinanszírozás, természetesen megfelelő szabályok, feltételek mellett semmivel sem kockázatosabb az ezzel foglalkozó szakosított hitelintézetek számára, mint pl. egy 10-15 éves lejáratú hitel nyújtása. Ugyanakkor a fejleszteni szándékozó vállalkozás számára lényegesen jobb feltételeket teremt, növeli profitabilitását és stabilitását, ha a fejlesztésre felhasználható pénz egy részét nem kell kamattal növelten visszatörlesztenie.

Az előzőekben vázolt, lényeges, az MFB új, középtávú stratégiájához kapcsolódó módosítások mellett a megváltozott rendelkezések számottevő része olyan törvényhelyek korrekciójára vonatkozik, amelyek a kapcsolódó jogszabályokkal való összhang megteremtése vagy a gyakorlati alkalmazás, illetőleg az értelmezés egységességének biztosítása érdekében szükségesek.

-----STARTING---POINT---RESZLETES---

Az 1-3. §-hoz

A törvény - a korábban hatályos szabályozás bázisán - azt szűkítve és pontosítva határozza meg az MFB Rt. számára az állam gazdaságpolitikai elvárásaihoz igazodó feladatokat, és ezekhez igazodóan állapítja meg e fejlesztési típusú szakosított hitelintézet tevékenységi körét, forrásbevonási és kihelyezési, finanszírozási lehetőségeit. Az állami tulajdonban lévő fejlesztési bank feladatainak megfogalmazásakor az a szabályozási elv volt az irányadó, hogy - a kizárólagosságot, a diszkriminációt és a piaczavaró kivételeket mellőzve - az MFB Rt. hatékonyan vegyen a jogalkotó által stratégiai célként kitűzött feladatok végrehajtásában.

A feladatok törvény szerinti meghatározásából kitűnően az MFB Rt. a jövőben - az állam forrásoldali kezessége eredményeként - kedvezőbb, közép- és hosszú lejáratú forrásokat gyűjtve, azokat a szokásos banki elvárásoknak megfelelő, megtérülő, közép- és hosszú lejáratú fejlesztési hitelekként kell kihelyezze a gazdaságpolitika által preferált beruházások finanszírozására úgy, hogy a tőkéjét meg nem haladó összegben közvetlen tőkefinanszírozással is elősegíti a fejlesztések megvalósítását.

Az állam piacot, piaci versenyt zavaró tevékenységének elkerülése érdekében, a tisztességes verseny követelményére figyelemmel a törvény előírja, hogy az MFB Rt. a tételesen meghatározott pénzügyi- illetve az egyéb szolgáltatási tevékenységét kizárólag a 2. §-ban felsorolt feladatai ellátása érdekében, azokhoz közvetlenül kapcsolódóan végezheti. E tevékenységi körök szűkebbek, mint amelyek a korábban hatályos szabályozásban szerepelnek.

Az MFB Rt. helyzetéből és feladatainak jellegéből adódóan tevékenységét döntő részben közvetetten, a kereskedelmi bankokon keresztül, azok refinanszírozásával végzi.

A 4-5. §-hoz

A korábban hatályos törvény részletezi az MFB Rt-nek a központi költségvetéshez fűződő kapcsolatait. A törvény, annak érdekében, hogy közcélú feladatainak ellátásához a hitelintézet a legkedvezőbb feltételekkel jusson forrásokhoz - a jogszabályi összhanghoz szükséges pontosítással - fenntartja azt a szabályt, hogy az Állam a központi költségvetés terhére készfizető kezesként felel az MFB Rt. által forrásszerzés céljából - amerikai dollárban, euróban, svájci frankban vagy forintban meghatározott - éven túli lejáratú hitelekből és kölcsönökből, illetőleg kötvénykibocsátásból eredő fizetési kötelezettségek teljesítéséért, valamint a Kormány határozata alapján nyújtott hitelfinanszírozásból, továbbá harmadik fél javára vállalt készfizető kezességből és bankgaranciából származó kötelezettségek teljesítéséért.

A korábbi törvényi szabályokra alapozva, a törvény szerint az éves költségvetési törvény határozza meg az MFB Rt. által forrásszerzés céljából - amerikai dollárban, euróban, svájci frankban vagy forintban meghatározott - éven túli lejáratú hitelekből és kölcsönökből, valamint kötvénykibocsátásból eredő fizetési kötelezettségek állományának felső határát, továbbá a Kormány megbízásából az MFB Rt. által nyújtott hitelfinanszírozásból, valamint a költségvetés terhére harmadik fél javára vállalható készfizető kezesség és bankgarancia ügyletek állományának felső határát.

A törvény a jövőre vonatkozóan megszünteti az MFB Rt. részére vállalható árfolyam garanciát.

A törvény szerint a Kormány - a vonatkozó korábban hatályos rendelkezést részben pontosítva - a tulajdonosi jogokat gyakorló miniszter előterjesztése alapján évente legalább egy alkalommal beszámolót kap az MFB Rt. tevékenységéről. A Kormány a beszámoló alapján áttekinti az MFB Rt. pénzügyi-, jövedelmi- és vagyoni helyzetét.

A 6. §-hoz

A törvény szerint a korábban hatályos normaszöveg pontosításával egyértelművé válna, hogy az MFB Rt.-vel, mint nem profit, hanem megtérülés érdekelt szervezettel szembeni jövedelmezőségi elvárásokat az üzleti tervben kell meghatározni.

A 7. §-hoz

A korábban hatályos törvényi szabályok az MFB Rt. pénzügyi szolgáltatási tevékenységét - az állam gazdaságpolitikai célkitűzéseivel összhangban végzett, nemzetgazdasági szinten is meghatározó jelentőségű, stratégiai beruházások finanszírozása révén végrehajtott jelentős kockázat koncentrációra hivatkozva - gyakorlatilag kiveszik a Hpt. prudenciális szabályaira vonatkozó előírások alól. A könnyebbé tett, fokozott, és érdemben nem korlátozott kockázatvállalás lehetősége ugyanakkor az elmúlt években százmilliárdos veszteséggel társult az MFB Rt-nél. A bank 2002-ben végrehajtott stabilizálását, a veszteségek átvállalásával a központi költségvetésnek, vagyis az adófizetőknek kellett viselni. Erre figyelemmel a törvény- a korábban hatályos szabályozás koncepciójával alapvetően szakítva, valóban csak néhány, feltétlenül indokolt részletszabály tekintetében enged eltérést a Hpt. prudenciális szabályaitól.

A módosítás szerint a törvény kiegészül a fejlesztési tőkefinanszírozás lehetővé tételéhez kapcsolódó, ezek prudens végzését biztosító előírásokkal. Meghatározott esetben a módosítás még a hitelintézeti törvény előírásaihoz képest is szigorúbb szabályt rendel alkalmazni az MFB Rt. részére, így a Hpt. 83. §-ának (2) bekezdésében foglalt rendelkezéssel szemben (mely szerint a hitelintézet a vállalkozás jegyzett tőkéjének legfeljebb 51%-át szerezheti meg) csupán kisebbségi (legfeljebb 49%) részesedés megszerzését teszi lehetővé.

A 8. §-hoz

A törvény az MFB Rt. éves - nem konszolidált és konszolidált - beszámolójának elkészítésének-, elfogadásának- és a cégbíróságnál történő letétbe helyezésének határidejére a számvitelről szóló 2000. évi C. törvény rendelkezéseire és az MFB Rt. tevékenységének sajátosságaira figyelemmel úgy állapít meg határidőt, hogy az lehetővé tegye az összevont (konszolidált) beszámoló esetében is a törvényi határidő betartását.

A 9. §-hoz

Az MFB Rt. mint szakosított hitelintézet tevékenységét a Pénzügyi Szervezetek Állami Felügyeletéről szóló 1999. évi CXXIV. törvény 3. §-ának i) pontja alapján a Pénzügyi Szervezetek Állami Felügyelete (a továbbiakban: Felügyelet) felügyeli. A törvény e felügyelet tartalmát pontosítja akkor, amikor meghatározza, hogy az nem terjed ki az MFB Rt. tevékenysége célszerűségének és szakszerűségének a tulajdonosi jogokat gyakorló miniszter feladatkörébe tartozó vizsgálatára.

A 10-16. §-hoz

Az MFB Rt.-re, mint egyszemélyes részvénytársaságra vonatkozó rendelkezéseket - az eredeti célokkal való egyetértésre tekintettel - alapvetően érintetlenül hagyva, a törvény csupán néhány módosítást tartalmaz, amelyek a kapcsolódó törvényi rendelkezésekre tekintettel a szükséges összhang, és az egységes értelmezés, illetőleg alkalmazás biztosítását szolgálják.

A 17. §-hoz

A törvény alapján az MFB Tv. egy melléklettel egészül ki, amely meghatározza azokat a gazdasági társaságokat, amelyekben az MFB Tv. 8. §-ának (4) bekezdésében foglalt előírástól eltérően az MFB Rt. 100%-ot elérő tulajdonrészt szerezhet, illetőleg birtokolhat.

-----STARTING---POINT---VEGE---

A 18-20. §-hoz

A törvény hatályba lépésére vonatkozó, a módosítás szerinti rendelkezés kellő időt ad a kihirdetését követően az abban foglaltak megismerésére és alkalmazására.

Az átmeneti rendelkezések ugyanakkor megfelelő időt biztosítanak arra, hogy az MFB Rt. úgy a portfoliójában lévő ügyletek, mind társasági okiratai és belső szabályzatai tekintetében felkészüljön a módosított törvényi rendelkezések teljes körű alkalmazására.

A 21-22. §-hoz

A közvetlen tőkebefektetés lehetővé tétele, illetőleg a fejlesztési tőkefinanszírozás részletes szabályozása miatt szükséges a törvény 8/A. §-ának hatályon kívül helyezése. A módosítások következtében szükség van arra, hogy az MFB Tv. 18. §-a (4) bekezdésének c) pontja, valamint a 20. §-ának b) pontja is hatályát veszítse.

Az MFB Tv. 5. §-ának módosítása következtében szükség van arra, hogy a Magyar Köztársaság 2003. évi költségvetéséről szóló 2002. évi LXII. törvény 33. §-ának (1)-(2) bekezdése is módosításra kerüljön.