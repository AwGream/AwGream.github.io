1993. évi L. törvény indokolása

a helyi önkormányzatok folyamatban lévő címzett- és céltámogatásáról, továbbá a támogatási célok 1993. évi rangsoráról

-----STARTING---POINT---ALTALANOS--- 

Címzett- és céltámogatással (a továbbiakban: központi támogatás) folyamatban lévő beruházásokhoz 766 db támogatási igényt nyújtottak be az önkormányzatok 23,4 milliárd forint támogatási összegben. Ezen beruházások támogatási igényeit a törvényjavaslat rendezi.

A helyi önkormányzatok címzett- és céltámogatási rendszeréről szóló 1992. évi LXXXIX. törvény szabályozza a központi támogatás szempontjából új beruházások igénybejelentési, döntéselőkészítési, finanszírozási, elszámolási és ellenőrzési rendszerét. A központi támogatással már folyamatban lévő beruházásokra ez a törvényjavaslat tartalmazza a döntést, a finanszírozást, az elszámolást és az ellenőrzést meghatározó, szükséges szabályokat.

A központi támogatásra 1993. évben előirányzott keret közel háromnegyedét lekötik a törvényjavaslat szerinti 1993. évi folyamatban lévő támogatási igények. A már ismert új támogatási igények csak részben elégíthetők ki az 1993. évben még szabad támogatási keretből. A címzett támogatási igényeket a legszűkebb körben figyelembe véve is a már ismert új céltámogatási igények kétharmada az 1994. évi központi költségvetés terhére elégíthető ki. Az 1993. évi új igények és az 1993. évi szabad támogatási lehetőség összehangolása érdekében a támogatandó célok rangsorára is tartalmaz javaslatot a törvénytervezet.

-----STARTING---POINT---RESZLETES---

Az 1-3. §-hoz

A törvényjavaslat 1. és 2. számú melléklete tartalmazza a helyi önkormányzatok címzett- és céltámogatással már folyamatban lévő beruházásainak beruházási összköltségét és a támogatás összegeit a beruházás befejezéséig terjedő évekre. A törvényjavaslat célja az, hogy ezeknél a beruházásoknál az Országgyűlés a beruházás befejezéséig utolsó alkalommal döntsön a támogatási előirányzatok éves ütemeiről. A mellékletek szerint a beruházás összköltsége is rögzítésre kerül, ami azt jelenti, hogy az esetleges többletköltségekhez az önkormányzatok központi támogatást nem használhatnak fel.

Az 1. számú melléklet 33. db beruházásnál 1,2 milliárd forint 1993. évi címzett támogatási igény kielégítésére tartalmaz javaslatot. A Fejér megyei Szent György Kórház rekonstrukciója esetében - az 1992. évi XXVI. törvény 9. § (2) bekezdésében foglaltak ellenére - az előkészítés hiányosságai miatt a teljes beruházási költség és az éves támogatási igények nem véglegezhetőek. A beruházás folytatása érdekében az 1993. évi támogatás összege csak az 1992. évi XXVI: törvény 1. számú melléklete szerinti összegben javasolható. A beruházás összköltségéről és az éves támogatási ütemekről az 1993. évi új címzett támogatásokra vonatkozó törvényben lehet döteni.

Az 1993. és a következő évek támogatási ütemeire vonatkozó igénybejelentés során a gyöngyösi Bugát Pál Kórház, a Szabolcs-Szatmár Bereg megyei Jósa András Kórház-Rendelőintézet, a mátészalkai II. Rákóczi Ferenc Kórház, továbbá a Zala megyei Megyei Kórház rekonstrukciójánál az önkormányzatok jelentős költségnövekedést jeleztek. A többletköltségek tartalmának felülvizsgálata folyamatban van. A kivitelezési munkák finanszírozása érdekében ezen beruházásoknál is csak az 1993. évi támogatási ütemre tartalmaz a melléklet javaslatot.

A benyújtott 732 db céltámogatási igényből a 2. számú melléklet szerint 719 db, 7,4 milliárd forint összegű igény kielégítése javasolható.

Nógrád megye gazdasági-társadalmi helyzetének javítását szolgáló intézkedésekről szóló 1065/1992.(XII.2.) Kormányhatározat szerint a céltámogatással folyamatban lévő berceli, karancssági és lucfalvai általános iskolák építését egyszerűsített műszaki tartalommal, költségtakarékos módon 1993. évben be kell fejezni és a szükséges önkormányzati saját forrás fedezetét az 1993. évi költségvetésből kell biztosítani. A beruházások gyorsításához a szükséges saját forrás nem áll rendelkezésre. A beruházások nem finanszírozhatók a céltámogatási rendszerben, ezért a megoldás az lehet, hogy a beruházások finanszírozása 1993-tól az új címzett támogatások között folytatódjék.

A 3. számú melléklet részletezi az elutasításra javasolt 10 db céltámogatást igényt. Az önkormányzatok 1993. évi támogatási igénye beruházási többletköltségre vonatkozott. Ezen igények kielégítése - az 1992. évi XXVI. törvényben foglaltakkal összhangban - nem javasolható.

A 4-6. §-hoz

A Magyar Köztársaság 1993. évi költségvetéséről szóló 1992. évi LXXX. törvény 17. § (2)-(8) bekezdései szabályozzák a központi támogatással folyamatban lévő beruházásoknál a támogatás igénybevételének feltételeit. Ezt egészíti ki a törvényjavaslat azzal, hogy meghatározza:

- a finanszírozási szerződés megkötésének végső határidejét, a megkötésig igénybevett központi támogatás elszámolásához szükséges dokumentumokat;

- az önkormányzat által kollaudált vagy - viziközmű társulati formában megvalósuló beruházás esetén - ellenjegyzett számla tartalmát, a pénzintézet tevékenységét a számla kiegyenlítése során;

- közösen elkezdett beruházásból való kiválás esetén a többlettámogatás visszafizetésének kötelezettjét.

A 6. § révén a folyamatban lévő központi támogatások rendje - értelemszerűen - azonossá válhat az új támogatási igényeknek az 1992. évi LXXXIX. törvény szerinti szabályozásával.

A 7. §-hoz

A központi költségvetési törvény 1993. évre a központi támogatásokra 28740 millió forintot irányoz elő. Ebből az 1. és 2. számú mellékletek szerinti igény 20757 millió forint. A központi támogatás szempontjából az új, kezdődő beruházásokhoz az önkormányzatok támogatási igényei többszörösan meghaladják a szabad forrást. További terhelést jelent az általános forgalmi adó visszaigénylési rendszerében bekövetkezett változás.

A céltámogatás - a feltételeknek megfelelő igénybejelentés esetén - az önkormányzatnak alanyi jogon jár. A költségvetési fedezet és az igények összehangolásának javasolt módja az, hogy a feltételeknek megfelelő igények kielégítésére fontossági rangsort kell megállapítani. A sorolásra javasolt célokat az 1992. évi LXXXIX. törvény melléklete határozza meg. A rangsor alapján határozható meg, hogy mely cél esetében jut az önkormányzat már 1993-ban a céltámogatáshoz és mely célokra benyújtott igényeket lehet az 1994. évi központi költségvetés terhére kielégíteni.

A támogatási keret felosztásának módjaként az javasolható, hogy az 1993. évi keret terhére még kielégíthető utolsó célnál - a keretösszeg határáig - a jogosulttá váló önkormányzatok igényei az állandó népességszám szerint növekvő sorrendben legyenek kielégíthetők.

-----STARTING---POINT---VEGE---