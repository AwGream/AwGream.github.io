2009. évi CXXVI. törvény indokolása

egyes munkaügyi tárgyú törvények módosításáról

-----STARTING---POINT---ALTALANOS--- 

A törvény célja elsődlegesen a közalkalmazottak jogállásáról szóló 1992. évi XXXIII. törvény (a továbbiakban: Kjt.) módosítása, mely a felhatalmazási rendszer pontosítása, a korábbi módosításokból adódó - elsődlegesen jogtechnikai - problémák kiküszöbölése, az időközben felmerült, jogalkalmazást segítő kérdések rendezése. A törvény jogalkalmazást segítő rendelkezései a joggyakorlatban felmerült problémák megoldását szolgálják. Ezen túlmenően a törvény megteremti a lehetőséget arra, hogy a gyermekgondozási ellátások átalakításával összefüggésben a közszférában foglalkoztatottak esetében a gyermekgondozási ellátás igénybevétele után a korábbi munkahelyére visszatérő szülő egyoldalú döntése alapján a gyermek hároméves kora előtt a részmunkaidős foglalkoztatás lehetőségét választhassa.

Az Alkotmánybíróság gyakorlata szerint pedig - figyelemmel az alkotmányosság és a jogállamiság követelményére - a törvényi felhatalmazó rendelkezés egyben jogalkotási kötelezettséget is jelent. Amennyiben a jogalkotó egy adott felhatalmazó rendelkezés alapján nem alkot jogszabályt, ezzel alkotmánysértő módon mulasztást követ el. Noha a 2008. évi LXI. törvény jelentősen módosította a Kjt.-ben foglalt felhatalmazások rendszerét, felmerült az igény, hogy újra szükséges lenne felülvizsgálni a Kjt. felhatalmazásait, mert egyrészt a hatályos felhatalmazások nem mindig fedik le teljeskörűen a jogalkotási igényeket, másrészt bizonyos felhatalmazások nem tölthetők ki tartalommal.

A törvény - azon túlmenően, hogy korrigálja a Kjt. felhatalmazási rendszerét - a Kjt. korábbi módosításaiból adódó problémák kiküszöbölését végzi el, a jogbiztonságot szem előtt tartva a Kjt.-t, valamint egyéb munkajogi tárgyú törvényeket érintő, időközben felmerült aktuális problémákat, szabályozási hiányosságokat orvosol, s a jogalkalmazásban felmerült nehézségekre ad választ.

A törvény jogalkalmazást segítő rendelkezései - egyebek mellett - a Munka Törvénykönyvéről szóló 1992. évi XXII. törvény (a továbbiakban: Mt.) egyes rendelkezéseit (ideértve a munkáltató jogutód nélküli megszűnésénél a csoportos létszámcsökkentéshez hasonló tájékoztatási szabályokat is), a prémiumévek programról és a különleges foglalkoztatási állományról szóló 2004. évi CXXII. törvényt, az előadó-művészeti szervezetek támogatásáról és sajátos foglalkoztatási szabályairól szóló 2008. évi XCIX. törvényt, a munkaügyi ellenőrzésről szóló 1996. évi LXXV. törvényt, az ügyészségi szolgálati viszonyról és az ügyészségi adatkezelésről szóló 1994. évi LXXX. törvényt - a joggyakorlatban felmerült problémák megoldása érdekében - korrigálják.

-----STARTING---POINT---RESZLETES---

Az 1. §-hoz

A törvény értelmében a Kjt. 12. §-a egy új (4) bekezdéssel egészül ki, mely az Mt. 189. §-ához hasonlóan kizárja azt, hogy a kollektív szerződés díjazással kapcsolatos szabályainak hatálya kiterjedjen a munkáltató vezetőjére. Ezzel a módosítás egyértelművé teszi, hogy a kollektív szerződés rendelkezései nem vonatkozhatnak arra a közalkalmazottra, aki a munkáltató nevében megköti a kollektív szerződést. Ezzel a törvény kizárja azt a potenciális érdekkonfliktust, amely a munkáltató vezetőjének kettős - közalkalmazotti és „munkáltatói” - szerepéből következik. A rendelkezés célja tehát az, hogy a munkáltató vezetője saját juttatásainak meghatározása tekintetében ne köthessen kollektív szerződést. A munkáltató vezetőjének díjazására vonatkozó kérdések a kinevezésben rendezhetőek, továbbá a munkáltatói jogkör gyakorlójának lehetősége van azokat meghatározni.

E rendelkezés alkalmazása során díjazásnak minősül minden, a közalkalmazott részére a közalkalmazotti jogviszonya alapján közvetlenül vagy közvetve nyújtott pénzbeli és természetbeni (szociális) juttatás.

A 2. §-hoz

A törvény a Kjt. 20/A. § (1) bekezdésének módosításával egyértelművé teszi, hogy a közalkalmazotti jogviszony létesítése esetén (ideértve a magasabb vezető és vezető munkakörre létesített közalkalmazotti jogviszonyt is) a kinevezési jogkör gyakorlója köteles kiírni a pályázatot, s ezzel választ ad számos jogalkalmazásban felmerült kérdésre [pl. a költségvetési szervek jogállásáról és gazdálkodásáról szóló 2008. évi CV. törvény 8. § (2) bek. b)-c) pontja alapján felmerült jogértelmezési problémákra is]: a gyakorlatban kérdéses volt ugyanis, hogy amennyiben a közalkalmazottat foglalkoztató költségvetési szervtől elkülönülő személy (testület) (pl. helyi önkormányzati képviselő-testület) a kinevezési jog gyakorlója, vajon a költségvetési szervnek vagy a helyi önkormányzati képviselő-testületnek kell kiírnia a pályázatot is. Ez alól csak törvény eltérő rendelkezése esetén lehet eltérni, figyelemmel arra, hogy az Alkotmány, valamint felsőoktatásról szóló 2005. évi CXXXIX. törvény rendelkezései szerint az egyetemi tanári és főiskolai tanári pályázatot nem a kinevezési jogkör gyakorlója írja ki.

A törvény a helyettesítés céljából vagy meghatározott munka elvégzése, illetve feladat ellátása esetén is biztosít lehetőséget a pályázat kiírásának mellőzésére, és ezzel - összhangban a határozott idejű közalkalmazotti jogviszony létesítésének szabályaival - ésszerűbbé teszi a pályázat mellőzésének szabályait. A módosítás hatályon kívül helyezi azt a szabályt, mely szerint az egy évet meg nem haladó határozott idejű közalkalmazotti jogviszony létesítése esetén lehetséges a pályázat kiírásának mellőzése, s helyette a határozott idő kikötésére lehetőséget adó objektív tartalmi feltételek oldaláról ragadja meg a kérdést. Ily módon nem a közalkalmazotti jogviszony hossza, hanem a határozott idő objektív kritériumai válnak meghatározó jelentőségűvé a pályázat kiírásának mellőzése tekintetében [ld. a Kjt. 20/A. § (2) bekezdés d) pontjának módosítását].

A Kjt. 20/A. § (2) bekezdés a) pontjának módosítására a Kjt. 20/B. §-ának változása folytán van szükség, mely immáron az áttekinthetőség érdekében elkülönülten tartalmazza a magasabb vezető, illetve vezető megbízás pályáztatására vonatkozó rendelkezéseket [itt jegyzendő meg, hogy e célból vált szükségessé a Kjt. 23. §-ának módosítása is.

A törvény a magasabb vezető és a vezető munkakör ellátására irányuló pályázatokkal kapcsolatos kérdések szabályozására egy új (8) és (9) bekezdést iktat be a Kjt. 20/A. §-ának szövegébe. Az új (8) bekezdés kimondja, hogy a Kjt. 20/A. § (2) bekezdését a munkáltató vezetésére szóló kinevezésre kiírt pályázatra nem lehet alkalmazni, vagyis a munkáltató vezetésére szóló kinevezés esetén mindig pályázatot kell kiírni. A munkáltató vezetője tekintetében különösen fontos érdek fűződik a pályáztatáshoz.

A módosításból következik, hogy - a munkáltató vezetője kivételével - a magasabb vezető és a vezető munkakör pályázat kiírása nélkül is betölthető, a Kjt. 20/A. § (2) bekezdésének a) és b) pontja szerinti esetekben. Ezen túlmenően pályázat kiírása nélkül is betölthető a magasabb vezető és a vezető munkakör (ide nem értve a munkáltató vezetőjét), ha a közalkalmazott az erre vonatkozó kinevezésmódosítást megelőzően legalább egy éve közalkalmazotti jogviszonyban áll a munkáltatóval. A törvény ez utóbbi új kivételt a jogalkalmazásban felmerült problémák megoldása érdekében vezeti be. Hasonlóan a Ktv. 10. §-ának (1) bekezdéséhez, amennyiben a közalkalmazott legalább egy éve közalkalmazotti jogviszonyban áll a munkáltatóval, indokolt kivételt tenni a kötelező pályáztatás szabálya alól.

Hangsúlyozandó ugyanakkor, hogy a pályázat alóli kivételek alkalmazása (így a közalkalmazotti munkakörre és a magasabb vezető és vezető kinevezésre is) önmagában csak lehetőség, a kinevezési jogkör gyakorlója a kivételben megfogalmazott feltételek fennállása esetén is kiírhat pályázatot. Ha ugyanis a pályázat kiírása e törvény alapján nem kötelező, a munkáltató állapíthatja meg azt a munkakört, magasabb vezető vagy vezető munkakört, amelynek betöltése pályázat alapján történik.

A 3. §-hoz

A Kjt. 20/B. §-ának módosítása az áttekinthetőség érdekében elkülönülten, egy szakaszban tartalmazza a magasabb vezető, illetve vezető megbízás pályáztatására vonatkozó rendelkezéseket. A pályázati eljárásra a munkakörre kiírt pályázatra vonatkozó rendelkezéseket kell alkalmazni [ld. a Kjt. 20/A. § (1) és (3)-(8) bekezdését], kivéve a pályázat kiírása alóli kivételek körét.

A törvény - hasonlóan a Kjt. 20/A. § (1) bekezdésének módosításához - egyértelművé teszi, hogy a magasabb vezető és vezető megbízás esetén a megbízási jogkör gyakorlója köteles kiírni a pályázatot (ld. még a törvény 2. §-ához fűzött indokolást).

A pályázatban meg kell jelölni, hogy a magasabb vezető, illetve a vezető beosztás ellátására megbízást az kaphat, aki a munkáltatóval közalkalmazotti jogviszonyban áll, vagy a megbízással egyidejűleg közalkalmazotti munkakörbe kinevezhető. A törvény a jogalkalmazók részéről felmerült kérdések tisztázása érdekében egyértelműen rögzíti, hogy amennyiben a Kjt. alapján a magasabb vezető, illetve vezető beosztás ellátásához pályázatot kell kiírni, a pályázatban meg kell jelölni a közalkalmazott által betöltendő munkakört is.

A törvény megnyugtató módon és egyértelműen rendezi azt a helyzetet, amikor más a munkáltatói jogkör gyakorlója a közalkalmazotti munkakörre történő kinevezés esetén, mint aki - vagy amely testület - jogosult a magasabb vezető, illetve a vezető megbízására. Egy jellemző példával is megvilágítva a probléma lényegét: a települési önkormányzat által alapított, költségvetési szervként működő közművelődési intézmény meghatározott ideig történő vezetésére a képviselő-testület írhat ki pályázatot, ám ha a testület választása olyan pályázóra esik, aki nem munkakörre kinevezett közalkalmazottja az adott intézménynek, akkor csak olyan határozatot hozhat, hogy a vezetői megbízás akkortól hatályos, amikortól a pályázót a jelenlegi intézményvezető közalkalmazotti munkakörre kinevezi. Kérdéses viszont, mi történik akkor, ha erre nem kerül sor. Éppen ezért a törvény általánosan - s nem csupán a pályázati eljárással összefüggésben - kimondja, hogy amennyiben a magasabb vezető, illetve a vezető beosztással történő megbízáshoz közalkalmazotti jogviszony létesítése is szükséges - törvény eltérő rendelkezése hiányában - a kinevezési jogkör a megbízási jogkör gyakorlóját illeti meg.

A pályáztatás alóli kivételeket a Kjt. 20/A. § (9) bekezdésével azonos módon szabályozza a törvény (ld. a törvény 2. §-ához fűzött indokolást). A munkáltató vezetője tekintetében ez esetben sincs lehetőség a pályázat kiírásának mellőzésére, tekintettel arra, hogy a munkáltató vezetője vonatkozásában különösen fontos érdek fűződik a pályáztatáshoz. A munkáltató vezetésére szóló megbízásra tehát minden esetben pályázatot kell kiírni.

Amennyiben a Kjt. alapján nem kötelező a pályázat kiírása, a munkáltató állapíthatja meg azt a vezető beosztást, amelynek betöltése pályázat alapján történik. Ez azt jelenti tehát, hogy a pályázat kiírásának mellőzése nem kötelező, a megbízási jogkör gyakorlója a kivételben megfogalmazott feltételek fennállása esetén is kiírhatja a pályázatot.

A 4. §-hoz

A törvény a Kjt. 21. §-át kiegészíti egy új (5) bekezdéssel, mely előírja, hogy a közalkalmazotti jogviszonyt határozatlan idejűnek kell tekinteni, ha a határozott időre történő kinevezés nem felel meg a Kjt. 21. §-ának (2) bekezdésében foglalt, a határozott idő kikötésére vonatkozó feltételeknek - vagyis, ha azt nem helyettesítés céljából, vagy meghatározott munka elvégzésére, illetve feladat ellátására kötötték ki. A közalkalmazottnak e rendelkezésre alapozva lehetősége van a munkaügyi bíróság előtt kérni, hogy a bíróság állapítsa meg azt, hogy a közalkalmazotti jogviszony a törvényi feltételek fennállásának hiányában határozatlan időtartamra jött létre. Ilyen esetben valójában az Mt. a részleges érvénytelenségre vonatkozó szabályainak alkalmazásáról van szó, a beiktatott új (5) bekezdés csupán e rendelkezést konkretizálja, illetve nevesíti. Ha ugyanis a megállapodás valamely része érvénytelen, helyette a munkaviszonyra (közalkalmazotti) vonatkozó szabályt kell alkalmazni, kivéve, ha a felek az érvénytelen rész nélkül nem állapodtak volna meg (ld. Mt. 9. §).

Az 5. §-hoz

Tekintettel arra, hogy a gyakornoki idő lejártának hónapjában alkalmazott minősítés alkalmával csak kétféle - „megfelelt”, illetve „nem megfelelt” - minősítés adható, ám a Kjt. 1. számú mellékletében található minősítési lapon négy („kiválóan alkalmas”, „alkalmas”, „kevéssé alkalmas”, „alkalmatlan”) minősítés szerepel, indokolt a „megfelelt” és a „nem megfelelt” minősítésekhez százalékos értékeket rendelni. Ezt az ellentmondást a törvény a Kjt. 22. § (15) bekezdés b) pontjának módosításával oldja fel oly módon, hogy - figyelemmel 1. számú mellékletében foglalt minősítési lapon szereplő arányokra - harminctól száz százalékig „megfelelt”, harminc százalék alatt pedig „nem megfelelt” minősítési eredményeket ír elő. Tekintettel arra, hogy a Kjt. 22. § (16) bekezdése következtében a „nem megfelelt” minősítés folytán automatikusan megszűnik a közalkalmazotti jogviszony, indokolt, hogy e súlyos jogkövetkezmény csak az „alkalmatlan” minősítésnek megfelelő százalékos értékelés tekintetében legyen alkalmazható - összhangban az egyenlő bánásmód követelményével.

A 6. §-hoz

A törvény egy új 23/B. §-t iktat be a Kjt. szövegébe, mellyel megteremti a lehetőséget arra, hogy a gyermekgondozási ellátások átalakításával összefüggésben a közszférában foglalkoztatottak esetében a gyermekgondozási ellátás igénybevétele, illetve a fizetés nélküli szabadság után a korábbi munkahelyére visszatérő szülő egyoldalú döntése alapján a gyermek hároméves kora előtt a részmunkaidős foglalkoztatás lehetőségét választhassa.

Az Mt. 2006. január 1. óta hatályos szabálya szerint a munkavállaló a gyermek egyéves kora után akár teljes, akár részmunkaidőben visszatérhet a munkahelyére dolgozni. A felmondási védelem a munkavállalót a gyermeke 3 éves koráig akkor is megilleti, ha a munkahelyére visszatért dolgozni, és gyermekgondozási segélyben részesül [Mt. 90. § (1) bekezdésének e) pontja]. E szabályokat a közszférában dolgozókra (közalkalmazottak, köztisztviselők, ügyészek, igazságügyi alkalmazottak) közvetve alkalmazni kell, illetve hasonló szabályozást tartalmaz a hivatásos állományok tagjaira a két jogállási törvény.

A törvény a Kjt., a Ktv., a Bjt., az 1997. évi LXVIII. törvény (a továbbiakban: Iasz.) és az 1994. évi LXXX. törvény (a továbbiakban: Üszt.) tekintetében megvalósítja a részmunkaidőben való foglalkoztatás bevezetését a munkavállaló egyoldalú döntése alapján. A versenyszféra munkavállalóira, valamint a közfeladatot ellátó, de az Mt. hatálya alá tartozókra azonban nem terjed ki a szabályozás (pl. egyházi iskolák pedagógusai, alapítványi kórházak munkavállalói). (A Ktv. hatálya alá tartozó szervnél foglalkoztatott fizikai munkát ellátó munkavállalókra sem terjed ki a szabályozás tekintettel arra, hogy ez indokolatlanul hozná kedvezőbb helyzetbe őket azokkal a szintén az Mt. hatálya alá tartozó munkavállalókkal szemben, akiket a versenyszférában foglalkoztatnak.)

A törvény a 1996. évi XLIII. törvény (a továbbiakban: Hszt.) és a Hjt. tekintetében a részmunkaidős foglalkoztatást abban az esetben teszi lehetővé, ha a hivatásos állomány tagjának (állomány tagjának) az eredeti beosztása a beosztás jellegéből fakadóan rész-szolgálatteljesítési időben is ellátható.

A teljes munkaidőben a közszférában foglalkoztatott „munkavállaló” [közalkalmazott, köztisztviselő, bíró, igazságügyi alkalmazott, ügyész (ügyészségi alkalmazott)] fizetés nélküli szabadsága tartama alatt, annak lejáratát megelőzően legalább 60 nappal benyújtott kérelmére a munkáltató a kinevezést köteles módosítani, s ennek során heti 20 óra (ennél hosszabb munkaidőt lehetővé tévő készenléti jellegű munkakörben a kinevezés szerinti munkaidő mértéke felének megfelelő tartamú) részmunkaidőt kikötni. Megjegyzendő, hogy a heti 20 órás részmunkaidő kötelező előírása azért szükséges, mert ez a munkáltató által valamennyi „munkavállalóra” megállapított munkaidő-beosztást teljesen nem borítja fel, a kinevezés ilyen tartalmú módosítása így a lehető legkisebb adminisztrációs terhet okozza a munkáltatónak. Amennyiben a felek egymással meg tudnak állapodni, nincs akadálya, hogy a részmunkaidő mértékét ettől eltérően állapítsák meg. A részmunkaidő heti 20 órától eltérően történő megállapítására a munkáltató és a köztisztviselő közös megegyezése alapján tehát bármikor sor kerülhet (ez eleve feltételezi azt, hogy a részmunkaidő kikötésére konszenzus, s nem pedig egyoldalú döntés alapján kerülne sor), a törvény csupán a kötelező módosítás esetét kívánja szabályozni.

A munkáltató a „munkavállalónak” a munkaidő egyenlőtlen beosztására vonatkozó kérelmét csak abban az esetben tagadhatja meg a Kjt., a Ktv., a Bjt., az Iasz. és az Üszt. tekintetében, ha az számára lényegesen nagyobb munkaszervezési terhet jelentene. A munkáltató a „munkavállaló” kérésére köteles írásban megindokolni a kérelem megtagadását. Hasonló szabályozás érvényesül a Hszt. és a Hjt. vonatkozásában is.

Ehhez kapcsolódóan, a jogviszony alapján közvetlenül vagy közvetve nyújtott pénzbeli vagy természetbeni juttatás tekintetében e törvény erejénél fogva az időarányosság elve alkalmazandó, ha a juttatásra való jogosultság a szolgálatteljesítési idő mértékével összefügg [a Ktv.-ben ezt a kérdést nem szükséges rendezni, mivel az arányos kifizetést a törvény erejénél fogva maga a Ktv. rendezi - ld. pl. az illetményre nézve a Ktv. 39. §-ának (2) bekezdését]. A gyermek 3 éves korát követően a munkáltató köteles az eredeti kinevezésben foglalt feltételek szerint foglalkoztatni a „munkavállalót”.

A teljes munkaidőben foglalkoztatott „munkavállaló” írásbeli kérelmére a munkáltató csak akkor köteles a kinevezésben részmunkaidőt kikötni, ha a közalkalmazott a kérelem benyújtásakor fizetés nélküli szabadságot vesz igénybe. Tekintettel arra, hogy a munkavállaló egyoldalúan kötelezheti a munkáltatót a kinevezés módosítására, szükséges behatárolni azokat az eseteket, amikor e kivételes lehetősséggel élhet - ez magyarázza azt, hogy a „munkavállaló” csak a már „elkezdődött” fizetés nélküli szabadságának időtartama alatt nyújthatja be a kérelmet. A „munkavállaló” a fizetés nélküli szabadság igénybevétele esetén csupán egy alkalommal választhatja a részmunkaidős foglalkoztatást. Amennyiben a kötelező részmunkaidős foglalkoztatását követően utóbb - a gyermek 3 éves kora előtt - ismételten áttér teljes munkaidőre, nem lesz újfent alanyi joga a részmunkaidős foglalkoztatásra. Ez nem akadályozza meg ugyanakkor azt, hogy a felek közös megegyezéssel ekkor ismételten részmunkaidőt kössenek ki. A kötelező részmunkaidős foglalkoztatás lejárta - azaz a „munkavállaló” kérelme szerinti időpont, de legfeljebb a gyermek hároméves kora - előtt a teljes munkaidős foglalkoztatás csak közös megegyezéssel állítható vissza. A munkaszervezési szempontok miatt nem indokolt ugyanis újabb alakító jogot adni a „munkavállaló” számára, hiszen a munkáltatónak előre nem látható nehézségeket okozhat a váratlan visszatérés a részmunkaidőről a teljes munkaidőre (ld. pl. a feladat ellátása érdekében 20 órás heti munkaidőre alkalmazott köztisztviselő közszolgálati jogviszonya megszüntetésének nehézségeit).

A kötelező részmunkaidős foglalkoztatás a „munkavállaló” kérelme szerinti időpontig, de legfeljebb a gyermek hároméves koráig tart. Ezt követően a kinevezésnek a kérelem benyújtását megelőző időszakban irányadó feltételei az irányadóak. Ez azonban nem jelenti egyben azt, hogy a felek közös megegyezéssel ne módosíthatnák a kinevezést, s a kötelező részmunkaidős foglalkoztatást követő időszakra a továbbiakban is részmunkaidőt kössenek ki. A munkáltató kötelező részmunkaidős foglalkoztatást követő foglalkoztatási kötelezettsége nem jelenti a felmentési tilalom meghosszabbítását, hiszen ezt követően a törvényi feltételek fennállása esetén a munkáltató pl. akár fel is mentheti a közalkalmazottat vagy a köztisztviselőt, mivel ekkor a „munkavállaló” már nem áll felmentési védelem alatt.

A Ktv. 41/A. §-ának (5) bekezdése szerint a ki nem adott rendes szabadságot a köztisztviselő betegsége vagy a személyét érintő más elháríthatatlan akadály esetén az akadályoztatás megszűnésétől számított 30 napon belül kell kiadni, ha az esedékesség éve eltelt. A feleknek a részmunkaidős foglalkoztatás esetén lehetőségük van arra, hogy - a törvényi 30 napos határidőn belül - eltérően is megállapodjanak a rendes szabadság kiadásáról. A rendes szabadság kiadását azonban a fizetés nélküli szabadság lejártát követő harminc napon belül ekkor is meg kell kezdeni.

A Kjt. tekintetében a közoktatási intézmények sajátos munkarendjére, a tanév speciális rendjére tekintettel a közalkalmazott kérésére kötelezően biztosítandó részmunkaidős foglalkoztatás a közoktatási intézmények működésében zavart jelenthet, amennyiben nem a tervezés (a következő tanév, félév tervezése) időszakában jelenti be a közalkalmazott a szándékát. Így a közoktatás területén a bejelentés közlésének időpontja tekintetében szükséges az általánostól eltérő, speciális szabályozás. A szorgalmi időszak befejező időpontját, valamint az első félév befejező időpontját a mindenkori tanév rendjéről szóló OKM rendelet határozza meg. A tanév rendjéhez igazodó határidő beiktatása az intézmény működését segíti, a tanév tervezhetőségét, a feladatok szakszerű ellátásának biztosítását szolgálja.

A vezetőkkel kapcsolatban nincs alkotmányos akadálya a kizáró szabály megállapításának, mivel ahhoz az ésszerűségi teszt alapján az önkényesség elkerülése érdekében objektív indok társítható. Erre tekintettel a törvény 6. §-a a Kjt. vonatkozásában kimondja, hogy a módosítás nem vonatkozik a kinevezett vagy megbízott magasabb vezetőre vagy vezetőre - figyelemmel arra, hogy a vezetői feladatok megosztása a gyakorlatban nem valósítható meg. Hasonlóan ehhez a szabályozás a Ktv. tekintetében nem vonatkozik a jegyzőre (ideértve a főjegyzőt és a körzetközponti jegyzőt is), valamint a vezetői megbízással és kinevezéssel rendelkező köztisztviselőkre. A vezetői (parancsnoki) beosztások kivételt képeznek a Hszt. és a Hjt. alkalmazásában is.

A 7. §-hoz

A törvény a Kjt. 24. § (2) bekezdésének b) pontjába átemeli a Kjt. 38. §-ának (1) bekezdésében található azon rendelkezést, amelyet az Mt. Harmadik részének, III. fejezetéből csak meghatározott eltéréssel [Mt. 85/A. § (1) bek. b) pont] lehet alkalmazni a közalkalmazotti jogviszony tekintetében. E megoldás nem jelent tehát érdemi változást.

A 8. §-hoz

A törvény kiegészíti azokat a jogellenességet eredményező tényállásokat, amelyek fennállásakor lehetőség nyílik a közalkalmazott eredeti munkakörben történő továbbfoglalkoztatására. A Kjt. 34. § (1) bekezdésének új c) pontja értelmében, amennyiben a közalkalmazottal szemben nem áll fenn a fegyelmi felelősség, vagy a terhére rótt vétkes kötelezettségszegést elkövette, és a fegyelmi felelősség megállapítást nyert, az elbocsátás fegyelmi büntetés azonban nem áll arányban az elkövetett fegyelmi vétséggel, lehetőség legyen arra, hogy a közalkalmazott kérhesse az eredeti munkakörben történő továbbfoglalkoztatását. A munkaügyi bíróság ugyanis, amennyiben megállapítja az ügy érdemi vizsgálatának eredményeként, hogy a fegyelmi büntetés túlzottan súlyos, azt enyhítheti (ld. a Legfelsőbb Bíróság Munkaügyi Kollégiumának 64. számú állásfoglalását). A fegyelmi büntetés enyhítésére vonatkozó elméleti lehetőség azonban nem kerülhetne alkalmazásra abban az esetben, ha maga a közalkalmazotti jogviszony sem állítható helyre. Ezt a problémát orvosolja a törvény 8. §-ában előírt módosítás, mely a hosszú idő óta egységes ítélkezési gyakorlattal hozza összhangba a Kjt. 34. §-ának (1) bekezdését.

A 9. §-hoz

A törvény egy jogalkalmazásban felmerült probléma orvosolása érdekében módosítja a Kjt. 37/A. §-ának (1) bekezdését. A probléma akként vetődik fel, hogy míg a Kjt. előírásai szerint - a végkielégítés kivételével - az utolsó munkában töltött napon ki kell fizetni a közalkalmazott részére az illetményét, valamint az egyéb járandóságokat, és e napon kell kiadni számára a közalkalmazotti jogviszonyra vonatkozó szabályban és egyéb jogszabályokban előírt igazolásokat, a gyakorlatban a bér- és járulékigazolások - tényleges valóságot tükröző - kiadása nem mindig oldható meg. Tekintettel ugyanis arra, hogy a felmentés esetén a közalkalmazott havonta egyenlő részletekben jogosult a munkavégzés alóli mentesítése alatt az átlagkeresetére, elképzelhető az is, hogy ez idő alatt - pl. azért, mert időközben elhelyezkedik és elveszíti a jogosultságát e járandóságokra - szükség van az igazolásban feltüntetendő adatok megváltoztatására, módosítására. A törvény előírja, hogy amennyiben az utolsó munkában töltött napon esedékes igazolások tartalma a közalkalmazotti jogviszony megszűnésének időpontjáig módosításra, illetve kiegészítésre szorul, a munkáltató a módosított igazolást köteles a közalkalmazotti jogviszony megszűnésétől számított 3 munkanapon belül kiadni.

A 10. §-hoz

Figyelemmel arra, hogy indokolatlan valamennyi gazdasági társaságban betöltött vezető tisztségviselői, felügyelőbizottsági tagságot az összeférhetetlenség esetei között szerepeltetni, a törvény szerint csak abban az esetben összeférhetetlen a más gazdasági társaságban betöltött vezető tisztségviselői, felügyelőbizottsági tagság, ha az a munkáltatóéval azonos, vagy ahhoz hasonló tevékenységet is végző, illetve a munkáltatóval rendszeres gazdasági kapcsolatban álló gazdasági társaságban áll fenn. A törvény ezzel összefüggésben beemelni az egyes ágazati törvényekben megjelenő összeférhetetlenség alóli kivételeket.

Az egészségügyi ágazatban az ellátás folyamatos biztosításának az egészségügyi szolgáltatás gyakorlásának általános feltételeiről, valamint a működési engedélyezési eljárásról szóló 96/2003. (VII. 15.) Korm. rendeletben meghatározott, szokásos módja közreműködő egészségügyi szolgáltató igénybevétele. A közreműködő a munkajogi jogviszony megválasztására vonatkozó, a színlelt szerződéseket kizáró szabályok alapján már jelenleg sem lehet a főszolgáltató alkalmazottja vagy ott munkáltatói jogkört gyakorló személy, illetve annak vállalkozása. Szakmai, valamint ellátási érdekek alapján indokolt ugyanakkor rögzíteni, hogy a Kjt. 41. §-ának (2) bekezdése nem alkalmazható az egészségügyről szóló 1997. évi CLIV. törvény szerinti egészségügyi szolgáltatónál. A Kjt. 41. §-ának (3) bekezdése egészségügyi szolgáltatónál, valamint a helyi önkormányzat által a feladatkörébe tartozó egészségügyi közszolgáltatások ellátására létesített közalkalmazotti jogviszonyra, továbbá az egészségügyi miniszter ágazati irányítási jogkörébe tartozó, egészségügyi szolgáltatást nem nyújtó költségvetési szervnél létesített közalkalmazotti jogviszonyra szintén nem alkalmazható.

A törvény átemeli a felsőoktatásról szóló 2005. évi CXXXIX. törvény 81/A. §-nak b) pontjában foglalt kivételt a Kjt. szövegébe.

A törvény kivételként nevesíti a kutatás-fejlesztésről és a technológiai innovációról szóló 2004. évi CXXXIV. törvény hatályos szövegében jelenleg is meglévő esetet (ld. a 21. §-t), amely alapján a költségvetési kutatóhely közalkalmazotti jogállású munkatársa a hasznosító vállalkozásnak - a munkáltató előzetes írásbeli hozzájárulásával - tagja vagy vezető tisztségviselője lehet, illetve azzal munkavégzésre irányuló további jogviszonyt létesíthet.

A 11. §-hoz

A törvény módosítja a Kjt. 44. §-ának (3)-(4) bekezdését, továbbá kiegészíti a Kjt. 44. §-át az új (5) és (6) bekezdéssel. A Kjt. 44. § (3) bekezdésének módosítása szerint, ha a munkáltató az összeférhetetlenségről nem a közalkalmazott bejelentése alapján szerez tudomást, ahelyett, hogy a tudomásszerzéstől számított 5 munkanapon belül megtiltaná a jogviszony létesítését, írásban felszólítja a közalkalmazottat az összeférhetetlenség megszüntetésére. A tiltásnak egy már kialakult helyzet tekintetében nincsen gyakorlati jelentősége, s a tiltás önmagában nem érheti el a célját. [A Kjt. 44. § (4) bekezdésének módosítására a helyes bekezdésszámra történő utalás folytán van szükség.]

Amennyiben az összeférhetetlenség kifejezetten a magasabb vezető, illetve vezető beosztással összefüggésben áll fenn, nem indokolt a közalkalmazotti jogviszony felszámolására vonatkozó szabályok alkalmazása akkor, ha a közalkalmazott a Kjt. 44. § (1) bekezdése szerinti megtiltás, illetve a munkáltató tudomásszerzését követő felszólítás kézhezvételét követő 30 napon belül nem szünteti meg az összeférhetetlenséget. Ilyen esetben ésszerűbb, hogy a közalkalmazotti jogviszony megszüntetése helyett a munkáltató köteles legyen visszavonni a magasabb vezető, illetve vezető beosztását, az Mt. mögöttes érvénytelenségi szabályára hivatkozva. Különös tekintettel a gazdasági válságra, nem indokolható, hogy az álláskeresők száma ezen oknál fogva növekedjék, ha az összeférhetetlen helyzet egyéb módon - a magasabb vezető, illetve vezető megbízás visszavonása folytán - is felszámolható.

A törvény a jogalkalmazásban felmerült problémák kezelése érdekében egyértelműen kimondja, hogy a Kjt. 44. §-ának (1)-(5) bekezdésében foglaltakat kell alkalmazni a további jogviszony létesítésének megtiltására, illetve a már fennálló összeférhetetlenség jogkövetkezményeire vonatkozóan akkor is, ha az összeférhetetlenség a Kjt. 41. §-a, valamint 43/A-43/D. §-a alapján áll fenn.

A 12. §-hoz

E szakasz nem jelent érdemi módosítást, ugyanis csupán a Kjt. 54/A. §-át emeli át a Kjt. új 53/B. §-ába annak érdekében, hogy egy cím alatt szerepeljenek a helyi önkormányzat képviselő-testülete (közgyűlése) által, valamint a munkáltató vezetője ellen indított fegyelmi eljárásra vonatkozó egyes eltérő szabályok. A módosítás a jogalkalmazás számára egyértelművé teszi, hogy a munkáltató vezetője ellen indított fegyelmi eljárás esetében miképpen alakulnak a munkáltatói joggyakorlás szabályai, illetve az eljárás lefolytatásának törvényi feltételei.

A 13. §-hoz

A törvény egy új 57/B. §-t iktat be a Kjt. szövegébe, mely általános szabályként a magasabb vezető beosztású és a vezető beosztású közalkalmazottak (megbízott vezetők) alapszabadságát a kinevezett magasabb vezető és vezető közalkalmazottakéhoz (kinevezett vezetők) azonos módon állapítja meg: a magasabb vezető beosztású közalkalmazottat ily módon naptári évenként harmincöt, a vezető beosztású közalkalmazottat naptári évenként harminc munkanap alapszabadság illeti meg.

Ettől eltérően azonban azoknál a magasabb vezető beosztású és vezető beosztású közalkalmazottaknál, akik bölcsődében, csecsemőotthonban, óvodában, továbbá az alsó-, közép- és felsőfokú oktatás keretében, valamint az egészségügyi ágazatban oktató, nevelő munkát végeznek, megmaradnak a korábbi szabályok, azaz e megbízott vezetők az 56. §-ban meghatározott alapszabadságra és az 57. § (3) bekezdése szerinti pótszabadságra jogosultak.

A 14. §-hoz

A törvény korrigálja a Kjt. 77. §-át, amelyre azért van szükség, mert jelenleg a Kjt. 77. §-a két (3) bekezdést tartalmaz. A Kjt. 77. §-ának (1) bekezdése a keresetkiegészítés megállapításának feltételeit módosítja, így annak célja nem a meghatározott munkateljesítmény elérésének, illetve átmeneti többletfeladatok teljesítésének ösztönzése, hanem a meghatározott munkateljesítmény elérése, illetve átmeneti többletfeladatok - ide nem értve az átirányítást - teljesítése. Fontos, hogy a közalkalmazott önmagában ne az ösztönzésért, hanem a meghatározott teljesítmény eléréséért kapjon keresetkiegészítést, hiszen az ösztönzés nehezen megragadható, s mögötte nem minden esetben van tényleges teljesítés. A Kjt. 77. §-ának (3) bekezdésében a törvény - a jogalkalmazásban felmerült nehézségek orvoslása érdekében - pontosítja a „tárgyévi illetmény” kifejezést (ld. „kifizetés esedékessége időpontjában a közalkalmazott kinevezés szerinti havi illetménye tizenkétszeresének harminc százalékát”).

A 15. §-hoz

A törvény az egyes tárcák észrevételei, igényei alapján pontosítja a Kormány, illetve a tárcák végrehajtási rendeletek megalkotására vonatkozó felhatalmazásait, és elvégzi az ezzel összefüggő korrekciókat is.

A 16. §-hoz

Tekintettel arra, hogy a Kjt. 2009. január 1-jétől nem teszi lehetővé, hogy a magasabb vezetői feladatokat - felsőfokú végzettség hiányában - felsőfokú szakképesítéssel is el lehessen látni, ugyanakkor 2009. január 1-jét megelőzően a szociális és gyermekvédelmi ágazatban a végrehajtási rendelet alapján felsőfokú szakképesítéssel is el lehetett látni magasabb vezetői feladatokat. Erre figyelemmel szükséges, hogy átmeneti szabályok kerüljenek kidolgozásra, így rendezni kell azok helyzetét, akik jelenleg felsőfokú szakképesítéssel magasabb vezetői pozíciót töltenek be, továbbá indokolt néhány éves átmeneti időszakot biztosítani az újonnan kinevezendő magasabb vezetők részére - figyelemmel arra, hogy a területeken csak 2009-től indulnak meg a megfelelő felsőfokú végzettséget adó képzések.

A törvény erre tekintettel módosítja a Kjt.-t, a gyermekjóléti, gyermekvédelmi intézményben, valamint szociális szolgáltatónál és szociális intézményben foglalkoztatott magasabb vezetők esetében kimondja, hogy amennyiben 2009. január 1-jén a közalkalmazott megbízott magasabb vezető volt, akkor a jövőben is elláthasson felsőfokú szakképesítéssel magasabb vezetői feladatokat. Ez a rendelkezés azonban nem alkalmazható, ha a vezetői megbízás mellett ellátandó munkakört külön jogszabály alapján csak felsőfokú végzettséggel lehet betölteni.

A rendelkezés 2017. január 1-jéig hatályos - figyelemmel arra, hogy a rendelkezés 2016. december 31-éig ad mentesítést a felsőfokú iskolai végzettségre, illetve képesítésre vonatkozó feltételek alól.

A 17. §-hoz

A törvény a gyermekgondozási ellátások átalakításával összefüggésben módosítja az Mt. 90. §-a (1) bekezdésének e) pontját. A törvény előírja, hogy a munkáltató nem szüntetheti meg rendes felmondással a munkaviszonyt a gyermek ápolása, illetve gondozása céljára kapott fizetés nélküli szabadságnak [138. § (5) bekezdés] az időtartama alatt, valamint a fizetés nélküli szabadság igénybevétele nélkül is a gyermek hároméves koráig. Ez utóbbi esetben a védelem a fizetés nélküli szabadság igénybevétele nélkül azt a szülőt illeti meg, aki a fizetés nélküli szabadságot utoljára igénybe vette. A módosításra a gyermekgondozási ellátások átalakításával összefüggésben van szükség, ugyanis a felmondási védelmet függetleníteni kell a gyermekgondozási segélyre való jogosultságtól, illetve annak folyósításától.

Nem csupán az örökbefogadó házastársak egyikére, hanem az egyedül örökbe fogadni szándékozó munkavállalóra is kiterjed a felmondási védelem. A rendelkezés a jogalkalmazás számára is egyértelművé teszi, hogy a védelem azokra a munkavállalókra is vonatkozik, akik a gyermeket egyedül kívánják örökbe fogadni.

A felmondási védelem időtartama 2010. április 30-ig a gyermekgondozási segély 3 éves időtartamához, és az erre az időtartamra biztosított fizetési nélküli szabadsághoz igazodik. A felmondási védelem időtartamát 2010. május 1-jét követően nem indokolt a gyermekgondozási segély 2 évre történő lecsökkentésével együtt lerövidíteni. Erre tekintettel a törvény előírja, hogy 2010. május 1-jétől a felmondási védelem továbbra is a gyermek 3 éves koráig illeti meg a munkavállalót, függetlenül attól, hogy igénybe veszi-e eddig az időpontig a fizetés nélküli szabadságot vagy sem. Fontos ugyanakkor hangsúlyozni, hogy a felmondási védelem mindkét szülőt nem, csupán azt a szülőt illeti meg, aki utoljára igénybe vette a gyermek otthoni gondozása céljából a fizetés nélküli szabadságot.

A 18. §-hoz

Az Mt. 94/D. § (2) bekezdésének a) pontját a személyazonosító jel helyébe lépő azonosítási módokról és az azonosító kódok használatáról szóló 1996. évi XX. törvény 2009. október 1-jétől hatályos rendelkezéseire figyelemmel szükséges módosítani - tekintettel arra, hogy a törvény 2009. október 1-jétől hatályos terminológiája szerint a természetes személyazonosító adat fogalmába nem tartozik bele a TAJ-szám. Megjegyzendő, hogy a TAJ-szám törvényben meghatározott közlésére mindenekelőtt az álláskeresési ellátások biztosítása és az azokhoz kapcsolódó járulékok megfizetése érdekében van szükség.

A 19. §-hoz

Indokolt a csoportos létszámcsökkentéshez hasonló tájékoztatási kötelezettségeket előírni azokban az esetekben is, amikor a munkáltató jogutód nélküli megszűnése következtében hasonlóan nagyszámú munkavállaló munkaviszonya szűnik meg. Tekintettel arra, hogy munkáltató jogutód nélküli megszűnése egy folyamat részeként tervezhető és előrelátható, nem kizárt a tájékoztatási kötelezettségek csoportos létszámcsökkentéshez hasonló szabályozása. A törvény 19. §-a összhangban áll a csoportos létszámcsökkentésre vonatkozó tagállami jogszabályok közelítéséről szóló 1998. július 20-i tanácsi 98/59/EK irányelv 5. cikkével. Az 98/59/EK irányelv nem korlátozza ugyanis a tagállamoknak azt a jogát, hogy a munkavállalókra nézve kedvezőbb törvényi, rendeleti vagy közigazgatási rendelkezéseket alkalmazzanak, vagy fogadjanak el, vagy a munkavállalókra nézve kedvezőbb kollektív szerződések alkalmazását engedélyezzék, vagy segítsék elő.

A törvény szerint az Mt. új 94/H. §-a alapján a munkáltató felszámolója, illetve végelszámolója köteles a munkáltató jogutód nélküli megszűnését megelőzően legalább 30 nappal írásban értesíteni az állami foglalkoztatási szervet, valamint a munkavállalók képviselőit a jogutód nélküli megszűnés várható időpontjáról, a munkáltató jogutód nélküli megszűnésével érintett munkavállalók létszámáról foglalkoztatási csoportok szerinti megosztásban. Az állami foglalkoztatási szervet az érintett munkavállalók legfontosabb adatairól is tájékoztatni kell. Ezen túlmenően a munkáltató felszámolója, illetve végelszámolója köteles a munkáltató jogutód nélküli megszűnéséről, azt megelőzően legalább harminc nappal írásban tájékoztatni az érintett munkavállalót. A felszámolás és a végelszámolás esetén egyaránt indokolt előírni e kötelezettségek teljesítését, ugyanis annak ellenére, hogy a gyakorlatban az esetek többségében a munkáltató jogutód nélkül történő megszűnésének időpontja előtt már megszüntetésre kerülnek a munkaviszonyok (pl. munkáltatói rendes felmondással, közös megegyezéssel), s viszonylag kevés ténylegesen a munkáltatónál dolgozó munkavállalót érint a munkáltató jogutód nélküli megszűnése, nem lehet elfeledkezni azokról a munkavállalókról sem, akik a jogutód nélküli megszűnés időpontjában felmondási tilalom alatt állnak (pl. keresőképtelen betegség, szülési szabadság miatt). E munkavállalók összlétszáma elérheti a törvény által meghatározott mennyiségi küszöböt. Mindezekre tekintettel indokolt külön utalni a végelszámolás mellett a felszámolásra is.

A 20. §-hoz

Az Mt. 125. §-ának (5) bekezdésében foglalt felhatalmazás alapján a foglalkoztatáspolitikáért felelős miniszter évenként rendeletet alkot a munkaidő-beosztásnak a munkaszüneti napok miatt indokolt változtatásáról. A rendeletben meghatározott munkanap-áthelyezések miatt azon a naptári héten, amikor a munkanappá minősített szombaton szükséges a munkavállalóknak munkát végezniük, az általános munkarendben foglalkozatott munkavállalók beosztásuk szerint hat munkanapon dolgoznak. Ezért, ha nem alkalmaz munkaidőkeretet a munkáltató, a teljes munkaidőben foglalkoztatott munkavállalók beosztás szerinti heti munkaideje ezen a naptári héten eleve 48 óra lesz. Így, ha esetleg ezen a héten rendkívüli munkavégzést rendel el részükre a munkáltató, biztos, hogy - a szombati munkavégzés miatt - munkaidejük túllépi a heti 48 órás felső határt. Annak érdekében, hogy - ha szükséges - a munkáltató ezen a naptári héten is az Mt. egyéb munka- és pihenőidő szabályait betartva, jogszerűen rendelhessen el rendkívüli munkavégzést, szükséges az Mt. 119. §-a (3) bekezdésének b) pontjában meghatározott heti 48 órás felső korlátot a szombati munkavégzéssel érintett naptári heteken feloldani.

A 21. §-hoz

Ld. még a törvény 6. §-ához fűzött indokolást. A módosítás nem vonatkozik a jegyzőre (ideértve a főjegyzőt és a körzetközponti jegyzőt is), valamint a vezetői megbízással vagy kinevezéssel rendelkező köztisztviselőre, figyelemmel arra, hogy a vezetői feladatok megosztása a gyakorlatban nem valósítható meg.

Abban az esetben, ha a munkáltató pl. egyéb munkaszervezési módszerrel nem tudja megoldani a részmunkaidős munkavállaló munkakörébe tartozó feladatok ellátását, lehetősége van a Ktv. 11. §-ának (2) bekezdése alapján akár arra is, hogy a munkáltató a köztisztviselő helyettesítésére határozott idejű közszolgálati jogviszonyt létesítsen.

A 22-23. §-hoz

Ld. a törvény 6. §-ához fűzött indokolást.

A 24. §-hoz

Tekintettel arra, hogy az ügyészségi tisztviselőre, írnokra, fizikai alkalmazottra az Üszt. szabályait akkor kell alkalmazni, ha a törvény kifejezetten ekként rendelkezik, szükséges az Üszt. 93. §-ának módosítása. Kivételként jelennek meg - összhangban a Hjt.-re vonatkozó szabályozással - a hivatásos és szerződéses katonák. (Ld. még a törvény 6. §-ához fűzött indokolást.)

A 25. §-hoz

A törvény terminológiai pontosítást vezet át az ügyészségi szolgálati viszonyról és az ügyészségi adatkezelésről szóló 1994. évi LXXX. törvény 95. §-ának (6) bekezdésében.

A 26. §-hoz

Ld. a törvény 17. §-ához fűzött indokolást.

A 27. §-hoz

Ld. a törvény 6. §-ához fűzött indokolást.

A 28. §-hoz

Ld. a törvény 17. §-ához fűzött indokolást.

A 27. §-hoz

Ld. a törvény 6. §-ához fűzött indokolást.

A 30. §-hoz

A törvény a prémiumévek programról és a különleges foglalkoztatási állományról szóló 2004. évi CXXII. törvénybe (a továbbiakban: Péptv.) egy új 3/A. §-t iktat be, mely rendezi a kapcsolatot a Kjt. 30/A-30/E. §-aiban szabályozott állásfelajánlási rendszer, valamint a felmentés elkerülésével összefüggő részmunkaidős foglalkoztatás között, s egyúttal sorrendiséget is felállít azok alkalmazására. A módosítás kimondja, hogy a prémiumévek programban való részvétel feltételeivel rendelkező közalkalmazott részére csak akkor kell felajánlani a prémiumévek programban való részvételt, ha nem kívánja igénybe venni az állásfelajánlást, illetve a részmunkaidős foglalkoztatás lehetőségét, vagy az nem vezetett eredményre. Ezt követően a munkáltató köteles a prémiumévek programban való részvétel lehetőségét a törvényben foglaltak szerint felajánlani.

A 31. §-hoz

A Péptv. 4. §-a (1) bekezdésének a) pontjával összefüggő módosítás azt a problémát kívánja orvosolni, miszerint a hatályos szabályozás értelmében az előrehozott öregségi, illetve öregségi nyugdíjra való jogosultság feltételeinek megszerzése, valamint a csökkentett összegű előrehozott öregségi nyugdíj megállapítása mint megszűnési ok gyakorlatilag nem alkalmazható, hiszen a Tny. alapján pl. az előrehozott öregségi, illetve öregségi nyugdíjra való jogosultság feltétele a biztosítással járó jogviszony hiánya [Tny. 18/A-18/B. §]. A törvény éppen ezért kimondja, hogy a prémiumévek programban részt vevő előrehozott öregségi, illetőleg öregségi nyugdíjra való jogosultsága életkori, valamint szolgálati időre vonatkozó feltételeinek megszerzésével, vagy rokkantsági, illetve baleseti rokkantsági nyugdíj részére történő megállapításával szűnik meg a jogviszony. A felsorolásban nem szerepel a csökkentett összegű előrehozott öregségi nyugdíj sem, mivel az az alacsonyabb életkori feltétel következtében konkurálna az előrehozott öregségi, illetve az öregségi nyugdíjra való jogosultsággal.

A 32. §-hoz

A Kjt. 21. § (2) bekezdésének c) pontjában szabályozott rendelkezés átkerül az előadó-művészeti szervezetek támogatásáról és sajátos foglalkoztatási szabályairól szóló 2008. évi XCIX. törvény 28. §-ának (2) bekezdésébe. E korrekció új rendelkezést nem fogalmaz meg, csupán a törvény koherenciáját és az áttekinthetőséget segíti elő. A határozott idejű jogviszony kikötésének lehetősége 10 év helyett 5 évben kerül megállapításra.

A 33. §-hoz

Az Emtv. állapítja meg azokat a sajátos eseteket, amelyek a szakmai specialitások miatt eltérő szabályozást igényelnek az Mt., illetve a Kjt. szabályozásától. A minősítés a művészi és egyéb művészeti munkakörök ellátása során szervesen beépül a napi munkába. Ez ugyan nem jelenik meg egy formális eljárás keretében, de a művészek akár a próbákon, akár az előadásokon, újabb és újabb bemutatót tartanak tudásukról, felkészültségükről nemcsak a munkáltató, hanem a széles nyilvánosság számára is. Ezt a művészeti teljesítményt a Magyar Köztársaság művészeti díjakkal jutalmazza, melyek megléte esetében a szakmai minősítés előírása nem indokolt.

A 34. §-hoz

A törvény előírja, hogy a miniszter a kinevezési jogkör gyakorlójának javaslatára a meghatározott szakirányú felsőfokú végzettség, szakképesítés megszerzésének követelménye alól felmentést adhat, ha a felsőfokú végzettséggel rendelkező pályázó rendelkezik előadó-művészeti szervezetben szerzett legalább ötéves vezetői gyakorlattal. A Kossuth-díjban, a Magyar Köztársaság Kiváló Művésze és a Magyar Köztársaság Érdemes Művésze díjban részesített személy mentesül a meghatározott végzettség, szakképesítés megszerzésének követelménye alól.

A 35. §-hoz

Az Országos Munkavédelmi és Munkaügyi Főfelügyelőség tapasztalatai során indokolt a munkaügyi ellenőrzésről szóló 1996. évi LXXV. törvény egyes rendelkezéseinek módosítása.

A munkaügyi hatóság ellenőrzései során vizsgálja a munkáltatónál munkát végző személyek foglalkoztatási feltételeinek fennállását, az Mt. 72. § (1)-(7) bekezdésében foglaltak megvalósulását. A munkavállalási képesség tekintetében az ellenőrzés tárgyát képezi, hogy a munkaviszony létesítéséhez a munkavállaló az előírt életkort betöltötte-e, az életkori korlátozás érvényesülése mellett az egyéb törvényi feltételek megvalósultak-e. A munkajogi szabályoknak megfelelően a törvényes képviselő előzetes hozzájárulásának, illetve a gyámhatóság engedélyének meglétét is vizsgálja a felügyelőség.

Mindez azokat az alapfeltételeket jelenti, amely alapján a fiatal személy a jogszabály szerint megengedhetően munkavállalóvá válhat, vagyis a munkáltató és a munkavállaló munkaviszonyt létesíthetnek egymással. Továbbá a Met. 1. § (1) bekezdés a) pontjában foglalt hatásköri szabálynak megfelelően - összefüggésben anyagi jogként az Mt. 72/A. §-ban előírtakkal - fiatal személynél az ellenőrzés nem kizárólag a munkaviszony keretében való foglalkoztatásra, hanem munkavégzésre irányuló egyéb jogviszony keretében végzett munkára is vonatkozik.

Ezen ellenőrzési tárgykör hatásköri szabályának a Met. 3. § (1) bekezdés a) pontját tekintette a hatóság, a foglalkoztatásra irányuló jogviszony létesítéséhez szükséges jognyilatkozatok alakszerűségére vonatkozó rendelkezések betartásának vizsgálatára feljogosító jogszabályhelyet. A Met. hivatkozott hatásköri szabálya nem tükrözi azon lényeges ellenőrzési tárgykört, amely kifejezetten arra irányul, hogy a munkáltató foglalkoztathatja-e az adott személyt, az életkori korlátozások és egyéb alapfeltételek figyelembevételével. A foglalkoztatásra irányuló jogviszony létesítéséhez szükséges jognyilatkozatok alakszerűségére vonatkozó rendelkezések megsértése az alaki kötelezettségek elmulasztását jelenti, a munkába állás életkori korlátja viszont nem tartozik ezen körbe. Indokolt tehát, hogy a hatásköri szabályozásban kétséget kizáróan jelenjen meg a foglalkoztatáshoz kapcsolódó feltételek között az életkor, értve ez alatt különösen a gyermekkorú személyekre vonatkozó általános munkavégzési tilalom érvényesülésének vizsgálatára vonatkozó rendelkezést.

A 36. §-hoz

A törvény e rendelkezését az a körülmény indokolja, hogy a felügyelő az ellenőrzés során a munkáltató munkajogi gyakorlatát - és ennek során többek közt a jogviszony létesítésével összefüggő előírások foglalkoztató általi érvényre juttatását - vizsgálhatja a rá vonatkozó hatásköri szabályok alapján. Így általában nem áll rendelkezésére olyan adat, amely alapján tisztázható, hogy a munkaviszony fennállását megállapító határozatban nevesített munkavállaló részesül-e rokkantsági, baleseti rokkantsági nyugdíjban vagy rehabilitációs járadékban.

A jelenleg hatályos rendelkezésekhez képest a törvény szerinti kiterjesztő tartalmú szabály pontosítását adatvédelmi szempontok is indokolják, amennyiben a munkaügyi hatóság részéről az adatok átadása, más hatóság részére történő továbbítása csak célhoz kötött, és a célhoz igazítottan arányos kell, hogy legyen. A Kormány kizárólagos szervezetalakítási jogosultságából eredően egyebekben a szabály felvezető részében nem a munkaügyi felügyelőt, hanem a munkaügyi hatóságot indokolt nevesíteni.

A 37. §-hoz

A Met. 6/A. §-ának (2) bekezdésének módosítására azért van szükség, hogy a bírság kiszabása mellőzhető legyen - hasonlóan az adózás rendjéről szóló 2003. évi XCII. törvény 172. §-ának (6) és (21) bekezdéséhez - akkor, ha a bejelentési kötelezettséget külön jogszabály szerint a foglalkoztató helyett más teljesíti (ld. pl. Magyar Államkincstár), és a foglalkoztató a bejelentés határidőben történő teljesítéséhez szükséges adatokat teljeskörűen átadta.

A 38. §-hoz

Összhangban a törvény 37. §-ával, a foglalkoztatásra irányuló jogviszony létesítéséhez szükséges jognyilatkozatok alakszerűségével kapcsolatos szabálytalanságokkal egyezően a jogsértés tárgyi súlyára tekintettel a munkavállalói jogalanyisággal kapcsolatos életkori feltételekre vonatkozó rendelkezések megsértése is a legszigorúbb szankcionálást vonja maga után. A munkaügyi bírság felső határának ezen esetekben a legmagasabbnak kell lennie, valamint a munkaügyi bírság egy munkavállalót érintő jogsértés esetén is kiszabható. A jogsértések ezen típusát a Met. 7. § (1) bekezdés a) pontja és a (2) bekezdés a) pontja alá indokolt bevonni a bírságolás tekintetében.

A 39 §-hoz

A közigazgatási hatósági eljárás és szolgáltatás általános szabályairól szóló 2004. évi CXL. törvény módosításáról szóló 2008. évi CXI. törvény hatálybalépésével és a belső piaci szolgáltatásokról szóló 2006/123/EK irányelv átültetésével összefüggő törvénymódosításokról szóló törvény hatályon kívül helyezte a Met. 8/A. § (2) bekezdése második mondatát, miszerint amennyiben a munkaügyi hatóság előtt olyan ügy van folyamatban, amelyre különböző eljárási határidők vonatkoznak, a hosszabb eljárási határidőre vonatkozó rendelkezéseket kell alkalmazni. Ennek a szabálynak az elhagyása belső koherenciazavart idéz elő a Met.-en belül, és egyértelmű szabály hiányában jogértelmezési kérdéssé válna a rendelkezés pótlása. A Ket. módosításáról rendelkező 2008. évi CXI. törvény új 33/B. § (3) bekezdése csak azt az esetet szabályozza, ha a különböző határidejű ügyeket a hatóság egyesíti. Ez a megoldás azonban a munkaügyi eljárásban nem alkalmazható, mivel az egyes jogsértéstípusokhoz igazodó, különböző eljárási határidejű vizsgálatok lehetősége eleve egy eljárásban vetődhet fel. A jogbiztonság alkotmányos követelménye alapján a szabály megtartása indokolt. Garanciális szabályként írja elő a törvény azt is, hogy amennyiben a hatósági ellenőrzés keretében a Met. 3. §-ában foglalt több ellenőrzési tárgykör egyidejű ellenőrzésére kerül sor, a határozatot az eljárás megindításától számítva a jogsértésre irányadó leghosszabb határidő alatt kell meghozni.

A 40-46. §-hoz

A közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) 2009. október 1-jétől hatályos, a közigazgatási döntések jogerőssé és végrehajthatóvá válásáról szóló rendelkezései (Ket. 127-128. §), a rendezett munkaügyi kapcsolatoknak való megfelelés igazolását szolgáló - az Országos Munkavédelmi és Munkaügyi Főfelügyelőség által vezetett - hatósági nyilvántartásra vonatkozó rendelkezései jogértelmezési problémát vetnek fel.

A Ket. 127. § (1) bekezdése alapján a hatóság döntése végrehajtható, ha a) pénzfizetésre, továbbá meghatározott cselekményre vagy magatartásra irányuló kötelezettséget állapít meg, a döntés jogerőre emelkedett, és a teljesítésre megállapított határidő vagy határnap (a továbbiakban együtt: határidő) eredménytelenül telt el, b) a tűrésre vagy valamely cselekménytől vagy magatartástól való tartózkodásra irányuló kötelezettséget megállapító döntés jogerőre emelkedett, és az ügyfél a kötelezettséget - a végrehajtáshoz való jog elévülési idején belül - megszegte, c) a döntés fellebbezésre tekintet nélküli végrehajtását vagy biztosítási intézkedésként való alkalmazását rendelték el, d) a teljesítési határidőt nem tartalmazó döntés jogerőre emelkedett.

A módosított szabályok a hatósági nyilvántartásba történő felvétel feltételéül szabják a közigazgatási határozat jogerőssé és végrehajthatóvá válását. A Ket. végrehajthatóságra vonatkozó rendelkezései alapján azonban a jogerős közigazgatási döntés csak abban az esetben végrehajtható, ha a döntésben előírt határidő, határnap eredménytelenül telt el. Amennyiben tehát a kötelezett a döntésnek eleget tesz, a döntés végrehajthatósága okafogyottsága folytán elenyészik. A Ket. végrehajthatóságra vonatkozó e szabályainak merev alkalmazása az OMMF által vezetett, illetve honlapján közzétett hatósági nyilvántartás esetében az eredeti jogalkotói szándékkal ellentétesen azt eredményezné, hogy a rendezett munkaügyi kapcsolatok szabályozott feltételeinek meg nem felelő, azonban a közigazgatási határozatban meghatározott kötelezettségét (munkaügyi, munkavédelmi bírság, szabálytalanság megszüntetésére kötelezés stb.) a jogerős közigazgatási határozatban foglaltak szerint az előírt határidőben teljesítő foglalkoztató, munkáltató - a közigazgatási döntés Ket. szerinti végrehajthatóságának hiányában - nem lenne szerepeltethető a nyilvántartásban. Ennek következtében nyilvánvalóan mentesülne a jogsértés miatti jogkövetkezmények alól.

A hatályos szabályozás tehát a „végrehajthatósághoz”, mint előfeltételhez köti a nyilvántartásba vételt, az pedig feltételezi a határidőben történő teljesítés elmulasztását. Végrehajthatóságról tehát csak nem teljesítés esetén beszélhetünk, ugyanakkor a nyilvántartásba vétel lényege, hogy a bírságolt munkáltató a bírságolás jogerős ténye alapján kerüljön a nyilvántartásba, függetlenül attól, hogy határidőben teljesíti-e vagy sem a befizetési kötelezettségét.

A jogsértést elkövetett foglalkoztató, munkáltató a rendezett munkaügyi kapcsolatok megsértésével kapcsolatos hátrányos jogkövetkezmények alól a jogsértés utólagos megszüntetése, illetve az ehhez kapcsolódó pénzügyi szankciók teljesítése esetén se mentesüljön, a munkavédelmi, munkaügyi követelmények megvalósítását elmulasztó, és ezzel a munkavállalók életét, testi épségét vagy egészségét veszélyeztető, a munkavállalóknak a munkaviszonyból származó jogait sértő munkáltatók a bírság 15 napos határidőn belüli teljesítése esetén is viseljék a jogsértés hátrányos jogkövetkezményeit. A szabályozás - korábbi és az említett módosítással is megtartott - célja tehát egyértelmű: ha a törvényi szabályozásban meghatározott szabályszegések elkövetésének megállapítására és bírság kiszabására (befizetésre kötelezésre) kerül sor, az adott munkáltató ne kapjon állami támogatást, és ne lehessen a közbeszerzési eljárásban ajánlattevő, függetlenül attól, hogy a bírságot befizette-e vagy sem. A munkáltató a hatóság nyilvántartásába bekerül és a nyilvántartás alapján az elkövetésre vonatkozó adat a hatóság honlapján közzétételre kerül. Amennyiben a másodfokú határozattal szemben keresetet nyújtottak be, a munkáltató a honlapról törlésre kerül, a honlapon való ismételt szerepeltetésre a bíróság jogerős elmarasztaló döntése alapján kerül sor.

A „jogerős és végrehajtható” szöveg szerepeltetése korábban nem okozott problémát, mert a Ket. 128. § (4) bekezdése kimondta, hogy a másodfokú határozat a közléssel válik jogerőssé és végrehajthatóvá, a 2009. október 1-jétől hatályos Ket. 128. § (5) bekezdése azonban csak a közléssel történő jogerőssé válásról rendelkezik.

A fentiekre tekintettel nemcsak a Met.-ben, hanem a 2009. évi XXXVIII. törvénnyel érintett valamennyi törvényben végre kell hajtani a szükséges módosításokat. A törvény a Met., az adózás rendjéről szóló 2003. évi XCII. törvény, valamint az egyenlő bánásmódról és az esélyegyenlőség előmozdításáról szóló 2003. évi CXXV. törvény tekintetében kimondja, hogy a nyilvántartásba vételi kötelezettséget nem érinti, ha a foglalkoztató, illetve az adózó a jogerős közigazgatási határozatban foglalt kötelezettségét az előírt határidőben vagy határnapon teljesíti. Az államháztartásról szóló 1992. évi XXXVIII. törvény, a közbeszerzésekről szóló 2003. évi CXXIX. törvény tekintetében előírja, hogy a támogatásra való jogosultság kizárását, az eljárásból való kizárást nem érinti, ha a támogatás igénylője, illetőleg az ajánlattevő, alvállalkozó vagy erőforrást nyújtó szervezet a jogerős közigazgatási határozatban foglalt kötelezettségét az előírt határidőben vagy határnapon teljesíti. A törvény hasonló szabályt fogalmaz meg a személyi jövedelemadóról szóló 1995. évi CXVII. törvény, valamint a társasági adóról és az osztalékadóról szóló 1996. évi LXXXI. törvény tekintetében is. Mindezzel összefüggésben a Met. és az Ebtv., Ket.-beli végrehajthatóságra utaló rendelkezéseit is hatályon kívül kell helyezni.

A 47. §-hoz

A törvény kiegészíteni rendeli a munkavédelemről szóló 1993. évi XCIII. törvényt (a továbbiakban: Mvt.) egy új, adatkérésre, illetve adatkezelésre vonatkozó egyedi felhatalmazással, amelyet a foglalkozási eredetű rákkeltő anyagok elleni védekezésről és az általuk okozott egészségkárosodások megelőzéséről szóló 26/2000. (IX. 30.) EüM rendelet (a továbbiakban: EüM Rendelet) jogharmonizációs célú módosítása indokolt. A módosítás a rákkeltő és mutagén anyagok hatásának kitett munkavállalókra és munkáltatókra vonatkozó adatok kezelésekor a munkavédelmi hatóság és annak tevékenységét segítő intézet feladatait állapítja meg. Ezek a szervek az Országos Munkavédelmi és Munkaügyi Főfelügyelőségről szóló 295/2006. (XII. 23.) Korm. rendelet (a továbbiakban: Korm. Rendelet) kijelölése szerint az Országos Munkavédelmi és Munkaügyi Főfelügyelőség (a továbbiakban: OMMF) és az annak munkáját munkaegészségüggyel összefüggésben segítő Országos Munkahigiénés és Foglalkozás-egészségügyi Intézet (a továbbiakban: OMFI).

A törvény által beiktatatott Mvt. 83/A. § (1) és (3) bekezdése annak érdekében, hogy a kockázatok minimálisra csökkentésével elősegítse a munkavállalók védelmét a rákkeltő anyagok okozta foglalkozási eredetű egészségkárosodásokkal, illetve daganatos megbetegedésekkel szemben, felhatalmazza a munkavédelmi hatóságot (OMMF), hogy a személyes adatokat megismerje, kezelje.

Az Mvt. 83/A. § (2) bekezdése meghatározza az EüM Rendeletben meghatározott személyes adatok körét, amelyek a 83/A. § (1) bekezdésben meghatározott cél megvalósításához szükségesek.

Az Mvt. 83/A. § (4) bekezdése felhatalmazza az OMMF-et, hogy a (2) bekezdésben meghatározott személyes adatokat az OMFI részére a foglalkozási eredetű rákkeltő anyagok elleni védekezésről és az általuk okozott egészségkárosodások megelőzésének céljából továbbíthassa. E bekezdés az OMFI-t felhatalmazza, hogy az OMMF által küldött személyes adatokat megismerhesse és kezelhesse, ezáltal az OMFI elláthatja - az egészségügyi és a hozzájuk kapcsolódó személyes adatok kezeléséről és védelméről szóló 1997. évi XLVII. törvény rendelkezéseivel együttesen - az EüM Rendeletben meghatározott feladatát, és segítheti az OMMF hatósági megelőző, feltáró munkáját a rákkeltő és mutagén anyagok hatásának kitett munkavállalókkal és munkáltatókkal kapcsolatban.

A törvény szerint az Mvt. 83/A. § (5) bekezdése az adatkezelés időtartamát 50 évben állapítja meg, mivel az EüM Rendelet által meghatározott rákkeltő hatású anyagok tulajdonsága, hogy az expozíciónak kitett munkavállalókat érő egészségkárosító hatásuk több év vagy évtized, akár 50 év múlva is jelentkezhet. A nyilvántartás hosszú ideig történő megőrzése egyben szolgálja a munkavállalók egészségének hosszú távú követését is az egészségkárosodások jövőbeni megelőzésének megvalósítása érdekében.

A 48. §-hoz

Ld. a törvény 40-46. §-aihoz fűzött indokolást.

A 49. §-hoz

A prémiumévek programban résztvevők 2009. december 31-ig az addig hatályos szabályok szerinti nyugdíjkorhatárra való életkori és szolgálati idővel kapcsolatos feltételeinek megszerzését megelőzően öt évvel léphettek be a programba oly módon, hogy kinevezésük módosításában a közszolgálati, közalkalmazotti, illetve munkaviszonyuk nyugdíjjogosultságuk megszerzésének időpontjával való megszűnését rögzítették. A 2009. évi XL. törvény a nyugdíjjogosultsághoz szükséges életkort megnövelte, ám ez nem járhat azzal a következménnyel, hogy a prémiumévek programban résztvevők - az eredeti céltól eltérően - a (megemelt életkorhoz kötött) nyugdíjjogosultság megszerzése előtt ellátatlanná váljanak. A jelen törvénymódosítás - a korábban a 2007. évi CLVI. törvénynél már alkalmazott - jogalkotási technikával fogalmaz meg ennek elkerülése érdekében átmeneti szabályt.

Az 50. §-hoz

A Kjtm. módosítása jogtechnikai pontatlanságot javít, amely a besoroláshoz szükséges iskolai végzettség, képesítés alóli mentesítésre vonatkozó szabály hatályon kívül helyezésével összefüggő átmeneti szabályt pontosítja, a jogalkalmazás egységességét segíti.

-----STARTING---POINT---VEGE---

Az 51. §-hoz

A törvény itt szabályozza a hatálybalépésre, valamint a hatályvesztésre vonatkozó rendelkezéseket. A munkaügyi ellenőrzést, valamint a rendezett munkaügyi kapcsolatokat érintő módosítások tekintetében indokolt a kihirdetést követő napon történő hatálybalépés. A módosítások túlnyomó része 2010. január 1-jén lép hatályba, a Kjt. végrehajtási jogszabályaival kapcsolatos felhatalmazó rendelkezések 2010. február 1-jén lépnek hatályba. A felmondási védelemre vonatkozó szabályok 2010. május 1-jei hatálybalépése indokolt tekintettel arra, hogy a javasolt megoldás - összhangban a gyermekgondozási ellátások átalakításával összefüggő módosításokkal - ettől az időponttól jelent érdemi változást.

Az 52. §-hoz

A Kjt.-nek a törvény 8. §-ával megállapított 34. §-a (1) bekezdésének c) pontját a 2010. január 1-jét követően indult perekben kell alkalmazni.

A törvény orvosolja a jogalkalmazásban felmerült azon problémát, mely a gazdasági vezetők besorolásával kapcsolatos. Az államháztartás működési rendjéről szóló 217/1998. (XII. 30.) Korm. rendelet 168. §-a alapján a gazdasági vezetők mentesítést kaphattak a rendeletben előírt felsőfokú iskolai végzettségi és szakképzettségi feltétel alól, ugyanakkor a gazdasági vezetők mint gazdasági intézményvezető-helyettesek a közoktatási intézményekben kinevezett magasabb vezetőkké váltak [ld. a Kjt. közoktatási intézményekben történő végrehajtásáról rendelkező 138/1992. (X. 8.) Korm. rendelet 5. § (1) bekezdésének cb) pontját]. A Kjt. 3. számú melléklete pedig a magasabb vezetők esetében nem engedi meg a középfokú képzettségi osztályba történő besorolást [a Kjt. 23. §-ának (1) bekezdésében foglaltak miatt]. Az említett, mentesítésben részesült, magasabb vezetői munkakörben foglalkoztatott gazdasági vezetők illetményét tehát jelen szabályok szerint nem lehet megállapítani. Ezért a törvény előírja, hogy amennyiben a kinevezett magasabb vezető jogszabály alapján mentesül vagy felmentik a felsőfokú iskolai végzettségre, illetve képesítésre vonatkozó feltételek alól, az illetményének megállapítása során a Kjt. 3. számú melléklete szerint a középfokú vezetőre vonatkozó képzettségi osztályba kell besorolni. A törvény átmeneti szabályként kimondja, hogy a kinevezett magasabb vezető illetményként legalább a 2009. december 31-én irányadó illetményére jogosult, ha ez magasabb, mint a Kjt. 66/A. §-a és 3. számú melléklete alapján meghatározott összeg.

A törvény a közbeszerzésekről szóló 2003. évi CXXIX. törvény módosítása kapcsán tartalmaz egy átmeneti rendelkezést, tekintettel arra, hogy a közbeszerzési eljárásokban minden új szabály bevezetésére - az esélyegyenlőség, az egyenlő elbánás, a pártatlanság közösségi jogi követelményéből következően is - csak a módosító jogszabály hatálybalépését követően megkezdett közbeszerzési eljárásokban kerülhet sor.

Az 53. §-hoz

A törvény e szakasza a munkába járással összefüggő költségek megtérítésének kormányrendeletben történő szabályozására vonatkozó felhatalmazásról szóló rendelkezést módosítja az alkotmányossági követelményeknek megfelelően. E rendelet kibocsátása, és a meglévő hatályon kívül helyezése, azaz a kérdés újraszabályozása indokolt, ám a felhatalmazó rendelkezés nélkül annak kibocsátása nem lehetséges.

Az 54. §-hoz

A törvény 54. §-ának (1) bekezdésének f) pontja hatályon kívül helyezi a Kjt. 30/C. § (1) bekezdésének a) pontjában a pályázat lehetőségéről szóló tájékoztatásra vonatkozó szövegrészt, ugyanis az állásfelajánlási rendszer keretében erre történő utalás felesleges, hiszen a munkakörökre vonatkozóan egyébként is tájékoztatni kell a közalkalmazottat.

Nem jelent érdemi változtatást, csupán a terminológiai pontosság igénye teszi szükségessé a Kjt. 23. § (3) bekezdésének módosítását [ld. a törvény 54. § (1) bekezdésének e) pontját, valamint 55. § (1) bekezdésének h) pontját].

A törvény 54. § (1) bekezdésének j) pontja hatályon kívül helyezi a Kjt. 57. §-ának (2) és (4) bekezdését [ezzel összefüggésben indokolt a Kjt. 58. §-ában található utalások hatályon kívül helyezése is, ld. a törvény 54. §-ának (1) bekezdésének k) pontját, illetve 55. §-ának (1) bek. r)-s) pontját].

A magasabb vezető megbízású közalkalmazottat megillető évi 10 munkanap, a vezető megbízású közalkalmazottat megillető évi 5 munkanap pótszabadság eltörlését az magyarázza, hogy e közalkalmazottak a munkakörük, illetve vezetői feladataik kettősségéből adódóan a munkaköri feladataik mellett kötelesek ellátni vezető megbízásból eredő feladataikat is, ily módon még kevésbé nélkülözhető jelenlétük. Ez utóbbi tényt tükrözi a jelenlegi gyakorlat is: a pótszabadság a gyakorlati tapasztalatok szerint az esetek többségében nem kerül kiadásra, mert a többletfeladatok ezt nem teszik lehetővé. Azt csak a közalkalmazotti jogviszony megszűnésekor lehet megváltani, amely egyfajta „plusz” juttatásként viselkedik a gyakorlatban. A rendszert ilyen formában nem indokolt tehát fenntartani.

A tudományos munkatársaknak és az ennél magasabb munkakörű tudományos közalkalmazottnak járó évi 5 munkanap pótszabadság fenntartása azért nem indokolt, mert e privilegizált pótszabadság nem magyarázható semmilyen az általánostól eltérő munkavégzési feltételekkel és körülményekkel [ld. az ezzel összefüggő felhatalmazó rendelkezések hatályon kívül helyezéséről az 54. § (1) bekezdésének m)-n) pontját].

Az 55. §-hoz

Nem takar érdemi változtatást, csupán a terminológiai következetesség és pontosság követeli meg a kinevezett vezető, illetve a megbízott vezető meghatározásának módosítását [ld. törvény 55. § (1) bekezdésének f) pontját]. A törvény szerint kinevezett vezetőnek minősül az, aki a magasabb vezetői, illetve vezetői feladat ellátását önálló munkakörre szóló kinevezéssel látja el, míg a megbízott vezető az, aki magasabb vezető, illetve vezető beosztásra szóló megbízással rendelkezik. A törvény 55. § (1) bekezdésének b-d) és részben h) pontja, n)-o) és részben u) pontja, 55. § (4)-(5) bekezdése ezzel összhangban pontosítja a Kjt. megfelelő rendelkezéseit. Terminológiai pontosítást tartalmaz a törvény 55. § (1) bekezdésének t) pontja is.

A törvény 55. § (1) bekezdésének g) pontja módosítja a vezető megbízás visszavonása esetén az indokolás követelhetőségét egy ésszerű, objektív határidőhöz köti [Kjt. 23. § (4) bek.]. A törvény értelmében a vezető megbízás visszavonásától számított hat hónapon túl az indokolás kérésének nincs helye. Annak érdekében ugyanis, hogy indokolatlanul hosszú ideig ne álljon fel a jogilag bizonytalan helyzet, szükség van e határidő meghatározására. A határidő jogvesztő jellegű. A Kjt. 23. §-ának (5) bekezdésében indokolt a jogalkalmazói tapasztalatok alapján a lemondási idő beiktatása. A vezetők esetében amennyiben a lemondás azonnal hatályosul, a munkáltatónak nincsen elegendő ideje, hogy a megüresedett státuszt betöltesse (elegendő itt a pályázat kiírásának szükségességére gondolni), ez a munkáltató működésében jelentős problémákat indukálhat. Összhangban a lemondási időre vonatkozó rendelkezésekkel, a lemondási időt a törvény 2 hónapban határozza meg [ld. törvény 55. § (1) bekezdésének h) pontja].

A törvény a Kjt. 24. § (2) bekezdésének a) pontjába átemeli a Kjt. 38. §-ának (1) bekezdésében található azon rendelkezéseket, amelyeket az Mt. Harmadik részének, III. fejezetéből nem [Mt. 85/A. §-ának (5) és (6) bek.] lehet alkalmazni a közalkalmazotti jogviszony tekintetében. E megoldás nem jelent tehát érdemi változást. A törvény kifejezetten kizárja a határozott időre létesített jogviszony időbeli korlátját meghatározó Mt. rendelkezés alkalmazását [Mt. 79. § (5) bek.] tekintettel arra, hogy a Kjt. egyéb módon, objektív okokhoz köti a határozott idő meghatározását (helyettesítés céljából vagy meghatározott munka elvégzésére, illetve feladat ellátására lehet határozott idejű közalkalmazotti jogviszonyt kikötni). Ezen túlmenően egyértelműen kizárja az Mt. vezető állású munkavállalóra vonatkozó eltérő rendelkezésekről szóló fejezetét (Harmadik rész, X. fejezet). Az itt szabályozott kérdéseket ugyanis a Kjt. egyéb rendelkezései érintik, ezért indokolt e fejezetet kifejezetten kizárni [ld. törvény 55. § (1) bekezdésének i) pontját].

A törvény 55. § (1) bekezdésének j) pontja utal a munkavédelmi képviselő tekintetében a munkavédelemről szóló 1993. évi XCIII. törvény 76. §-ának (3) bekezdésére.

A törvény módosítja a Kjt. 37. §-ának (9) bekezdését, ugyanis nem csupán az indokolt, hogy a közalkalmazott akkor legyen jogosult a végkielégítés összegének felére, ha az áthelyezéséhez nem járult hozzá, hanem az is, ha a felajánlott megfelelő munkakör elfogadásáról egyáltalán nem is nyilatkozott. A jogalkotó eredeti célja ezen eset szabályozására is irányult, ugyanakkor a gyakorlatban kétségessé vált a rendelkezés értelmezése, mivel a törvény pusztán nyelvtani interpretációjából ezen megoldásra nem lehetett egyértelműen következetni.

A törvény 55. § (1) bekezdésének l) pontja a jogalkalmazásban felmerült problémát orvosol. A Kjt. 43/A. § (1) bekezdése a tapasztalatok szerint számos jogalkalmazási problémát okozott, ugyanis a szóban forgó jogszabályhely önmagában olvasva könnyen úgy értelmezhető, hogy az felülírja a Kjt. általános szabályai szerinti összeférhetetlenségi szabályokat. Bár a jogalkotói cél nyomon követése alapján tudható, hogy a kérdéses rendelkezés valójában a Kjt. végrehajtásáról a helyi önkormányzatok által fenntartott szolgáltató feladatokat ellátó egyes költségvetési intézményeknél tárgyú 77/1993. (V. 12.) Korm. rendelet szabályozási területére („gazdasági-műszaki szolgáltató, teleknyilvántartó és műszaki informatikai, település- és intézményellátó, település-üzemeltetési és gondnoki, a piacfelügyeleti tevékenységet végző, a családi rendezvényeket lebonyolító, kábeltelevíziót üzemeltető, valamint - ha jogszabály másként nem rendelkezik - egyéb szolgáltató tevékenységet végző költségvetési szervekben foglalkoztatottak közalkalmazotti jogviszonyára”) vonatkozik, erre a törvényben az „egyes” jelzőn kívül semmi nem utal. Erre tekintettel a törvény kiegészíti a Kjt. 43/A. §-ának (1) bekezdését a „jogszabály szerinti” kitétellel.

A törvény 55. §-a (1) bekezdésének m) pontja a Kjt. 44. §-ának (1) bekezdésében az összeférhetetlenséggel összefüggő előzetes bejelentést és a jogviszony létesítésének megtiltását - összhangban a törvény 11. §-ával - írásbeliséghez köti.

A törvény 55. §-a (1) bekezdésének p) pontja a Kjt. 52. §-ának (1) bekezdését módosítja, s előírja, hogy az elbocsátás fegyelmi büntetés mellett a magasabb vezető, illetve vezető beosztás fegyelmi hatályú visszavonása esetében sincs a fegyelmi büntetésről szóló határozat ellen benyújtott keresetnek a határozat végrehajtására halasztó hatálya - tekintettel arra, hogy e két fegyelmi büntetés ebből a szempontból lényegében hasonlóan viselkedik, ezért indokolatlan csupán az elbocsátásnál kivételt tenni.

A törvény 55. §-a (1) bekezdésének u) pontja módosítja a Kjt. 77/A. § (1) bekezdésében a prémiumfeladat kitűzésére vonatkozó időbeli korlátok egy részét, hogy ezáltal lehetővé váljék a prémiumfeladat rugalmasabb időbeli keretek között történő kitűzése - figyelemmel a projektekkel kapcsolatos feladatokra is.

A törvény 55. §-a (1) bekezdésének v) és w) pontja - a jogalkalmazásban felmerült nehézségek orvoslása érdekében - pontosítja a Kjt. 77/A. §-ának (3) bekezdésében és 77/B. §-ának (2) bekezdésében a „tárgyévi illetmény” kifejezést (ld. még a törvény 14. §-át).

A törvény 55. § (1) bekezdésének z) pontja kizárja az Mt. 143/A. §-ának alkalmazását is a Kjt. tekintetében - figyelemmel arra, hogy az Mt. ugyanezen jogintézmény 143. §-át eleve kizárta a törvény.

A törvény 55. § (6) bekezdésének a) pontja a jogalkalmazásban felmerült jogértelmezési nehézségek eloszlatása érdekében módosítja az Mt. 122. §-át, s egyértelművé teszi, hogy legalább húsz perc, legfeljebb egy óra munkaközi szünetet kell biztosítani, melyből legalább húsz percet egybefüggően kell kiadni.

A törvény 55. § (6) bekezdésének b) pontja az Mt. 193/P. §-ának (1) bekezdését módosítja figyelemmel arra, hogy a 67/2009. (VI. 19.) AB határozat alkotmányellenessé nyilvánította az Mt. 193/N. § (1) bekezdésének második mondatát, s azt 2009. október 31. napjával megsemmisítette. A megsemmisítés következtében az Mt. 193/N. §-ának (1) bekezdése a következő szöveggel maradt hatályban: „Kölcsönzés keretében történő foglalkoztatás időtartama alatt a szabadságot - eltérő megállapodás hiányában - a kölcsönvevő, egyébként a kölcsönbeadó adja ki. Az időpontot a kölcsönvevő csak rendkívül indokolt esetben változtathatja meg, és a munkavállalónak az ezzel összefüggésben felmerült kárát, illetve költségeit köteles megtéríteni.” Mivel az Mt. 193/P. §-ának (1) bekezdése eleddig kizárta az Mt. 134. § (5) bekezdése alkalmazását, 2009. október 31-ét követően az Mt. nem tartalmaz kifejezett szabályt a munkaerő-kölcsönzés keretében foglalkoztatottak tekintetében a rendes szabadság munkáltató által történő kiadásának előzetes közlésére vonatkozóan. Ily módon a munkáltató számára csak az általános együttműködési kötelezettség és a rendeltetésszerű joggyakorlás általános követelménye szabna korlátot a rendes szabadás kiadása tekintetében, illetve a felek megállapodása lenne irányadó, hiszen a 193/P. § (1) bekezdésének kizáró szabálya folytán az Mt. általános szabálya - vagyis az egy hónapos előzetes tájékoztatási kötelezettség - nem érvényesülhet. Ezt a problémát orvosolja a módosítás: a munkaerő-kölcsönzés esetében is az általános egy hónapos közlésre vonatkozó szabály érvényesül, azaz a rendes szabadság kiadása időpontját a rendes szabadság kezdete előtt legkésőbb egy hónappal kell közölnie a munkáltatónak.

A törvény 55. § (6) bekezdésének c) pontja az Mt. egy téves utalását javítja ki, tekintettel arra, hogy az Mt. 202. § (1) bekezdésének nincsen f) pontja

A törvény 55. § (8) bekezdésének a) pontja orvosolja az előadó-művészeti szervezetek támogatásáról és sajátos foglalkoztatási szabályairól szóló 2008. évi XCIX. törvény egyik aggályos rendelkezését, amely a közösségi joggal ellentétesen ír elő hat havi munkaidőkeretet.

A törvény 55. § (8) bekezdésének b) pontja a pályakezdő fiatalok, az ötven év feletti munkanélküliek, valamint a gyermek gondozását, illetve a családtag ápolását követően munkát keresők foglalkoztatásának elősegítéséről, továbbá az ösztöndíjas foglalkoztatásról szóló 2004. évi CXXIII. törvény 15. § (1) bekezdésének módosításával lehetővé teszi (de nem kötelezővé), hogy az ösztöndíjas jogviszonyban állók számára is lehessen különböző jóléti, illetve szociális juttatásokat (pl. étkezési jegy) biztosítani. A törvény esetükben is alkalmazni rendeli az Mt. 165. §-át.

A törvény 55. § (9) bekezdése felhatalmazást ad a közoktatásról szóló 1993. évi LXXIX. törvény 94. §-a (3) bekezdésének l) pontja szerinti igazgatótanács munkáltatói jogosítványainak meghatározására. A közoktatásról szóló 1993. évi LXXIX. törvény 33. §-ának (9) bekezdése értelmében az igazgatótanács - jogszabályban meghatározottak szerint - részt vesz a munkáltatói jogkör gyakorlásában. A részvétel konkrétan munkáltatói jogok és kötelezettségek gyakorlását és teljesítését (vagyis a munkáltatói jogkör gyakorlását) jelenti, erre azonban szükséges felhatalmazást adni.

A közigazgatási hatósági eljárás és szolgáltatás általános szabályairól szóló 2004. évi CXL. törvény módosításáról szóló 2008. évi CXI. törvény hatálybalépésével és a belső piaci szolgáltatásokról szóló 2006/123/EK irányelv átültetésével összefüggő törvénymódosításokról szóló 2009. évi LVI. törvény 142. §-a módosította a Met. 6. § (2) bekezdését azzal, hogy az „az azonnali” szövegrész helyébe a „munkavédelmi okból fellebbezésre tekintet nélküli” szöveg került. A módosítás ilyen tartalmú megváltoztatása a munkaügyi ellenőrzés fogalom- és szabályrendszerében értelmezhetetlen, ezért szükséges a szöveg módosítása („munkaügyi okból” fellebbezésre tekintet nélkülire) [ld. a törvény 57. § (11) bekezdésének a) pontját].

A törvény 55. § (10) bekezdésének b) pontja módosítja a Met. 7. § (2) bekezdés c) pontját, amely a Met. 7. § (1) bekezdés b) pontjával összhangban rögzíti a több munkavállalót érintően alkalmazható bírságeseteket, de a (2) bekezdés c) pont szövege nem emelte át az (1) bekezdés b) pontjából a 3. § (1) bekezdés q) pont szerinti jogsértés bírságesetét.

A törvény 55. § (11) bekezdése az Mvt. 88. §-a (4) bekezdése d) pontjának dd) alpontját módosítja, s ezzel az építési munkahelyeken és az építési folyamatok során megvalósítandó minimális munkavédelmi követelmények részletes szabályainak rendeletben történő meghatározására ad - az egészségügyért felelős miniszter egyetértése esetén - felhatalmazást a foglalkoztatáspolitikáért felelős miniszter részére.

Az 58. §-hoz

A törvény e szakasza tartalmazza a jogharmonizációs záradékot.