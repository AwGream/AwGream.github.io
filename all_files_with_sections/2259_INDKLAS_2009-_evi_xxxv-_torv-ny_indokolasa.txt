2009. évi XXXV. törvény indokolása

egyes adótörvények és azzal összefüggő egyéb törvények módosításáról

-----STARTING---POINT---ALTALANOS--- 

Az adóintézkedések szempontjából meghatározó jelentőségű a magyar gazdaság versenyképességének javítása, a válságkezelés és a növekedés ösztönzése, ezért az adórendszert illetően legfontosabb, hogy olyan érdemi változtatás valósuljon meg, amely megalapozhat a későbbi évekre egy a jelenlegihez képest kedvezőbb növekedési pályát.

Ehhez szükséges forrásokat biztosítja:

- az adóstruktúra átalakítása,

- a mentességek, kedvezmények szűkítése, megszüntetése.

A versenyképesség javítása és a foglalkoztatás ösztönzése érdekében a törvény elsősorban a munkáltatókat terhelő bérjárulékok csökkentését, a személyi jövedelemadó sávhatárának emelését, a társas vállalkozások különadójának eltörlését és a társasági adózás átalakítását tartalmazza. Az adócsökkentések forrását a fogyasztást terhelő adók emelése, illetve a különböző mentességek és kedvezmények hasonló nagyságrendű megszűntetése teremti meg. Az intézkedéscsomag eredményeként szélesedik az adóbázis és ezzel egyidejűleg a kivételek, mentességek, kedvezmények szűkítésével, illetve megszüntetésével egyszerűsödik az adórendszer.

Első rész

Az általános forgalmi adót és a jövedéki adót érintő módosítások

I. Fejezet

Az általános forgalmi adóról szóló 2007. évi CXXVII. törvény módosítása

Általános indokolás

A törvény az adórendszer strukturális átalakítása eredményeként növeli a fogyasztás adóterheit, míg az élőmunka terheit csökkenti úgy, hogy költségvetési hatásukat tekintve az intézkedések összességében semlegesek legyenek.

Az általános forgalmi adó mértékek 25%-ra emelése ehhez biztosítja a szükséges bevételi forrást, az alacsonyabb jövedelemszinten élők által fogyasztott termékkör adóterhének 18%-ra való csökkentése mellett.

A módosításban szerepel a földgázellátási üzemzavar kialakulásának idejére alkalmazható, gázolaj utáni jövedéki adó-visszatérítés bevezetése a földgázról gázolajra áttérő, 500 m3/nap lekötött kapacitású földgázfogyasztókra kiterjedően, amellyel mintegy napi 2,8 millió m3 földgázfogyasztást lenne kiváltható.

-----STARTING---POINT---RESZLETES---

Az 1. §-hoz

A törvény 2009. július 1-jétől 20 százalékról 25 százalékra emeli a normál áfa kulcsot, néhány termékkör 18%-ra való leszállítása mellett. Így is többlet adóbevétel keletkezik, amely az élőmunka terhek csökkentésének fedezetéül szolgál.

A 2. §-hoz

A törvény meghatározza, hogy mekkora a normál áfa kulcshoz tartozó „felülről számított” áfa tartalom, amely 16,67 százalékról 20 százalékra emelkedik 2009. július 1-jétől.

A 3. §-hoz

A 18%-os adókulccsal adózó termékek körét jogtechnikai okból két melléklet tartalmazza.

II. Fejezet

A jövedéki adóról és a jövedéki termékek forgalmazásának különös szabályairól szóló 2003. évi CXXVII. törvény módosítása

Általános indokolás

A törvény az adórendszer strukturális átalakítása eredményeként növeli a fogyasztás adóterheit, míg az élőmunka terheit csökkenti úgy, hogy költségvetési hatásukat tekintve az intézkedések összességében semlegesek legyenek. A jövedéki adó mértékek törvény szerinti emelése ehhez biztosítja a szükséges bevételi forrást.

A módosításban szerepel a földgázellátási üzemzavar kialakulásának idejére alkalmazható, gázolaj utáni jövedéki adó-visszatérítés bevezetése a földgázról gázolajra áttérő, 500 m3/nap lekötött kapacitású földgázfogyasztókra kiterjedően, amellyel mintegy napi 2,8 millió m3 földgázfogyasztás lenne kiváltható.

Részletes indokolás

A 4. §-hoz

Az üzemanyagok biotartalom szerinti adódifferenciálásának megszüntetésével összefüggésben az alapanyag származására vonatkozó korlátozást a bioetanol esetében is - azonosan a biodízellel - csak abban az esetben indokolt fenntartani, ha azt E85 üzemanyag előállításához használják fel, vagyis ha a felhasználáshoz adókedvezmény kapcsolódik.

Az 5. §-hoz

Az üzemanyagok jövedéki adótételei 2009. július 1-jei hatállyal ezer literenként egységesen 5500 forinttal, azaz literenként 5,5 forinttal növekednek. A jövedéki adóemelés hatására az árak - az áfa kulcs emelés hatásán túlmenően - a jelenlegi kútárakhoz képest 2,2-2,3%-kal növekedhetnek.

A 6. §-hoz

A törvény célja a földgázellátási üzemzavar kialakulásának idejére alkalmazható, gázolaj utáni jövedéki adó-visszatérítés bevezetése a földgázról gázolajra áttérő, 500 m3/nap lekötött kapacitású földgázfogyasztókra kiterjedően. A jövedéki adó-visszatérítés csak az adóraktárból adózottan, legkorábban az üzemzavar - rendeletben történő - kihirdetését öt munkanappal megelőzően beszerzett és az üzemzavar fennállása alatt, valamint az azt követő két munkanapon felhasznált gázolajra érvényesíthető, és a tüzelési célú gázolajra megállapított EU minimumszintig történik. A visszaigényléseket, illetve a tényleges felhasználást a vámhatóság a kötelezően benyújtandó adatok (gázolaj nyitó- és zárókészlet, napi felhasználás felhasználási helyek szerinti bontásban és összesítve) alapján ellenőrzi, és helyszíni ellenőrzéseket is végezhet. A törvény előírja továbbá, hogy a jövedéki adó-visszatérítésre jogosultnak belső bizonylatokkal kell igazolnia a gázolaj földgáz helyett történő felhasználását.

A 7-11. §-hoz

Az alkoholok jövedéki adótételei 2009. július 1-jei hatállyal 6-7% közötti mértékben, átlagosan 6,5%-kal emelkednek, mely a legkeresettebb termékek esetében - az áfa kulcs emelés hatásán túlmenően - 1-2%-os áremelkedést eredményezhet.

A 12. §-hoz

2009. július 1-jei hatállyal a cigaretta jövedéki adója a jelenleg hatályos adómértékekhez képest a tételes adó esetében ezer szálanként 285 forinttal emelkedik, értékarányos jövedéki adója változatlan marad. Az intézkedés a legkeresettebb árkategóriában - a 3 százalékpontos áfakulcs emelés értékarányos jövedéki adóra gyakorolt hatásával együtt - 5%-os, csomagonként 15-16 Ft-os jövedéki adóemelést jelent.

Nő továbbá a minimumadó is, mind a cigarettára, mind a fogyasztási dohányokra. A cigaretta minimumadója ezer szálanként 15.175 Ft-ról 16 000 Ft-ra emelkedik. A finomra vágott fogyasztási dohány és az egyéb fogyasztási dohány minimumadója kilogrammonként 650 forinttal nő, mely átlagosan 10,7% jövedéki adóemelést jelent. Az intézkedés eredményeképp a fogyasztási dohányok minimumadójának a cigaretta minimumadójához mért aránya 40%-ról 42%-ra nő.

Második rész

A személyi jövedelemadót, a társasági adót és az osztalékadót, valamint a gépjárműadót érintő módosítások

III. Fejezet

A személyi jövedelemadóról szóló 1995. évi CXVII. törvény módosítása

Általános indokolás

A törvény alapján a személyi jövedelemadóról szóló 1995. évi CXVII. törvény (a továbbiakban: Szja tv.) módosításai a gazdaság dinamizálása, hosszú távú fejlődésének biztosítása érdekében tett lépéseket tartalmazzák.

Az adótábla a 2009. év teljes egészére (tehát visszamenőleg) megváltozik, a kulcsok nem módosulnak, az alsó kulcs sávhatára azonban emelkedik 1 millió 700 ezer forintról 1 millió 900 ezer forintra. Az adójóváírás szabályai 2009-ben nem változnak.

Részletes indokolás

A 13-14. §-hoz

A törvény szerint 2009. szeptember 1-jétől megszűnik a családi pótlék adómentessége. Ezek adóterhet nem viselő járandósággá alakulnak át, azaz olyan jövedelemmé, amelynek összegét az összevont adóalap meghatározásakor figyelembe kell venni (növeli az adóalapot), de amelyre eső adót nem kell megfizetni.

Ezek szerint egyéb jövedelem - és egyben adóterhet nem viselő járandóság - a családi pótlék 50-50 százaléka minden, a családok támogatásáról szóló törvény szerint családi pótlékra jogosult magánszemélynél, illetve a jogosult magánszeméllyel közös háztartásban élő élettársánál. A családi pótlékot tehát nem csak annál a magánszemélynél kell az adóalapjába beszámítani, akinek folyósítják, hanem a másik, családi pótlékra egyébként szintén jogosult szülővel közös háztartásban élő szülőnél, élettársnál is, annak érdekében, hogy a jövedelmük nagyságától függetlenül történjen a beszámítás. Ennek megfelelően tartalmazza a törvény azt, hogy az egyedülálló szülőnek (jogosultnak) is csak a családi pótlék felét kell beszámítania az adóalapjába.

A törvény a szabályozás alóli kivételként említi a saját jogon jogosultként kapott támogatást, a tartósan beteg, illetve súlyosan fogyatékos gyermek után kapott magasabb összegű családi pótlékot, a különböző állami intézményekben nevelt gyermekekre tekintettel kapott támogatást, a nevelőszülőként kapott támogatást, így esetükben a szabályozás nem jelent változást.

A családi pótlék megosztásával összefüggésben a magánszemélyeknek az adóbevallásukban fel kell tüntetniük a jogosult házastárs, illetve a másik szülő, élettárs adatait. A magánszemély ezen adatszolgáltatási kötelezettsége a munkáltatói adómegállapítás során is fennáll.

A 15. §-hoz

A 2009-es adótábla a teljes évre vonatkozóan (tehát 2009. január 1-jére visszamenőleg) megváltozik. Az adókulcsok (18 százalék és 36 százalék) változatlansága mellett az adótábla alsó kulcsának sávhatára 1 millió 700 ezer forintról 1 millió 900 ezer forintra emelkedik. Az adójóváírás szabályai a jelenleg hatályoshoz képest nem módosulnak.

A 16-17. §-hoz

A törvény az adóelőleg-szabályokat a családi pótlék adóalapba történő beszámításával összefüggésben módosítja.

Az adóbevallással egyidejűleg fizetendő adó minimalizálása érdekében a munkáltató által történő adóelőleg-megállapításhoz a magánszemélynek - ha adóterhet nem viselő járandóságot (családi pótlékot, nyugdíjat stb.) vett fel az adóévben - erről nyilatkoznia kell, és választása szerint nyilatkozhat annak adóévi várható összegéről. A munkáltató a tőle származó adóterhet nem viselő járandóságok mellett a nyilatkozat szerinti összegeket mindaddig figyelembe veszi a további számfejtéseknél, ameddig a magánszemély a nyilatkozatot nem módosítja vagy vissza nem vonja. Amennyiben a magánszemély az adóterhet nem viselő járandóság várható éves összegét nyilatkozatában nem jelöli meg, akkor a munkáltató az adótábla felső kulcsával vonja a kifizetésből az adóelőleget.

A törvény a magánszemély adóelőleg-megállapítási szabályait is módosítja, hangsúlyozva, hogy az adóelőleg megállapításánál az adóterhet nem viselő járandóságok között a családi pótlék meghatározott összegét is figyelembe kell venni.

A kifizetőre vonatkozó adóelőleg-szabályok nem módosulnak.

A 18. §-hoz

A törvény 2009. január 1-től visszamenőleges hatállyal lehetővé teszi, hogy azok az egyéni vállalkozók, akik az átalányadózásra való jogosultságukat a bevételi értékhatár túllépése miatt veszítik el, ne kényszerüljenek 4 évig tartó várakozásra az újabb választás lehetőségéig, ha időközben a törvény szerint a bevételi értékhatár emelkedik és egyébként az összes feltételnek - beleértve az új értékhatár alatti bevételt is - megfelelnek.

IV. Fejezet

A társasági adóról és az osztalékadóról szóló 1996. évi LXXXI. törvény módosítása

Részletes indokolás

A 19-20. §-hoz

A módosítás lehetőséget biztosít arra, hogy az adózók adóterhelése a - többek között a váratlan devizaárfolyam-változások és egyes befektetett eszközök piaci értékének előre nehezen meghatározható módosulása következtében - gyorsan változó világgazdasági környezet ellenére sem ingadozzon jelentősen évről-évre.

V. Fejezet

A gépjárműadóról szóló 1991. évi LXXXII. törvény módosításához

Részletes indokolás

A 21. §-hoz

A törvény a gépjárműadóról szóló 1991. évi LXXXII. törvény módosításával mentességet irányoz elő a belföldi gépjárművek adójában a kizárólag elektromos hajtómotorral ellátott személygépkocsira, ösztönözve ezzel annak elterjedését.

Harmadik rész

VI. Fejezet

Az adózás rendjéről szóló 2003. évi XCII. törvény módosítása

Részletes indokolás

A 22. §-hoz

Az állami adóhatóságnak a személyi jövedelemadó-bevallások adatainak ellenőrzésével, illetőleg az egyszerűsített bevallás adatainak előállításával összefüggő feladatai ellátásához kontrolladatként vagy alapadatként szüksége van egyes adóterhet nem viselő járandóságok (pl. nyugdíj, rehabilitációs járadék, családi pótlék) adóévi összegének ismeretére. Ezen adatok biztosítása érdekében - a célhoz kötöttség elvére is figyelemmel - a módosítás adatszolgáltatásra kötelezi az ezen adóterhet nem viselő járandóságot folyósító intézményeket.

A telefonon történő ügyintézés során adathordozóra rögzített beszélgetés tekintetében az adózó vagy képviselője élhet a személyes adatok védelméről és a közérdekű adatok nyilvánosságáról szóló törvényből következő tájékoztatáshoz fűződő jogával. Az ehhez szükséges adatkezelést (adatmegőrzést) és a rögzített beszélgetés meghallgatásának lehetőségét törvényben kell szabályozni.

A 23. §-hoz

Az Európai Bíróság április 23-án döntött a C-74/08. sz. PARAT ügyben (államháztartási támogatásokra jutó áfa levonhatósága). Az elmarasztaló döntés folyományaként az érintett adózói kör elviekben már az ítélet kihirdetésétől áfa visszatérítési igénnyel léphet fel. Az adózás rendjéről szóló törvény ugyan szabályozza a hasonló ügyekben követendő eljárási rendet, azonban az eddigi szakmai egyeztetések alapján úgy tűnik, hogy az a konkrét eset sajátosságaira tekintettel nem alkalmazható maradéktalanul, ezért az ítélet ismeretében így szükségessé válik annak korrekciója. Erre tekintettel az Art. egy új 124/D. §-sal egészül ki, amely így a sajátos, a levonási jog tilalmára vonatkozó EUB, illetőleg AB marasztaló határozatok esetére ad egy generális szabályozást, amely alapján az adóhatóság az adózók „kártalanítási eljárását” le tudja bonyolítani.

Tekintettel a dolog esetleges sürgősségére, célszerű ezt a rendelkezést a kihirdetést követő napon hatályba léptetni.

A 24. §-hoz

A törvény 3. számú melléklete módosítja az Art. 3. számú mellékletét.

Negyedik rész

A társadalombiztosítás pénzügyi alapjait és egyes elkülönült állami pénzalapokat megillető befizetéseket érintő módosítások

VII. Fejezet

A társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvény módosítása

Általános indokolás

A munkáltatói járulékcsökkentés segíti a foglalkoztatást a versenyszférában. Modellszámítások alapján a fajlagos munkaerőköltség 1%-os csökkenése három év alatt kb. 0,15 százalékkal növeli a munkaerő keresletet. Az 5 százalékpontos munkáltatói járulékkulcs csökkentés összességében 0,8%-kal emeli a foglalkoztatás szintjét normál esetben. Ugyanakkor a válság miatt erőteljesen romló vállalati jövedelmezőség hatására a vállalati szektor jelentős létszámleépítésre kényszerül, amit a kb. 300 milliárd forintos járulékkönnyítés érdemben tud tompítani.

Három év alatt összességében 1,5 százalékponttal lehet nagyobb a foglalkoztatottak száma az intézkedés hatására. Mivel az első évben az 5%-os munkaerőköltség csökkenés csak a minimálbér kétszereséig érvényesül, összességében a foglalkoztatást az intézkedés még csak 0,2 százalékponttal növeli, viszont éppen az alacsony képzettségűek foglakoztatásának bővítését jelentheti, ahol egyébként is jelentősebb a munkanélküliség és az inaktivitás. 2010-ben, amikor a járulékcsökkentés már bérkorlát nélkül megvalósul, a teljes foglalkoztatás-ösztönző hatás érvényesülni tud.

A vállalati szektor versenyképességét is javítja a járulékok mérséklése. Ezáltal az ország tőkevonzó képessége erősödik. Ilyen módon már 2010-ben is, de főképpen 2011-ben a beruházás és az export intenzívebb növekedésével lehet számolni változatlan külső környezet mellett is.

Részletes indokolás

A 25. §-hoz

2009. július 1-jétől a foglalkoztatóknak és az egyéni vállalkozóknak a minimálbér kétszeres összegéig a korábbi 29% helyett 26% TB-járulékot kell fizetni.

A módosítás alapján a 26%-os TB-járulékon belül a jelenlegi 5%-os munkáltatói egészségbiztosítási járulék 2%-ra csökken (ebből 0,5% a pénzbeli-, 1,5% a természetbeni járulék); a nyugdíj-biztosítási járulék mértéke változatlanul 24%.

A jövedelemnek a minimálbér kétszeresét meghaladó része után a TB-járulék mértéke változatlanul 29%.

A 26. §-hoz

Annak érdekében, hogy a külföldinek minősülő nagykorú személyek egészségügyi szolgáltatásra történő megállapodásainak száma emelkedjen, a megállapodás megkötésével kapcsolatos havi járulékfizetési kötelezettség csökkenne. Jelenleg a megállapodás havi díja a nagykorú állampolgár esetén a minimálbér összegével egyenlő, 18. évnél fiatalabb gyermek, vagy külföldi diák esetében a minimálbér 30 százaléka. A módosítás alapján a nagykorú állampolgárok járulékfizetési kötelezettsége a mindenkori minimálbér 50 százalékára mérséklődik, a gyermekek esetében változatlanul a minimálbér 30 százaléka marad.

A 27. §-hoz

A módosítás alapján az egészségügyi szolgáltatási járulékfizetésre bejelentkező személy esetén az adóhatóság azt a feltételt is vizsgálja, hogy az illető rendelkezik-e legalább egy éve magyarországi állandó lakóhellyel.

VIII. Fejezet

A kötelező egészségbiztosítás ellátásairól szóló 1997. évi LXXXIII. törvény módosításáról

Általános indokolás

A kötelező egészségbiztosítás ellátásairól szóló törvény módosítása által az E. Alap egyensúlyának megtartása érdekében a biztosítási jogviszony megszűnése után folyósított táppénz (passzív táppénz) időtartama a jelenlegi 45 napról 30 napra csökken, felső határa pedig a minimálbér másfélszeresében kerül meghatározásra. E változással összefüggésben a passzív táppénz méltányosságból történő meghosszabbításának lehetősége is 45 napról 30 napra csökken.

Részletes indokolás

A 28. §-hoz

A módosítás alapján a biztosítási jogviszony megszűnése után folyósított táppénz (passzív táppénz) időtartama a jelenlegi 45 napról 30 napra csökken.

A 29. §-hoz

A passzív táppénzjogosultság időtartamának mérséklésével egyidejűleg meghatározásra kerül a passzív táppénz egy napra járó összegének felső határa is. A törvény alapján ez az összeg nem haladhatja meg a jogosultság kezdőnapján érvényes minimálbér 400%-ának, a biztosítási jogviszony megszűnését követően 150%-ának harmincad részét. Ez 2009. évben legfeljebb napi 3 575 forintot jelent.

A 30. §-hoz

A jelenleg hatályos szabályozás alapján a passzív táppénz folyósítása esetén nincs változás a táppénz mértékében akkor sem, ha annak engedélyezésére méltányosságból kerül sor. A módosítás alapján a méltányosságból történő táppénz-megállapítás során az egészségbiztosítási szerv az összes körülményt vizsgálva állapíthatja meg az ellátás időtartamát és összegét is

A 31. §-hoz

A törvény alapján felhatalmazást kap az egészségbiztosításért felelős miniszter, hogy a finanszírozási eljárásrendeket miniszteri rendeletben határozza meg.

IX. Fejezet

A foglalkoztatás elősegítéséről és a munkanélküliek ellátásáról szóló 1991. évi IV. törvény módosítása

Általános indokolás

A munkáltatók által a Munkaerőpiaci Alapba fizetendő járulék csökkentésével összhangban, a vállalkozói járulék 1,5 százalékponttal csökken 2009. július 1-jétől.

A szakképzési hozzájárulásról és a képzés fejlesztésének támogatásáról szóló törvény módosításának részeként:

Csökken a kötelezettek által elszámolható költségek mértéke, megszűnik az eddigi „átalány-elszámolás” lehetősége.

A nem gyakorlati képzés szervezésével teljesítő hozzájárulási kötelezettek esetében a képzési alaprészbe történő kötelező befizetés mértéke emelkedik.

A módosítások alapján a Munkaerőpiaci Alap képzési alaprésze kiadásainak és bevételeinek egyenlege ez évben 10,3 milliárd Ft többletet eredményez (7,3 milliárd forint kiadáscsökkentés + 3 milliárd forint bevétel-növekedés).

Részletes indokolás

A 32. §-hoz

2009. július 1-jétől a munkáltatóknak a minimálbér kétszeres összegéig a korábbi 3% helyett 1% munkaadói járulékot kell fizetniük. A jövedelemnek a minimálbér kétszeresét meghaladó része után a járulék mértéke 3%.

A 33. §-hoz

2009. július 1-jétől az egyéni és társas vállalkozók után a minimálbér kétszeres összegéig a korábbi 4% helyett 2,5% vállalkozói járulékot kell fizetni. A jövedelemnek a minimálbér kétszeresét meghaladó része után a járulék mértéke 4%.

X. Fejezet

A szakképzési hozzájárulásról és a képzés fejlesztésének támogatásáról szóló 2003. évi LXXXVI. törvény módosítása

Részletes indokolás

A 34. §-hoz

A csoportos gyakorlati képzést közvetlenül szolgáló tárgyi eszköz beszerzésére, bérleti díjára, felújítására, pótlására, illetőleg bővítésére elszámolható költségelem törlése indokolt, mert a hozzájárulásra kötelezett tárgyi eszköz beszerzésére pályázati forrásból (MPA decentralizált keret) is támogatást nyerhet. Ezzel hatékonyabb eszközfejlesztés valósulhat meg, tekintettel arra, hogy a pályázaton elnyerhető eszköztámogatás célhoz kötött és közvetlenül ellenőrizhető.

A 35. §-hoz

A hozzájárulásra kötelezettek által az iskoláknak, felsőoktatási intézményeknek átadott fejlesztési támogatás jogszerű felhasználásának és a felhasználás hatékonyságának ellenőrzése alapján maximalizálni szükséges a fogadható fejlesztési támogatás mértékét a tanulólétszámmal arányos felső korlát előírásával, ugyanis eddig a felsőoktatási intézmények kivételével a fejlesztési támogatás fogadására jogosultak korlátlanul fogadhattak ilyen fejlesztési támogatást. A korrekcióval lényegesen csökkenthetőek a fejlesztési támogatás felhasználásánál kimutatható szabálytalanságok, holtsúlyok, elfolyások. Ezen túlmenően elmarad az egyes térségi integrált szakképző központok (TISZK) kiugró támogatása, a fejlesztési támogatási összeg nivellálódik a TISZK-ek között.

Ötödik rész

XI. Fejezet

Az európai uniós csatlakozással összefüggő egyes törvénymódosításokról, törvényi rendelkezések hatályon kívül helyezéséről, valamint egyes törvényi rendelkezések megállapításáról szóló 2004. évi XXIX. törvény módosítása

Részletes indokolás

A 36. §-hoz

Az üzemanyagok 2009. július 1-jei adóemelése azzal számol, hogy megszűnik a benzinre és a gázolajra a biotartalom szerinti adódifferenciálás annak érdekében, hogy kiiktatható legyen az Európai Bizottságnak az adódifferenciálás alkalmazása esetén bármilyen adóváltoztatáshoz szükséges előzetes jóváhagyása. Ezzel egyidejűleg a bioüzemanyagok közlekedési célú felhasználásának előmozdításához a biorészarány teljesítésére más típusú ösztönzést kell bevezetni. Ennek legcélszerűbb megvalósítása, ha az erre vonatkozó új szabályozás ugyanannak a törvénycsomagnak a keretében kerül elfogadásra, mint ami az adódifferenciálást megszünteti, s így biztosítható az új szabályozásra is a 2009. július 1-jei hatálybalépés.

A módosítás ezt oldja meg jogtechnikailag az európai uniós csatlakozással összefüggő egyes törvénymódosításokról, törvényi rendelkezések hatályon kívül helyezéséről, valamint egyes törvényi rendelkezések megállapításáról szóló 2004. évi XXIX. törvénynek a XIII. Fejezetében a bioüzemanyagok és más megújuló üzemanyagok közlekedési célú felhasználásának előmozdítására vonatkozó rendelkezésekkel való kiegészítésével.

Az új szabályozás lényege - amelyet számos EU tagállamban alkalmaznak - a bioüzemanyagok kötelező forgalombahozatali részarányának előírása és - annak betartatása érdekében - kellő ösztönző erővel bíró szankció meghatározása.

A rendelkezés kötelezi az üzemanyag-forgalmazókat - a jövedéki adóról és a jövedéki termékek forgalmazásának különös szabályairól szóló 2003. évi CXXVII. törvény (a továbbiakban: Jöt.) rendelkezései alapján az üzemanyagot szabad forgalomba bocsátó személyeket -, hogy az általuk forgalomba hozott üzemanyagok egy bizonyos részarányának megfelelő bioüzemanyagot vagy más megújuló üzemanyagot is forgalomba hozzanak. A kötelező bioüzemanyag-részarányt havi szinten kell teljesíteni. Ennek mértékét a törvény felhatalmazása alapján kormányrendelet fogja szabályozni. Az energiatartalomban meghatározásra kerülő minimális részarányok igazodni fognak a Jöt. tavaly őszi módosításakor elfogadott 4,8 térfogatszázalék biokomponens arányhoz.

A bioüzemanyag-részarány számításánál figyelmen kívül kell hagyni azt a bioüzemanyagot, amelyre a Jöt. szerint a biotartalomra tekintettel részben vagy egészben elengedték, vagy visszatérítették a jövedéki adót, illetve a 1993. évi XLIX. törvényben meghatározott a biztonsági készletből szabad forgalomba hozott üzemanyagot.

A kötelező bioüzemanyag-részarány betartásának ellenőrzése érdekében megfelelő nyilvántartási és jelentési kötelezettség kerül előírásra. A kötelezettségek teljesítését a kormányrendeletben kijelölendő hatóság (vámhatóság) fogja ellenőrizni. Az előírt bekeverési arány nem teljesítése, illetve a nyilvántartási, jelentési kötelezettségek megszegése esetén a hatóság bírságot szab ki. A bírság (a hiányzó bioüzemanyag energiatartalmán és a bioüzemanyag beszerzési árán alapuló) mértéke megfelelő ösztönzést jelent arra, hogy a forgalmazók eleget tegyenek kötelezettségüknek. A jelentés elmulasztása, vagy nem megfelelő tartalommal történő benyújtása egymillió Ft-ig terjedő bírsággal sújtható.

XII. Fejezet

A pályakezdő fiatalok, az ötven év feletti munkanélküliek, valamint a gyermek gondozását, illetve a családtag ápolását követően munkát keresők foglalkoztatásának elősegítéséről, továbbá az ösztöndíjas foglalkoztatásról szóló 2004. évi CXXIII. törvény módosítása.

A 37. §-hoz

A törvény a járulékcsökkentést érvényesíti a kedvezményes járulékkötelezettség esetében is. Ez azt jelenti, hogy ha például most kedvezményesen 15%-ot kell fizetnie a munkáltatónak, és a munkáltatói járulékok általánosan 5 százalékponttal csökkennek, akkor a kedvezményes járulék mértéke is 5 százalékponttal, azaz 10 százalékra csökken. Ennek következtében az egy munkavállaló után adott támogatási összeg változatlan marad - az esetek többségében -, ugyanakkor a munkavállaló foglalkoztatásához nyújtott támogatás aránya valamivel magasabb, mint korábban. Ezt az aránynövekedést a válság kedvezőtlen foglalkoztatási hatásai indokolják.

-----STARTING---POINT---VEGE---

Hatodik rész

XIII. Fejezet

Záró rendelkezések

Hatályba léptető rendelkezések

A 38. §-hoz

A törvényben szereplő módosítások főszabályként 2009. július 1-jén lépnek hatályba.

Az Ebtv.-t módosító rendelkezések 2009. augusztus 1-jén lépnek hatályba.

A családi pótlék, anyasági támogatás adóterhet nem viselő járandósággá válásával összefüggő szabályok 2009. szeptember 1-jén lépnek hatályba.

A 39. §-hoz

A földgázellátási üzemzavar kialakulásának idejére alkalmazható, gázolaj utáni jövedéki adó-visszatérítés bevezetésének hatályba lépéséhez az Európai Bizottság jóváhagyása szükséges, tekintettel arra, hogy azt állami támogatási szempontból előzetesen el kell fogadtatni. Így az új rendelkezés hatálybalépése ehhez igazodik. A bizottsági jóváhagyás időpontja a Magyar Közlönyben közzétételre kerül. Ezzel egyidejűleg lép hatályba a Get. felhatalmazó rendelkezésének ehhez kapcsolódó kiegészítése is.

XIV. Fejezet

Módosító rendelkezések

A 40. §-hoz

Technikai módosítás.

A 41. §-hoz

A törvény szerint az energiapolitikáért felelős miniszter felhatalmazás kap arra, hogy a földgázellátási üzemzavarban földgáz helyett felhasznált gázolaj jövedéki adó visszatérítéséhez kapcsolódóan rendeletben határozza meg a ilyennek minősülő üzemzavar bekövetkezését és idejét.

A 42. §-hoz

A törvény 2009. július 1-jétől

- lehetővé teszi, hogy a munkáltató az önkéntes kölcsönös biztosítópénztárakba befizetett munkáltatói hozzájárulást ne csak a tagi jogviszony keletkezésekor, hanem általában is teljesíthesse három hónapra utólagosan is, megoldva ezzel a béren kívüli juttatási rendszerek éves átállása miatt rendszerint tolódó kifizetések problémáját;

- a szociális igazgatásról és szociális ellátásokról szóló törvény szabályozásával való összhang megteremtése céljából a megszűnt munkanélküliek jövedelempótló támogatása helyett a rendszeres szociális segély és rendelkezésre állási támogatás adómentességéről rendelkezik (2009. január 1-jéig visszamenőleges alkalmazással).

2009. szeptember 1-jétől a törvény kimondja, hogy adóterhet nem viselő járandóságnak minősül a családi pótlék egyéb jövedelemnek minősülő összege, valamint a - 2010. április 1-jét követően születendő gyermekekre tekintettel folyósított - anyasági segély.

A 43. §-hoz

Technikai jellegű pontosítás.

A 44. §-hoz

A 2009-ben kezdődő új európai parlamenti ciklustól kezdődően a képviselők az Európai Parlament biztosítási rendszerének hatálya alá tartoznak.

A 45. §-hoz

Indokolt, hogy a gyakorlati képzés során felhasznált anyagköltségnek a minimálbér eddigi 20 százalékáig, hiányszakmák esetén 40 százalékáig történő elszámolhatósága 10 százalékkal csökkenjen, mellyel csökken a gyakorlati képzés során „termelt” selejt elszámolhatósága és a visszaélés lehetősége.

A fejlesztési támogatás felhasználásának hasznosulásával kapcsolatban végzett ellenőrzési tapasztalatok alapján indokolt, hogy a szakképzési hozzájárulásra kötelezettek által a gyakorlati képzés fejlesztésére átadható támogatás vonatkozásában a maximálisan átadható, a szakképzési hozzájárulás eddigi 70 százalékos mértékének 60 százalékra, a felsőoktatási intézmények vonatkozásában az eddigi 35 százalékos mérték 30 százalékra csökkenjen, mellyel az MPA képzési alaprészben többletbevétel keletkezik. Egyúttal e többletbevétel révén ugyanezen fejlesztési célt szolgáló, de pályázati úton elnyerhető és decentralizált támogatási keret növelhető

A tanulószerződés alapján a tanulók részére a hozzájárulásra kötelezett által adott pénzbeli juttatásnak az eddigi, legalább a minimálbér 20 százalékos (hiányszakmák esetén 40 százalékos) mértékének 10 százalékkal való emelésével, és ezzel egyidejűleg e pénzbeli juttatásnak és járulékainak a minimálbér eddigi 50 százalékos (hiányszakmák esetén 70 százalékos) mértékű elszámolhatóságának 30 százalékkal történő csökkentésével lehetőség nyílik egyrészt a hozzájárulási kötelezettség terhére elszámolható tételek csökkentésére, amivel csökken a visszaélés lehetősége is. Másrészt a hozzájárulásra kötelezett részére legalább 10 százalékos mértékű önrész előírásával a hozzájárulásra kötelezett is részt vállal a tanuló eddigi, a gyakorlati képzést végző vállalkozás számára ingyenes és értéket teremtő tevékenységéhez adott pénzbeli juttatás terhében. A tanuló számára ez nem jelent jövedelem elmaradást, mert a kiesett pénzösszeg a bevezetésre tervezett szakiskolai tanulmányi ösztöndíj keretében pótolható, sőt, jó tanulmányi eredmény elérése esetén többletjuttatást is biztosít.

A gyakorlati képzés során a hozzájárulásra kötelezett által oktatóként, szakoktatóként alkalmazott személy bérének és járulékainak a minimálbér (iskolai végzettségtől függő) 3,0-4,5-szeres mértékig történő elszámolhatóságának 2,0-3,0-szorosra történő csökkentésével lényegesen csökken az oktatókra, vagy oktatóként foglalkoztatottak bérére és járulékaira elszámolt költség és a visszaélés lehetősége, továbbá jelen előírás motiváló erővel bír a kötelezettek részéről az önrésszel való hozzájárulásra.

A 46. §-hoz

Az előző §-ban leírtakhoz kapcsolódik, melynek teljesüléséhez szükséges a kötelező pénzbeli juttatás 10%-os mértékű emelése.

A 47. §-hoz

A törvény a számviteli törvényt módosító, az egyes adó- és járuléktörvények módosításáról szóló 2008. évi LXXXI. törvény átmeneti rendelkezéseinek módosításával biztosítja, hogy azon vállalkozók, amelyek 2009. január 1-jétől az új szabályok alapján áttértek a devizában való könyvvezetésre, de a létesítő okirat szerinti deviza módosítását a cégbíróság felé ez időpontig nem jelentették be, azok - haladékként - ezt a kötelezettségüket legkésőbb 2009. július 31-ig kötelesek teljesíteni.

A 48. §-hoz

A törvény biztosítja a Ctv. 30. §-a és a számviteli törvény 35. §-a közötti összhang megteremtését. A Ctv. 30. § (4) bekezdése alapján lehetővé vált a jegyzett tőke visszamenőleges hatályú bejegyzése, ez viszont ellentétben áll a könyvviteli nyilvántartásra vonatkozó szabályokkal, azaz a beszámoló adattartalma egy adott időintervallumban eltérhet a cégjegyzékbe bejegyzett jegyzett tőke adattartalmától. Ez azt is lehetővé teszi, hogy a mérleg sem a valós jegyzett tőkét mutatja, ha a mérleg elfogadását követően jegyzi be a cégbíróság a jegyzett tőke módosulását. Mivel a cégeljárásban a változásbejegyzés elbírálása minden esetben 15 munkanap, előfordulhat egy olyan, nem is rövid időintervallum, amikor a cégjegyzék és a beszámoló nem tartalmaz azonos adatokat a jegyzett tőke vonatkozásában.

A 49. §-hoz

A táppénzt érintő módosításokkal összhangban a betegszabadság idejére járó távolléti díj mértéke 80%-ról 70%-ra csökken.

XV. Fejezet

Hatályon kívül helyező rendelkezések

Az 50. §-hoz

A törvény a biotartalom szerinti adódifferenciálás megszüntetése miatt szükséges technikai jellegű módosítást, továbbá a hajóba tankolt üzemanyaggal kapcsolatos jövedéki bírsággal kapcsolatos szabályt tartalmaz.

Az 51. §-hoz

A törvény a jogszabályváltozásokkal és e törvény módosításaival összhangban hatályon kívül helyezi az Szja tv. feleslegessé vált szövegrészeit, illetve rendelkezéseit.

Az 52. §-hoz

A 2007. évi adómódosító törvényben előírt, az egészségügyi szolgáltatási járulék inflációkövető emelése 2009. január 1-jétől megvalósult, ezért indokolt az ezzel kapcsolatos átmeneti szabály hatályon kívül helyezése.

Az 53. §-hoz

A módosítással a későbbiekben az Szht. nem teszi lehetővé tárgyi eszköz beszerzésének a támogatását. Átmeneti rendelkezésként azonban - az egyéb jogszabályban foglaltak érvényesülése miatt - szükséges kimondani, hogy az e törvény hatályba lépése előtt beszerzett tárgyi eszközök vonatkozásában az érintett rendelkezéseket 5 évig fenntartani és alkalmazni szükséges.

Indokolt a jelenleg a gyakorlati képzést végzők esetében a bevallás (elszámolás) módjára a hozzájárulásra kötelezett által választható lehetőségként a tanulószerződéses tanulók pénzbeli juttatásán felüli, tanulónként a minimálbér 200 százalékának megfelelő mértékű átalány módjára történő bevallás (normatív módon történő „átalány-elszámolás”) eltörlése, mellyel átláthatóbbá és ellenőrizhetőbbé válik a visszaigényelt összegek felhasználása.

Az 54. §-hoz

A válságkezelő program hitelességének feltétele, hogy az adófizető állampolgárok számára is nyilvánvalóvá váljon: a kormányzat önmagán, a közszféra egészén kezdi a költségek visszafogását. A rendelkezés biztosítja, hogy az egyes jogállási törvényekbe nem kerülnek vissza a 13. havi illetmény-juttatásra vonatkozó rendelkezések.

Az 55. §-hoz

Generális hatályon kívül helyező rendelkezés.

XVI. Fejezet

Átmeneti rendelkezések

Az 56. §-hoz

A törvény az Áfa tv.-t módosító rendelkezések alkalmazására vonatkozó általános előírásokat tartalmazza.

Az 57-58. §-hoz

A törvény a normál áfa-kulcs emelését célzó rendelkezések alkalmazására vonatkozóan speciális előírásokat is tartalmaz.

Ennek keretében, az ellenérték megfizetéséhez kötött adóztatás alá eső ügyletekkel [Áfa tv. 58. §] összefüggésben, a törvény biztosítja, hogy a 2009. július 1-jét megelőzően lezáruló elszámolási időszakok tekintetében kizárólag a 20%-os adómérték alkalmazandó (még akkor is, ha az említett időszakokra vonatkozó fizetési esedékesség a jelzett időpontban vagy azt követően merül fel).

Az 59. §-hoz

A normál áfa-kulcs emelése szükségessé teszi az adómérték kezelésére alkalmas pénztárgépek és taxaméterek átállíttatását, amelyhez kapcsolódóan a törvény átmeneti rendelkezéseket fogalmaz meg. Ezek egyrészt az átállíttatás végső határidejét 2009. augusztus 31. napjában határozzák meg, másrészt előírják, hogy az említett pénztárgépeket és taxamétereket használó adóalanyok, a tényleges átállíttatásig terjedő időszakban, bizonylatkibocsátási kötelezettségüket kézi kibocsátású nyugtával, illetve számlával kötelesek teljesíteni.

A 60. §-hoz

A hajóba tankolt üzemanyaggal kapcsolatos jövedéki bírsággal kapcsolatos szabályt tartalmaz.

A 61. §-hoz

A törvény átmeneti rendelkezéssel a következőket mondja ki.

A 2009. évre vonatkozó adótábla teljes évre történő visszamenőleges alkalmazásáról átmeneti szabály rendelkezik.

Átmeneti szabállyal, 2009. január 1-jéig visszamenőleges alkalmazással rendelkezik a törvény a munkanélküliek megszűnt jövedelempótló támogatása helyett a rendszeres szociális segély és rendelkezésre állási támogatás adómentességéről.

Átmeneti rendelkezések biztosítják azt is, hogy az adótábla év közben történő visszamenőleges módosítása miatt az első félévben keletkező adóelőleg-túlfizetést a munkáltatók a második félévi adóelőleg számításánál figyelembe vegyék.

Az egyéni vállalkozó megszűnő kedvezményeivel kapcsolatosan a törvény átmeneti rendelkezéssel biztosítja, hogy az adózókat a változás előtt meghozott döntések miatt ne érje hátrány (például, ha a munkanélkülit már a módosítás előtt alkalmazta az adózó, akkor a 12 hónapra korábban járó adóalap-kedvezményt még érvényesítheti). A foglalkoztatási kedvezményhez kapcsolódó, az átlagos állományi létszám csökkenésével járó szankció a 2009. december 31-ét megelőzően érvényesített kedvezmény tekintetében továbbra is megmarad annak érdekében, hogy az egyéni vállalkozó a korábban alkalmazott munkavállalóit ne bocsássa el a kedvezmény megszűnése miatt.

A törvény az átalányadózókra vonatkozóan is kimondja, hogy az átalányadó összegét a 2009. adóévben az e törvénnyel 2009-re megállapított, új adótábla alkalmazásával kell meghatározni.

Az anyasági támogatás adóterhet nem viselő járandósággá alakításával kapcsolatos átmeneti szabály szerint a hatályba lépéskor már megfogant, 2010. április 1-jét megelőzően született gyermek(ek)re tekintettel folyósított anyasági támogatás még adómentes.

A 62. §-hoz

A módosítás lehetőséget biztosít arra, hogy az adózók adóterhelése a - többek között a váratlan devizaárfolyam-változások és egyes befektetett eszközök piaci értékének előre nehezen meghatározható módosulása következtében - gyorsan változó világgazdasági környezet ellenére sem ingadozzon jelentősen évről-évre.

A 63. §-hoz

Az általános forgalmi adó mértéke 2009. július 1-jétől 25 százalék. Erre tekintettel a 2009. adóévre vonatkozóan a törvény az egyszerűsített vállalkozói adóalanyiság feltételeként előírt 25 000 ezer forint bevételi értékhatárt 26 000 ezer forintban határozza meg. Ez azt jelenti, hogy nem veszíti el adóalanyiságát az az egyéni vállalkozó, illetve gazdasági társaság, szövetkezet, amelynek 2009-ben a törvényben meghatározott bevétele nem több 26 000 ezer forintnál.

A 64. §-hoz

A hitelintézetek részére előírt az általuk folyósított lakásépítési (-vásárlási) kedvezményről, valamint a fiatalok otthonteremtési támogatása összegéről szóló adatszolgáltatási kötelezettséget első alkalommal a 2012. adóévről 2013-ban kell teljesíteni.

A 65. §-hoz

Rendelkezést tartalmaz a járuléktörvényt módosító szabályok alkalmazásának időpontjára. A törvény szerint a járuléktörvény módosító rendelkezéseit főszabályként a törvény hatálybalépésének napjától megszerzett jövedelmekre és keletkezett járulékfizetési kötelezettségekre kell alkalmazni.

A minimálbér kétszereséig érvényesülő járulékcsökkentést a 2009. július 1-jétől megszerzett jövedelmekre kell alkalmazni azzal az átmeneti szabállyal, hogy a 2009. július 10-éig megszerzett jövedelmekre még a 2009. június 30-áig hatályos rendelkezéseket kell alkalmazni.

A 66. §-hoz

A 2009-ben kezdődő új Európai Parlamenti ciklustól kezdődően a képviselők az Európai Parlament biztosítási rendszerének hatálya alá tartoznak.

Az újraválasztott képviselők számára azonban - a 2005/684/EK Euratom határozattal összhangban - az Európai Parlament magyarországi képviselőinek jogállásáról szóló 2004. évi LVII. törvény 2008. december 18-án kihirdetett új rendelkezése [6. §-ának (6) bekezdése] választási lehetőséget biztosít a közösségi vagy a magyar biztosítási rendszer hatálya alá tartozás vonatkozásában.

Az Európai Parlament magyarországi képviselőinek jogállásáról szóló 2004. évi LVII. törvény 2008. december 18-án kihirdetett új rendelkezéseivel való összhang megteremtése és a kettős járulékfizetés elkerülése érdekében indokolt a Tbj. módosítása.

Azon képviselők vonatkozásában, akik bár az Európai Parlament biztosítási rendszerének tagjai, de a 2004. évi LVII. törvény 7/A. §-ában foglalt lehetőséggel élve nyugdíjjárulékot fizetnek a magyar TB-rendszerbe, hogy magyar szolgálati időt is szerezzenek (párhuzamosan az uniós biztosításukkal), szükséges a fizetési kötelezettség teljesítésével kapcsolatos eljárási részletszabályok megalkotása.

A 67. §-hoz

Az Ebtv. módosításaihoz kapcsolódó átmeneti rendelkezések.

A 68. §-hoz

Az Flt. módosításaihoz kapcsolódó átmeneti rendelkezések.

A 69. §-hoz

Az Szht. módosításához kapcsolódó átmeneti rendelkezéseket tartalmaz.

A 70. §-hoz

A törvény a járulékcsökkentést érvényesíti a kedvezményes járulékkötelezettség esetében is. Ez azt jelenti, hogy ha például most kedvezményesen 15%-ot kell fizetnie a munkáltatónak, és a munkáltatói járulékok általánosan 5 százalékponttal csökkennek, akkor a kedvezményes járulék mértéke is 5 százalékponttal, azaz 10 százalékra csökken. Ennek következtében az egy munkavállaló után adott támogatási összeg változatlan marad - az esetek többségében -, ugyanakkor a munkavállaló foglalkoztatásához nyújtott támogatás aránya valamivel magasabb, mint korábban. Ezt az aránynövekedést a válság kedvezőtlen foglalkoztatási hatásai indokolják.