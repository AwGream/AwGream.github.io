2013. évi CLXXXIII. törvény indokolása

egyes törvények fogyasztóvédelmi célú módosításáról

-----STARTING---POINT---ALTALANOS--- 

A fogyasztóvédelemről szóló 1997. évi CLV. törvény (a továbbiakban: Fgytv.) 2012-től 2014. január 1-jéig moratóriumot rendelt el a fogyasztói csoportok létrehozására vonatkozóan. A fogyasztói csoportok - az erőteljes hatósági fellépés ellenére is - számos esetben a legkiszolgáltatottabb fogyasztói rétegek megtévesztésével szervezik tevékenységüket, ezért a módosítás 2014. január 1-jétől tiltja a fogyasztói csoportok létrehozását. A 2012. január 1-jét megelőzően alakult fogyasztói csoportok működését szintén indokolt - az Fgytv. felhatalmazása alapján Korm. rendeletben - szabályozni. A módosítás korrigálja a Korm. rendelet megalkotására vonatkozó felhatalmazást is: a Korm. rendeletben kizárólag a törvényi tilalommal nem érintett, 2012 előtt létrehozott fogyasztói csoportok működését szükséges szabályozni.

Az Fgytv. szerinti közszolgáltatási tevékenységet folytató, illetve a külön törvényben meghatározott egyéb vállalkozás által működtetett telefonos ügyfélszolgálat esetében az Fgytv. előírja az ésszerű várakozási időn belüli hívásfogadást. Ezen általános szabály konkretizálása céljából a módosítás előírja a vállalkozás számára, hogy az öt percen belüli élőhangos bejelentkezés érdekében úgy járjon el, ahogy az az adott helyzetben általában elvárható. E kötelezettség ellenőrzése érdekében az az elektronikus hírközlési szolgáltató, amelynek hálózatából a hívást kezdeményezték, a fogyasztóvédelmi hatóság felhívására köteles közölni a hívásra vonatkozó adatokat.

A módosítás emellett több, a fogyasztóvédelmi hatóság eljárásának egyszerűsítése és hatékonyabb működése érdekében történő pontosítást, kiegészítést is tartalmaz, így például rendelkezik a fogyasztók által benyújtott kérelmek, valamint a hatóság döntése ellen előterjesztett fellebbezések tartalmáról.

A módosítás a IV. középtávú fogyasztóvédelmi politikának megfelelően a legkiszolgáltatottabb fogyasztói rétegek védelme érdekében bővíti az Fgytv. kötelező bírságolási esetkörét: ez alapján a fogyasztóvédelmi hatóság minden esetben bírságot szab ki, ha a fogyasztóvédelmi rendelkezés megsértésére a fogyasztóknak koruk, hiszékenységük, szellemi vagy fizikai fogyatkozásuk miatt különösen kiszolgáltatott, egyértelműen azonosítható csoportjához tartozó fogyasztóval szemben került sor.

A módosítás kiegészíti a fogyasztókkal szembeni tisztességtelen kereskedelmi gyakorlat tilalmáról szóló 2008. évi XLVII. törvény Mellékletének 2. pontját annak érdekében, hogy a magatartási kódexek jóváhagyására vonatkozó valótlan állítások ne kizárólag a közigazgatási hatóságok vagy a közigazgatási jogkör gyakorlására feljogosított szervek, hanem egyéb szervezetek vonatkozásában is minden körülmények között tisztességtelen kereskedelmi gyakorlatnak minősüljenek. E módosítás a belső piacon az üzleti vállalkozások fogyasztókkal szemben folytatott tisztességtelen kereskedelmi gyakorlatairól, valamint a 84/450/EGK tanácsi irányelv, a 97/7/EK, a 98/27/EK és a 2002/65/EK európai parlamenti és tanácsi irányelvek, valamint a 2006/2004/EK európai parlamenti és tanácsi rendelet módosításáról szóló, 2005. május 11-i 2005/29/EK európai parlamenti és tanácsi irányelvnek (a továbbiakban: a tisztességtelen kereskedelmi gyakorlatokról szóló irányelv) való teljes megfelelést szolgálja.

A módosítás kereskedelemről szóló 2005. évi CLXIV. törvényt (a továbbiakban: Kertv.), valamint az épített környezet alakításáról és védelméről szóló 1997. évi LXXVIII. törvényt (a továbbiakban: Étv.) érintő részében az Étv. 53/F. § (1) bekezdésével meghatározott kereskedelmi építményekre vonatkozó tilalom kerül kiegészítésre. A szabályozás értelmében a 300 m2-nél nagyobb alapterületű kereskedelmi építmény nem létesíthető vagy ezt meghaladó méretre nem bővíthető. A tilalom alól a kereskedelemért, a környezetvédelemért és a vidékfejlesztésért felelős miniszterek részvételével működtetett Bizottság véleményének kikérésével a kereskedelemért felelős miniszter felmentést adhat.

A szabályozás eredeti célja az volt, hogy a túlzott mértékben létesülő kereskedelmi építmények ne terheljék a szükségesnél jobban a környezetet, és ne szaporodjanak kereskedelempolitikai okokból sem az üzletek, sem a bevásárlóközpontok. A szabályozás bevezetésének másik fontos célja volt az is, hogy a korlátozás következtében helyreálljon egy olyan egyensúly, amely csak a szükséges mértékben növeli tovább a kereskedelmi hálózatot.

A napi cikket értékesítő üzletek a lakosság mindennapos szükségleteinek kielégítésére szolgáló, és ezért gyorsan forgó terméket értékesítenek, amelynek következtében az ezen üzleteknél realizálódó gépjárműforgalom jelentősen meghaladja az egyéb kereskedelmi egységeknél megvalósuló gépjárműszámot. A napi cikket értékesítő üzletekre ugyanakkor a hatályos szabályozás értelmében nem vonatkoznak szigorúbb előírások a vásárlók számára biztosítandó parkolóhelyek vonatkozásában, erre tekintettel a napi cikket értékesítő üzleteknek a vendéglátóhelyekhez hasonló speciális kezelése szükséges a kötelezően biztosítandó parkolóhelyek számát illetően.

A módosítás parkolóhelyek számára vonatkozó, az országos településrendezési és építési követelményekről szóló 253/1997. (XII. 20.) Korm. rendeletben közelebbről meghatározandó szigorú szabályozása egyúttal azon célt is szolgálja, hogy az újabb városon belül létrejövő üzletek egyre növekvő vonzása miatt zsúfolt városi forgalmat az üzletek parkoló létesítési kötelezettsége által a külvárosi részek felé terelje. A külvárosi részeket jobban terhelő forgalom a városkép, a közlekedés, valamint a zajterhelés tekintetében is kedvezőbb helyzetet teremt a települések szempontjából.

Mivel a napi fogyasztási cikkek olyan gyorsan forgó termékek, amelyek rendszeres, általában napi, illetve heti szintű szállítást igényelnek, így a városokon belül létrejövő üzletek nemcsak a vásárlói személyautók, hanem a tehergépjárművek forgalmát is megnövelik, ezáltal terhelik a városi forgalmat és környezetet. A kötelező parkolóhelyek számának növelése a helyigény miatt kiszorítaná ezen forgalmat a külvárosi részekre, amely megoldás összhangban van a környezeti levegő minőségéről és a Tisztább levegőt Európának elnevezésű programról szóló 2008/50/EK irányelvvel, és annak akcióterveivel is, amely a városi logisztika körében törekszik a tehergépjárművek városi utakon történő forgalmának csökkentésére.

Dániában a 2012-es jogszabályváltozások - a korábbi, elsősorban városközponti kereskedelmi építmények létesítését preferáló szabályoktól eltérően - ugyancsak a fogyasztási cikkeket árusító kiskereskedelmi üzletek tekintetében teszik lehetővé a környezetvédelmi miniszter engedélye mellett a városközponton kívüli létesítést.

A parkolóhelyeken felül az átalakítással létesülő üzletek tilalom céljával ellentétes elterjedésének kezelésére a törvény az engedélyköteles átalakításokat is a tilalom hatálya alá utalja.

A módosítás a fentieken túl tartalmazza a pénzügyi jogok biztosa intézményének megszűnésével összefüggő hatályon kívül helyező rendelkezéseket.

-----STARTING---POINT---RESZLETES---

Az 1. §-hoz

A pénzügyi jogok biztosa intézményének megszűnése a fogyasztó fogalmának módosítását is szükségessé teszi, mivel az Fgytv. a pénzügyi jogok biztosára vonatkozó szabályok vonatkozásában speciális fogyasztó fogalmat határozott meg.

A 2. §-hoz

Az Fgytv. 2012-től 2014. január 1-jéig moratóriumot rendelt el a fogyasztói csoportok létrehozására vonatkozóan. A moratórium célja az volt, hogy a jogalkotó - az újabb fogyasztói csoportok szervezésére irányuló tilalom ideje alatt - a konstrukció mellett megjelenő állami kontroll tapasztalatai alapján eldöntse, hogy engedi a fogyasztói csoportok szervezésére irányuló tevékenység szabad gyakorlását, vagy megtiltja azt. A tilalom megtartásának ellenőrzésére hatáskörrel rendelkező fogyasztóvédelmi hatóság által lefolytatott vizsgálat tapasztalatai azt mutatják, hogy a konstrukciót működtető vállalkozások gyakorlata a növekvő állami és társadalmi figyelem ellenére sem változott pozitív irányba, továbbra is jellemzően a legkiszolgáltatottabb fogyasztói rétegek megtévesztésével szervezik tevékenységüket. A módosítás ezért a moratórium lejártát követően is fenntartja a fogyasztói csoport létrehozására irányuló tilalmat. Az új Polgári Törvénykönyv 6:95. §-ával összhangban a módosítás rögzíti, hogy a tilalom megsértésével vagy megkerülésével kötött szerződés semmis. A módosítás egyértelművé teszi azt is, hogy a 2012. január 1-je előtt létrehozott fogyasztói csoportba új fogyasztó kizárólag a - szerződés felmondással történő megszüntetése következtében - kieső fogyasztó helyére vehető fel, egyebekben pedig tilos fogyasztói csoportba fogyasztókat nyilvános felhívás útján gyűjteni.

A 3. §-hoz

A közszolgáltatási tevékenységet folytató vállalkozás, valamint a külön törvényben meghatározott egyéb vállalkozás a fogyasztói panaszok intézésére, a fogyasztók tájékoztatására köteles ügyfélszolgálat működtetéséről gondoskodni. A telefonos eléréssel működtetett ügyfélszolgálat esetén az Fgytv. ésszerű várakozási időn belüli hívásfogadási kötelezettséget határoz meg az ügyfélszolgálat működtetésére kötelezett vállalkozások számára. Az „ésszerű várakozási idő” egzaktságának hiánya azonban jogalkalmazási nehézséget okoz mind a vállalkozások, mind pedig a rendelkezés ellenőrzésére jogosult fogyasztóvédelmi hatóság számára. A kötelezettség konkretizálása érdekében rögzítésre kerül, hogy öt percen belül kell biztosítani az ügyintéző bejelentkezését a telefonos eléréssel működtetett ügyfélszolgálatok esetében. Mentesül a vállalkozás a felelősségre vonás alól, ha a kötelezettségét annak ellenére nem tudta teljesíteni, hogy az adott helyzetben tőle elvárható magatartást tanúsította.

A 4. §-hoz

A kis- és középvállalkozásokról, fejlődésük támogatásáról szóló törvény hatálya alá nem tartozó vállalkozások esetében a fogyasztóvédelmi referens foglalkoztatásának előírása erősíti mind a fogyasztói, mind a vállalkozói oldal körültekintő fogyasztói szemléletének fejlődését.

A fogyasztóvédelmi referens egyrészről koordinál a vállalkozásnál felmerülő valamennyi fogyasztóvédelmi jellegű feladatot, másrészt gondoskodik a vállalkozás alkalmazottainak fogyasztóvédelmi oktatásáról, valamint kapcsolatot tart fenn a fogyasztóvédelmi hatósággal, békéltető testületekkel. Ezen pozíció létrehozásától ezen vállalkozások fogyasztóvédelmi szemléletének megalapozása, a fogyasztóvédelmi jogszabályok ismeretének elmélyítése, ezáltal a jogkövető magatartás erősítése, könnyedebbé válása várható. A 17/D. § (3) és (4) bekezdés a fogyasztóvédelmi referens személyi feltételeire, illetve az irodájának elhelyezkedésére vonatkozó szabályokat tartalmaz.

Az 5-6. és 8. §-hoz

A módosítás a Budapesti Békéltető Testületet jelöli ki a fogyasztói jogviták online rendezéséről szóló, 2013. május 21-ei 524/2013/EU európai parlamenti és tanácsi rendelet szerinti kapcsolattartó pontként. A tagállami kapcsolattartó pontok közreműködnek a határon átnyúló fogyasztói jogviták online rendezésében, és támogatják az ún. online vitarendezési platformon keresztül benyújtott panaszokkal kapcsolatos vitarendezést. Az Európai Bizottság által működtetendő online vitarendezési platform felállítása a fogyasztói online vitarendezési európai uniós rendelet alapján már folyamatban van. A platform felállítását segítő munkacsoport hazai szakértőjét a Budapesti Békéltető Testület adja, ezért a továbbiakban a kapcsolattartó pont szerepét is megfelelő szakértelemmel képes ellátni.

A módosítás rugalmasabban állapítja meg a békéltető testület illetékességi szabályait. Így a fogyasztó a jövőben - amennyiben azt célszerűnek tartja - bármely megyei vagy fővárosi békéltető testület előtt kezdeményezheti fogyasztói jogvitájának rendezését, függetlenül a vállalkozás vagy annak képviseletére feljogosított szerv székhelyétől, illetve a teljesítés helyétől.

A békéltető testületek mind a fogyasztók, mind a vállalkozások részéről önkéntesen igénybe vehető fórumok. Azonban a vállalkozások részéről legalább annyi együttműködés elvárható, hogy nyilatkozzanak a fogyasztó igényének jogosságáról, valamint arról, hogy elfogadják- e kötelezőként a békéltető testület döntését. Ezért a módosítás értelmében a jövőben, ha a vállalkozás nem tesz eleget ezen kötelezettségeinek, a fogyasztóvédelmi hatóság eljárást indíthat, és amennyiben megállapítja a jogsértést, az Fgytv. 47. § (1) bekezdése szerinti jogkövetkezményeket alkalmazhatja a vállalkozással szemben.

A 7. §-hoz

A fogyasztóvédelmi hatósághoz kiemelkedő számú lakossági panasz érkezik a közszolgáltatások területét érintően, melyek tapasztalatai azt mutatják, hogy e téren fokozottan szükséges a fogyasztói tudatosság növelése.

A Fogyasztóvédelmi Rezsi Pontok részletes tanácsadó tevékenységet látnak el, megvizsgálják az ügyet, s indokolt esetben segítséget nyújtanak a megfelelő igényérvényesítési eljárás kezdeményezésében. Jogsértés hiányában is hasznos információkkal látják el az érdeklődőket.

Segítséget nyújtanak a szolgáltatóval történő kapcsolatfelvételben, a szolgáltatótól érkező, sokszor bonyolult válaszok, illetve számlalevelek értelmezésében, méltányossági, részletfizetési kérelmek elkészítésében, s egyúttal mediátori szerepet is betöltenek a fogyasztók és a szolgáltatók között a kijelölt kapcsolattartókon történő egyeztetéseken keresztül, mely lehetővé teszi az ügyek gyorsabb, hatósági eljáráson kívül rendezését is.

A 9. §-hoz

A fogyasztóvédelmi hatóság eljárásának egyszerűsítése, valamint a fogyasztói jogérvényesítés hatékonyabbá tétele érdekében a módosítás rögzíti a fogyasztó - hatósági eljárás megindításra irányuló - kérelmének kötelező tartalmi elemeit. Kérelemre megindul az eljárás bármely olyan fogyasztói beadvány alapján, amely megfelel a közigazgatási hatósági eljárás és szolgáltatás általános szabályairól szóló 2004. évi CXL. törvényben (a továbbiakban: Ket.) meghatározott minimális tartalmi követelményeknek. A hatósági eljárás lefolytatásához szükséges, de a kérelemben - tipikusan - nem szereplő, illetve nem csatolt adatok, dokumentumok hiánypótlás keretében beszerezhetőek. Az eljárás elhúzódása azonban fogyasztói elégedetlenséget, valamint a hatóság oldalán számottevő költséget eredményez. Vagyis mind a fogyasztók érdekét, mind pedig a hatóság eljárásának racionalizálását szolgálja a kérelem tartalmi követelményeinek - a Ket.-ben előírtakon túlmenő - meghatározása.

A 10. §-hoz

Az Fgytv. 47. § (3) bekezdés második mondatának elhagyása megszünteti a fogyasztóvédelmi hatóság piacfelügyeleti feladat-és hatáskörével kapcsolatos rendelkezés kétszeri előfordulását az Fgytv.-ben.

A telefonos eléréssel működtetett ügyfélszolgálat esetében az ügyintéző öt percen belüli bejelentkezésére vonatkozó új kötelezettség megtartásának ellenőrzéséhez szükséges infrastruktúrával a fogyasztóvédelmi hatóság nem rendelkezik. Ezért a módosítás a hívások kezdő időpontjára és időtartamára vonatkozó adatok szolgáltatását - a fogyasztóvédelmi hatóság felhívására - azon elektronikus hírközlési szolgáltatóra hárítja, amelynek hálózatából a hívást kezdeményezték, és amelynél így a szükséges adatok - külön ráfordítás nélkül - rendelkezésre állnak.

A 11. §-hoz

A fogyasztóvédelmi hatóság által lefolytatott eljárások során, amennyiben a vállalkozás jogsértő tevékenysége a fogyasztók széles körét érinti, azonban e mellett a testi épségét, egészségét nem sérti vagy veszélyezteti, továbbá nem okozott (vagy bizonyíthatóan nem okozott) jelentős vagyoni hátrányt, a hatóság nem térhet el a 47/B. § (3) bekezdésének a) pontja első fordulatában meghatározott bírság összeg felső határától. Azonban egy országos üzlethálózattal rendelkező, nagy piaci erővel bíró vállalkozás, vagy a magyar családok nagy részét ellátó, közszolgáltatási tevékenységet folytató vállalkozás esetén a súlyos jogsértő tevékenység jelentős számú fogyasztót hátrányosan érinthet vagyoni hátrány, illetve testi épség, egészség sértése vagy veszélyeztetése hiányában is. Ezen túlmenően a jelentős vagyoni hátrány fogalmára sincsen konkrét definíció, illetve annak pontos meghatározása a fogyasztók széles körét (akár többszázezer fogyasztót) érintő magatartások során nem minden esetben lehetséges, így e körben, még ha valószínűsíthetően fenn is áll a jelentős vagyoni hátrány, a magasabb felső határt a hatóság nem alkalmazhatja kellő megalapozottsággal.

Mindezek alapján indokolt a törvényben megjelölt, kellő visszatartó erő megteremtésére szolgáló bírságmaximum megemelése - minden esetben figyelemmel a szükségesség és arányosság követelményére - annak érdekében, hogy a vállalkozásokat a további, hasonló jellegű jogsértő magatartásoktól visszatartsa.

Az Fgytv. védelmi rendszere - a IV. középtávú fogyasztóvédelmi politika célkitűzésével összhangban - további eszközzel bővül a fiatal- és időskorú, valamint a fogyatékkal élő fogyasztók érdekében. A módosítás bővíti az Fgytv. kötelező bírságkiszabási eseteit: a fogyasztóvédelmi hatóság a módosítás alapján - ha a kis- és középvállalkozásokról, fejlődésük támogatásáról szóló törvény eltérően nem rendelkezik - minden esetben bírságot szab ki akkor is, ha az Fgytv. 45/A. § (1)-(3) bekezdésében meghatározott fogyasztóvédelmi rendelkezés megsértésére a fogyasztóknak koruk, hiszékenységük, szellemi vagy fizikai fogyatkozásuk miatt különösen kiszolgáltatott, egyértelműen azonosítható csoportjához tartozó fogyasztóval szemben került sor. A sérülékeny fogyasztói rétegek ilyen megfogalmazásban történő körülírása igazodik a fogyasztókkal szembeni tisztességtelen kereskedelmi gyakorlat tilalmáról szóló 2008. évi XLVII. törvény 4. § (2) bekezdésében használt fordulathoz.

A 12. §-hoz

A módosítás - a Ket. 98. § (1a) bekezdésében engedett lehetőségnek megfelelően - meghatározza a fogyasztóvédelmi hatóság döntése ellen előterjesztett fellebbezések tartalmi keretét.

A 13-15. §-hoz

A fogyasztói csoport létrehozására irányuló tilalom fenntartásával indokolt a már működő fogyasztói csoportokra vonatkozó szabályozás megalkotására irányuló felhatalmazó rendelkezés pontosítása is: a Korm. rendeletben kizárólag a törvényi tilalommal nem érintett, 2012 előtt létrehozott fogyasztói csoportok bejelentését, működését, a fogyasztói csoportot működtető vállalkozás által ellátandó feladatokat, az általa teljesítendő adatszolgáltatást, a fogyasztók befizetéseinek kezelését, a fogyasztókkal való elszámolást és a szerződés megszüntetését szükséges szabályozni.

A fogyasztói csoportokkal kapcsolatos rendelkezéseket a belső piaci szolgáltatásokról szóló, 2006. december 12-i 2006/123/EK európai parlamenti és tanácsi irányelv 39. cikk (5) bekezdése alapján be kellett jelenteni az Európai Bizottságnak. Az erre utaló előzetes bejelentési záradékkal, valamint a jogharmonizációs záradékkal az Fgytv. kiegészült.

A 16. §-hoz

Az egyes kereskedelmi építmények létesítésének tilalmára vonatkozó szabályozás azzal a jogalkotói szándékkal került bevezetésre, hogy a 2014. december 31-ig tartó átmeneti időszakban a lakossági szükségleteket sok helyen indokolatlanul meghaladó számú és méretű kereskedelmi építmények további terjeszkedésének gátat szabva elősegítse a fenntartható kereskedelem kialakíthatóságát.

A tilalom jelenlegi jogszabályi megfogalmazása azonban a jogalkotói szándéktól eltérően lehetőséget ad arra, hogy átalakítás (az építmény térfogatát nem növelő építési tevékenység) keretében is létesülhessenek újabb kereskedelmi építmények.

Abban az esetben, ha egy kereskedelmi építmény lebontásra kerül és helyette egy új kereskedelmi építmény létesül, illetve ha egy kereskedelmi építményen olyan bontással járó átalakítás történik, mely építési engedélyköteles, különös tekintettel arra, ha az építkezés az építményben lévő önálló rendeltetési egységek számának, rendeltetésének megváltoztatásával jár, a jogalkotó eredeti szándéka szerint a tilalom hatálya alá tartozik.

2013. október 1-jétől az általános építmények építési napló vezetésre kötelezett építőipari kivitelezési tevékenységek körében a papír alapú építési napló helyett kötelezően alkalmazandó az elektronikus építési napló. Az elektronikus építési napló az Országos Építésügyi Nyilvántartás részét képező kötelező közszolgáltatás. Az alkalmazás működtetésére, fenntartására és fejlesztésére kizárólagos joggal az üzemeltető Lechner Lajos Tudásközpont Nonprofit Kft. jogosult.

Az elektronikus építési napló rendszerének rendelkezésre állása, mint közszolgáltatás tárhely- és informatikai rendszer használatot, illetve a webes program rendelkezésre bocsátását jelenti. A rendszerhasználatot arányos díj ellenében az Építésügyi Dokumentációs és Információs Központ biztosítja. A feladat ellátására a módosítás a Kormánynak ad felhatalmazást az arányos rendszerhasználati díj megállapítására.

A 17. §-hoz

Az elektronikus hírközlésről szóló 2003. évi C. törvény módosítása révén - az Fgytv.-ben megjelenő, az ügyintéző öt percen belüli bejelentkezésére vonatkozó új kötelezettség megtartásának ellenőrzéséhez kapcsolódóan - az elektronikus hírközlési szolgáltatók kötelesek átadni a hívások kezdő időpontjára és időtartamára vonatkozó adatokat a fogyasztóvédelmi hatóságnak.

A 18. §-hoz

Az Fgytv.-ben szereplő, kötelező bírságkiszabási esetek akkor alkalmazandók, ha a kis- és középvállalkozásokról, fejlődésük támogatásáról szóló 2004. évi XXXIV. törvény (a továbbiakban: Kkvtv.) eltérően nem rendelkezik. A módosítás szerinti új kötelező bírságolási eset bevezetésével párhuzamosan ezért a Kkvtv. 12/A. §-ában is biztosítani szükséges, hogy első esetben előforduló jogsértés megállapításakor is sor kerülhessen az Fgytv. alapján bírság kiszabására. A Kkvtv. 12/A. §-ának ennek megfelelő kiegészítése mellett a Kkvtv. rendelkezésének pontosítására is sor kerül, mivel az nem volt teljesen összhangban a termékek piacfelügyeletéről szóló 2012. évi LXXXVIII. törvény 16. § (2) bekezdés b) pontjában foglalt, a (3) bekezdésben kötelezőnek minősített bírságkiszabási eset - ha a jogsértés a fogyasztók vagy felhasználók életét, testi épségét, egészségét sérti vagy veszélyezteti - megfogalmazásával.

A 19. §-hoz

E rendelkezések kiegészítik a kereskedelemről szóló 2005. évi CLXIV. törvényt az eladótér, a napi fogyasztási cikk, valamint a napi fogyasztási cikket értékesítő üzlet fogalmával, továbbá az ezen fogalmakon alapuló kötelező parkolóhelyek előírását közelebbről meghatározó jogszabályra, az országos településrendezési és építési követelményekről szóló 253/1997. (XII. 20.) Korm. rendeletre való utalással. A napi fogyasztási cikket értékesítő üzletek kötelező parkolóhelyeinek számát előíró szabályok szigorítása az egyes kereskedelmi építmények létesítési tilalmával elérni kívánt cél, a fenntartható kereskedelem kialakításának hatékonyabb megvalósulását szolgálja.

A 20. §-hoz

A módosítás a hulladékgazdálkodási közszolgáltatási díj megállapításáért felelős miniszter számára - a számviteli szabályozásért felelős miniszter, valamint a fogyasztóvédelemért felelős miniszter egyetértésével - megadja a felhatalmazást a közszolgáltatók által alkalmazandó számlaképről szóló rendelet megalkotására. A számlaképről szóló rendelet megalkotását a felhasználó és a közszolgáltató közötti elszámolás egységesítése és átláthatóságának, valamint a fogyasztók megfelelő tájékoztatásának biztosítása indokolja, mely a közszolgáltatási ágazatokban megvalósuló szabályozás mintájára történik. A módosítás közvetlenül kapcsolódik a rezsicsökkentésre vonatkozó jogalkotási folyamathoz.

A 21. §-hoz

A fémkereskedelemről szóló 2013. évi CXL. törvény (a továbbiakban: Fémtv.) célja a fémlopások visszaszorítása, az ellenőrzés hatékonyságának erősítése, a fémkereskedők tevékenységének meghatározása. A Fémtv.-ben foglalt szabályozás pontos végrehajtásához szükséges a részletszabályokat tartalmazó végrehajtási rendelet kidolgozása. Annak érdekében, hogy a Fémtv. célja teljes mértékben megvalósulhasson, szükséges a felhatalmazó rendelkezés kiegészítése. Ennek köszönhetően a végrehajtási rendelet a fémkereskedelem minden területét részletesen és minden érintett számára érthető módon szabályozza.

A 22. §-hoz

A szövegcserés módosító rendelkezések pontosítják a békéltető testületi eljárásra vonatkozó előírásokat, és - az Fgytv.-vel összhangban - a bírósági végrehajtásról szóló 1994. évi LIII. törvényben is rögzítésre kerül a békéltető testület határozatával jóváhagyott, a teljesítési határidőn belül végre nem hajtott egyezség végrehajtási záradékkal való ellátása.

A tisztességtelen kereskedelmi gyakorlatokról szóló irányelvnek való teljes megfelelés céljából kiegészül a fogyasztókkal szembeni tisztességtelen kereskedelmi gyakorlat tilalmáról szóló 2008. évi XLVII. törvény (a továbbiakban: Fttv.) Mellékletének 2. pontja annak érdekében, hogy a magatartási kódexek jóváhagyására vonatkozó valótlan állítások ne kizárólag a közigazgatási hatóságok vagy a közigazgatási jogkör gyakorlására feljogosított szervek, hanem egyéb szervezetek vonatkozásában is minden körülmények között tisztességtelen kereskedelmi gyakorlatnak minősüljenek. A gazdasági reklámtevékenység alapvető feltételeiről és egyes korlátairól szóló 2008. évi XLVIII. törvény módosítására a „közoktatási” intézmény hatályos szabályozásnak megfelelő megjelölése („köznevelési” intézmény) érdekében kerül sor.

A 23-28. §-hoz

A hatályon kívül helyező, 

-----STARTING---POINT---VEGE---

a hatályba léptető és az átmeneti rendelkezéseket, valamint a jogharmonizációs és az előzetes bejelentési záradékot tartalmazza.

A fogyasztói csoportok működésének szabályozására vonatkozó felhatalmazó rendelkezést, valamint a tisztességtelen kereskedelmi gyakorlatokról szóló irányelvnek való teljes megfelelést érintő változások mielőbbi hatályba lépése érdekében a módosítás főszabály szerint a kihirdetését követő ötödik napon lép hatályba.

A teljesítésükre való felkészülés biztosítása érdekében a kihirdetést követő hatvanadik napon lép hatályba a módosítások többsége, például az érintett vállalkozások telefonos ügyfélszolgálataival kapcsolatos új kötelezettség.

Ugyancsak a szükséges felkészülési időszakra tekintettel a kihirdetést követő hatvanadik napon lép hatályba a napi fogyasztási cikket értékesítő üzletek tekintetében előírt kötelező parkolók számának növelését célzó szabályozás, amely kizárólag a hatálybalépést követően a kereskedelmi hatóság által nyilvántartásba még nem vett, illetve működési engedéllyel még nem rendelkező építményekre vonatkozik.

A fogyasztói csoportokra vonatkozó törvényi szintű szabályozás hatálybalépése a jelenlegi moratórium lejáratához igazodik.

A 23. § tartalmazza továbbá a pénzügyi jogok biztosa intézményének megszűnésével összefüggő hatályon kívül helyező rendelkezéseket.