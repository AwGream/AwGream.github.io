2005. évi CXXVI. törvény indokolása

a családtámogatási rendszer átalakításáról

-----STARTING---POINT---ALTALANOS--- 

A családtámogatási rendszer átfogó, rendszerszerű átalakításának fő célkitűzése a családok támogatására szolgáló költségvetési forrásoknak a korábbiakhoz képest célzottabb és hatékonyabb felosztása, a gyermeknevelésre tekintettel juttatott ellátási formák egyszerűbbé, átláthatóbbá tétele. A törvény alapján a rendelkezésre álló források átcsoportosításra, illetőleg kiegészítésre kerülnek, amelynek eredményeként - a gyermekszám, a családtípus, illetőleg a fogyatékosság alapján történő differenciálás fenntartásával - a családi pótlék összegeinek jelentős emelésére kerül sor.

A források hatékonyabb újraelosztása, a családi pótlék nagymértékű emelése okán felülvizsgálatra és átalakításra kerül a települési önkormányzatok által folyósított rendszeres gyermekvédelmi támogatásra vonatkozó szabályozás is. Minderre tekintettel a törvény - a szabályozási tárgykörök kapcsolódása, illetőleg a jogbiztonságot szolgáló deregulációs elvárások miatt kismértékben szükségszerűen módosítandó egyéb törvények mellett - elsősorban a családok támogatásáról szóló 1998. évi LXXXIV. törvényt (a továbbiakban: Cst.), valamint a gyermekek védelméről és a gyámügyi igazgatásról szóló 1997. évi XXXI. törvényt (a továbbiakban: Gyvt.) érinti.

A Cst. családi pótlékkal összefüggő módosítása eredményeként a törvényben foglalt új családipótlék-összegek - megtartva a családtípus és a családban nevelkedő gyermekek száma szerinti differenciálást - átlagosan 84%-os mértékben emelkednek. A tartósan betegek, illetve súlyosan fogyatékosok ellátásának összegeit azonban indokolt tovább differenciálni.

A törvény a továbbiakban is külön összeget jelöl meg a fogyatékos gyermeket egyedülállóként nevelő szülők részére, valamint a kétszülős családban nevelkedő fogyatékos gyermekek után. A felnőtt korú fogyatékos személyek részére járó ellátás azonban - aminek folyósítása saját jogon történik - ezeknél alacsonyabb összegben került megállapításra. Ennek indoka, hogy a felnőtt fogyatékos személyek támogatását egyéb ellátások is szolgálják (fogyatékossági támogatás, rokkantsági járadék, rokkantsági nyugdíj, rendszeres szociális segély), így az őket megillető magasabb összegű családi pótlék összegét ezek figyelembevételével, illetőleg ezekkel összhangban szükséges meghatározni.

A Cst. módosítása több összefüggésben érinti a gyermekgondozási segély rendszerét is. 2006. január 1-jét követően a szülő (valamint a gyám vagy nevelőszülő) a gyermek egy éves korától kezdődően a gyermekgondozási segély folyósítása mellett már nemcsak legfeljebb napi 4 órában, hanem akár teljes munkaidőben is munkát vállalhat. Ez az intézkedés amellett, hogy ösztönzi a gyermeküket nevelő szülők meghatározott körének legális munkavállalását, növeli a családok választási lehetőségét a tekintetben, hogy a munkaerőpiacról való távolmaradásuk idejét igényeik és lehetőségeik szerint határozzák meg.

A törvény értelmében, a gyermekgondozási segély teljes munkaidőben végzett keresőtevékenység melletti folyósíthatóságának bevezetésével összefüggésben - kérelemre, az egyéb jogosultsági feltételek fennállása esetén - azok számára is meg kell állapítani a gyermekgondozási segélyt, akiknek jogosultsága a korábbi szabályozás szerint a munkába állás miatt szűnt meg, vagy emiatt nem vették az ellátást igénybe.

Szűkül ugyanakkor a Magyar Államkincstár elnökének a gyermekgondozási segély megállapításával, illetve meghosszabbításával kapcsolatos méltányossági jogköre. A gyermekgondozási segélyre való jogosultság meghosszabbíthatóságának fenntartása a tartósan beteg, súlyosan fogyatékos gyermek 14 éves koráig indokolatlan, mert az őket ápoló, gondozó személyeket alanyi jogon megilleti a gyermekgondozási segéllyel összegében azonos ápolási díj, mely ellátás folyósításának ideje szintén nyugdíjra jogosító szolgálati időnek minősül. Azonos kondíciók mellett ugyanazon társadalmi csoport számára kétféle támogatási formát fenntartani nem célszerű. A törvény módot ad azonban arra, hogy e körben ún. „kifutó rendszerben” a korábban méltányossági jogkörben megállapított ellátások továbbfolyósításra kerüljenek.

A Cst. módosítása a fentieken túlmenően egyéb, a hatályos szabályozás által nem kellően kezelt problémák rendezésére is lehetőséget ad. Ezek a módosítások a szülőknek, illetve egyéb ellátásra jogosult személyeknek egy viszonylag szűk körét érintik. E körbe tartoznak azon 16 éven felüli, de még kiskorú szülők, akik valamilyen oknál fogva - élve a családjogi törvény adta lehetőségükkel - elhagyják a szülői házat, továbbá azon örökbe fogadni szándékozó személyek, akik az örökbefogadási eljárás jogerős lezárását megelőzően saját háztartásukban nevelik a gyermeket.

A Gyvt. módosításának alapvető indoka a rendszeres gyermekvédelmi támogatás költségvetési forrásainak a családi pótlékba történő beépítése. Tekintettel azonban arra, hogy a hatályos szabályozás szerint a rendszeres gyermekvédelmi támogatáshoz számos, egyrészt a Gyvt.-ben, másrészt egyéb jogszabályokban meghatározott kedvezmény társul (pl. ingyenes, illetve kedvezményes étkeztetés, tankönyvtámogatás, tandíjtámogatás, kollégiumi térítési díj támogatása stb.), a családtámogatási rendszer átalakítása nem járhat az említett kedvezmények megvonásával.

Ezt a célt szolgálja egy új ellátási forma, a rendszeres gyermekvédelmi kedvezmény bevezetése. A rendszeres gyermekvédelmi kedvezményre való jogosultságot a települési önkormányzat jegyzője állapítja meg és arról hatósági bizonyítványt állít ki. A Gyvt. módosítása meghatározza a hatósági bizonyítvány tartalmát, igénylésének legfontosabb szabályait. A rendszeres gyermekvédelmi kedvezményre való jogosultság főszabály szerint akkor állapítható meg, ha a gyermeket gondozó családban az egy főre jutó havi jövedelem összege nem haladja meg a mindenkori öregségi nyugdíj legkisebb összegét.

Általános tapasztalat, hogy az iskoláztatás, a nyári nyaralás jelentős terheket ró a családokra. A törvény ezért a rendszeres gyermekvédelmi kedvezményben részesülő gyermekek, fiatal felnőttek számára évi egyszeri támogatást biztosít. A támogatás teljes összegét, amelyet május hónapban kell majd folyósítani, a központi költségvetés fedezi. A támogatás összege 2006. évben 5000 Ft; ezt követően a mindenkori költségvetési törvény határozza meg a mértékét.

A rendszeres gyermekvédelmi támogatás beépülése a családi pótlékba és a rendszeres gyermekvédelmi kedvezmény bevezetése több helyen pontosító jellegű módosításokat tesz szükségessé a Gyvt.-ben (pl. pénzbeli és természetbeni ellátások meghatározása, jegyző feladatellátásának meghatározása).

A fentieken túlmenően a törvény mind a Cst., mind a Gyvt. vonatkozásában számos pontosító, végrehajtást segítő korrekciót tartalmaz.

A törvény - főszabályként - 2006. január 1-jén lép hatályba. Az új összegek szerinti családi pótlék, valamint a teljes munkaidőben történő keresőtevékenység mellett a gyermekgondozási segély legkorábban 2006. január 1-jétől igényelhető, és a rendszeres gyermekvédelmi támogatás is csak 2005. december 31-étől szűnik meg.

Az átmeneti rendelkezések ugyanakkor megteremtik annak lehetőségét, hogy a családi pótlékra és a rendszeres gyermekvédelmi támogatásra a jelenlegi rendszer szerint egyidejűleg jogosult személyek az ellátások továbbfolyósítását 2006. március 31-éig a 2005. december 31-éig hatályos rendelkezések szerint igényeljék. Az átmeneti időszak leteltével, azaz 2006. április 1-jétől kezdődően mindenki - egységesen - az új szabályok szerint kapja az ellátást.

A fenti szabály alóli kivételként meg kell említeni a hatályos szabályozás szerint - 23., illetve 25. életévük betöltéséig - rendszeres gyermekvédelmi támogatásra saját jogon jogosult, a nappali oktatás munkarendje szerint tanulmányokat folytató, illetve felsőfokú iskola nappali tagozatán tanuló nagykorú személyeket.

Az ő esetükben a rendszeres gyermekvédelmi támogatás helyébe nem lép új ellátás, hiszen családi pótlékra nem jogosultak. Ebből kifolyólag, ha 2005. december 31-én részesültek rendszeres gyermekvédelmi támogatásban, vagy eddig az időpontig a kérelmüket előterjesztették, a 2005/2006. tanév végéig számukra a támogatást - amennyiben az egyéb jogosultsági feltételek fennállnak - tovább kell folyósítani, illetve meg kell állapítani.

 
-----STARTING---POINT---RESZLETES---

Az 1. §-hoz

A rendelkezés - a munkavállalók Közösségen belüli szabad mozgásáról szóló, 1968. október 15-i 1612/68/EGK tanácsi rendeletben, valamint a szociális biztonsági rendszereknek a Közösségen belül mozgó munkavállalókra és családtagjaikra történő alkalmazásáról szóló, 1971. június 14-i 1408/71/EGK tanácsi rendeletben foglaltakkal összhangban - megteremti annak lehetőségét, hogy az ún. határ menti ingázó munkavállalók a családtámogatási ellátásokhoz érvényes tartózkodási engedély hiányában is hozzájussanak.

A 2-3. §-hoz

A családtámogatási rendszer egyik alapeleme, hogy az ellátásokhoz azok a személyek juthassanak hozzá, akik a gyermekkel saját háztartásukban, életvitelszerűen együtt élnek. A rendelkezés három elemmel bővíti a családi pótlékra jogosult személyek körét. A törvény szerint azon kiskorú szülők, akik valamilyen oknál fogva - élve a házasságról, a családról és a gyámságról szóló 1952. évi IV. törvény által adott lehetőségükkel - elhagyják a szülői házat, továbbá azon örökbe fogadni szándékozó, illetőleg a gyermeket ideiglenes hatályú elhelyezésről hozott határozat alapján gondozó személyek, akik saját háztartásukban nevelik a gyermeket, igényelhetik a családi pótlékot. A családi pótlékra jogosultak körének kibővítése indokolja a saját háztartásban nevelt, gondozott gyermek fogalmának a megváltozott jogszabályi környezethez történő igazítását.

A 4. §-hoz

A rendelkezés - megtartva a családtípus és a családban nevelkedő gyermekek száma szerinti differenciálást - tartalmazza a családi pótlék új összegeit. A tartósan betegek, illetve súlyosan fogyatékosok ellátásának összegei a korábbiakhoz képest tovább differenciálódnak azzal, hogy a felnőtt korú fogyatékos személyek részére járó ellátás - aminek folyósítása saját jogon történik - a családban, vagy egyedülálló által nevelt fogyatékos gyermekekhez képest alacsonyabb összegben került megállapításra. Ezt az indokolja, hogy a felnőtt fogyatékos személyek támogatását egyéb ellátások is szolgálják (fogyatékossági támogatás, rokkantsági járadék, rokkantsági nyugdíj, rendszeres szociális segély), így az őket megillető magasabb összegű családi pótlék összegét ezek figyelembevételével, illetőleg ezekkel összhangban szükséges meghatározni.

Az 5. §-hoz

Mivel a gyermekgondozási segély teljes munkaidőben végzett keresőtevékenység mellett is folyósíthatóvá válik, az ellátás korábbi jövedelempótló jellege megszűnik, így indokolttá vált a vonatkozó törvényi rendelkezés korrekciója.

A 6. §-hoz

A pontosító rendelkezés egyértelművé teszi, hogy a szülői házat a gyámhatóság engedélyével elhagyó kiskorú szülő az általános szabályok szerint szintén jogosult a gyermekgondozási segélyre.

A 7-8. §-hoz

A törvény megteremti annak lehetőségét, hogy a gyermekgondozási segélyben részesülő személy a gyermek egy éves korát követően teljes munkaidőben végezhessen keresőtevékenységet. További módosítást jelent a gyermekgondozási segély melletti munkavégzésre vonatkozó szabályozásban, hogy a törvény értelmében a kiskorú szülő gyermeke gyámjának a gyermek egy éves korát megelőzően is lehetősége lesz munkát végezni. Ezt az indokolja, hogy esetükben a munkavégzés időtartama alatt sem marad ellátatlanul a gyermek, hiszen annak szülője a gondozási kötelezettségének eleget tud tenni.

A gyermekgondozási segély keresőtevékenység melletti folyósításának általános feltételrendszerében bekövetkező változtatások indokolják a nagyszülő részére folyósított ellátásra vonatkozóan külön szabályozás kialakítását, ideértve a gyermek napközbeni ellátást biztosító intézményben történő elhelyezésére vonatkozó rendelkezéseket is.

A 9. §-hoz

A törvény szűkíti a Magyar Államkincstár elnökének a gyermekgondozási segély megállapításával, illetve meghosszabbításával kapcsolatos méltányossági jogkörét. Az ellátásnak a keresőtevékenység hiányára hivatkozással méltányossági jogkörben történő megállapíthatóságát a gyermekgondozási segély folyósítása melletti munkavállalási lehetőség kiterjesztése okafogyottá teszi. Indokolatlan továbbá a gyermekgondozási segélyre való jogosultság meghosszabbíthatóságának fenntartása a tartósan beteg, súlyosan fogyatékos gyermek 14 éves koráig, mert az őket ápoló, gondozó személyeket alanyi jogon megilleti a gyermekgondozási segéllyel összegében azonos ápolási díj, mely ellátás folyósításának ideje szintén nyugdíjra jogosító szolgálati időnek minősül.

A 10. §-hoz

A rendelkezés - a gyermekgondozási segély folyósítása melletti munkavégzésre irányadó korábbi szabályozás alapulvételével - a gyermeknevelési támogatásban részesülő személyek vonatkozásában is lehetővé teszi a napi négy órás munkaidőkorlát hétvégi munkavégzéssel történő „feloldását”. Ugyanakkor a gyermeknevelési támogatásban részesülő személyek (hasonlóan azokhoz a nagyszülőkhöz, akik gyermekgondozási segélyben részesülnek) továbbra is csak korlátozásokkal helyezhetik el a gyermeket napközbeni ellátást biztosító intézményben.

A 11. §-hoz

A pontosító, végrehajtást elősegítő rendelkezés egyértelműsíti, hogy az ikergyermekekre tekintettel magasabb összegben folyósított gyermekgondozási támogatást az ikergyermekek valamelyikének halála esetén a halálesetet követő hónap 1. napjától számított további három hónapig ebben az összegben kell folyósítani.

A 12-13. §-hoz

A törvény a végrehajtás elősegítése céljából kibővíti a családtámogatási igazgatási eljárás során nyilvántartható adatok, valamint a TAJ számon történő nyilvántartás megfelelő és naprakész működtetéséhez szükséges adatokat szolgáltató szervek körét.

A 14. §-hoz

Az egységes családi támogatás rendszerének kialakítása együtt jár a rendszeres gyermekvédelmi támogatás beépülésével a családi pótlékba. Annak érdekében, hogy a rendszeres gyermekvédelmi támogatáshoz kötődő egyéb kedvezményeket továbbra is igénybe vehessék a rászoruló gyermekek, egy új ellátási forma, a rendszeres gyermekvédelmi kedvezmény kerül bevezetésre. E változások indokolják, hogy módosuljon a Gyvt.-nek a pénzbeli ellátásokat felsoroló rendelkezése. Egyrészt a rendszeres gyermekvédelmi támogatás helyébe a rendszeres gyermekvédelmi kedvezmény lép, másrészt, mivel a rendszeres gyermekvédelmi kedvezmény - a hozzá kapcsolódó egyszeri támogatást nem tekintve - egy természetbeni ellátási forma, a bevezető mondat is kiegészül a természetbeni ellátásokra történő utalással.

A 15. §-hoz

A rendszeres gyermekvédelmi támogatás megszűnése és a rendszeres gyermekvédelmi kedvezmény bevezetése indokolja a Gyvt. pénzbeli és természetbeni ellátásainak folyósítása tekintetében a hatásköri szabályok módosítását. A módosítás következtében a települési önkormányzat képviselő-testületének hatáskörében marad a rendkívüli gyermekvédelmi támogatás megállapítása és folyósítása, míg a rendszeres gyermekvédelmi kedvezményre mint új ellátásra való jogosultságot a települési önkormányzat jegyzője fogja megállapítani. (A törvény értelmében szintén a jegyző folyósítja a rendszeres gyermekvédelmi kedvezményhez kötődő ún. egyszeri támogatást is.)

A települési önkormányzat képviselő-testületének természetesen továbbra is fennmarad az a jogosultsága, hogy más, a Gyvt.-ben nem szabályozott pénzbeli támogatásokat határozzon meg, illetve, hogy a rendkívüli gyermekvédelmi támogatást kiegészítse. A jövőben is lehetősége lesz a települési önkormányzatnak arra, hogy a rendkívüli gyermekvédelmi támogatást még célzottabbá tegye, azaz természetben nyújtsa az arra rászoruló (különösen a védelembe vett) gyermekek számára.

A 16. §-hoz

A rendszeres gyermekvédelmi támogatáshoz számos, egyrészt a Gyvt.-ben, másrészt egyéb jogszabályban meghatározott kedvezmény társul. A kedvezmények közül a legjelentősebb az egyszeri támogatás, a gyermekétkeztetés normatív kedvezménye és a tankönyvtámogatás. A családtámogatási reform a gyermekek esélyegyenlőségének előmozdítása, a szociális biztonság növelése érdekében ezeket a kedvezményeket meg kívánja tartani. Ezt a célt szolgálja a rendszeres gyermekvédelmi kedvezmény bevezetése. A rendszeres gyermekvédelmi kedvezmény jogosultsági feltételei megegyeznek a rendszeres gyermekvédelmi támogatáséval. Azon gyermekek jogosultak rá, akiknek családjában az egy főre jutó havi jövedelem összege nem haladja meg a nyugdíjminimumot és a család nem rendelkezik a törvényben meghatározottnál nagyobb vagyonnal. Az egy főre jutó vagyon értékének lehetséges felső határát a jelenleginél 5%-kal alacsonyabban határozza meg a törvény. A törvény értelmében azonban a vagyon számításánál nem kell figyelembe venni azt a vagyoni értékű jogot (leggyakrabban özvegyi jogot), amely azon az ingatlanon áll fenn, amelyben a szülő (törvényes képviselő) lakik.

A törvény a rendszeres gyermekvédelmi kedvezményre való jogosultság jövedelmi feltételeit differenciáltan állapítja meg. A módosítással elismerésre és támogatásra kerül a gyermeket egyedülállóként gondozó családoknak, a tartósan beteg, illetve súlyosan fogyatékos gyermeket gondozó szülőknek, továbbá a hátrányos helyzetük ellenére tanulmányokat folytató fiatal felnőtteknek az átlagostól eltérő élethelyzete.

A 17. §-hoz

A rendszeres gyermekvédelmi kedvezményre való jogosultságot - kérelemre - a települési önkormányzat jegyzője állapítja meg. A kérelmet a lakóhely szerint illetékes települési önkormányzat polgármesteri hivatalánál lehet előterjeszteni. A jegyző a kedvezményre való jogosultságról egy évre érvényes hatósági bizonyítványt állít ki. A kedvezményre való jogosultságot megállapító eljárási rendet és az ellenőrzés módját helyi rendeletben kell megállapítani. A rendeletet a törvény hatálybalépést követő 60 napon belül (2006. január 22.) kell megalkotni.

A rendszeres gyermekvédelmi kedvezményre való jogosultság - a rendszeres gyermekvédelmi támogatás jelenlegi szabályaihoz hasonlóan - két esetben a jogosult nagykorúvá válását követően is megállapítható. Egyrészt, a fiatal felnőtt legfeljebb 23. életévének betöltéséig akkor részesülhet a kedvezményben, ha nappali oktatás munkarendje szerint tanulmányokat folytat. Másrészt, a fiatal felnőttnek legfeljebb 25. életévének betöltéséig akkor állapítható meg a kedvezményre való jogosultsága, ha felsőfokú oktatási intézmény nappali tagozatán tanul.

A 18. §-hoz

Általános tapasztalat, hogy az iskoláztatás, a gyermek nyári nyaraltatása jelentős terheket ró a családokra. A törvény értelmében ezért a rendszeres gyermekvédelmi kedvezményben részesülő gyermekek, fiatal felnőttek számára a települési önkormányzat jegyzője minden év július hónapjában egyszeri támogatást folyósít. A támogatás teljes összegét a központi költségvetés fedezi. A támogatás összege 2006. évben 5000 Ft; ezt követően a mindenkori költségvetési törvény határozza meg a mértékét.

A 19. §-hoz

A módosításnak csupán jogtechnikai okai vannak. A megelőlegezett gyermektartásdíj folyósítására vonatkozó rendelkezéseknél a Gyvt. jelenleg a rendszeres gyermekvédelmi támogatás szabályaira utal vissza. Tekintettel arra, hogy a rendszeres gyermekvédelmi támogatás megszűnik, a folyósításra vonatkozó szabályokat a gyermektartásdíj megelőlegezésénél szükséges meghatározni.

A 20. §-hoz

A törvény értelmében a családi napköziben fizetendő intézményi térítési díj az ellátásra fordított költségek alapján megállapított óradíj. Az óradíj alapján kerül megállapításra a személyi térítési díj, amelynek maximális összegét a törvény meghatározza. A fenti rendelkezések mellett is valószínűsíthető, hogy a családi napközi szolgáltatásait főleg az átlagos, illetve magas jövedelmű családok fogják majd igénybe venni. Annak érdekében, hogy az alacsony jövedelmi helyzetű családok gyermekei napközbeni ellátása is megoldott legyen, a módosítás egy pozitív diszkriminációs rendelkezéssel egészíti kis a szabályozást: a bölcsődei felvétel során részesüljenek előnyben a rendszeres gyermekvédelmi kedvezményre jogosult gyermekek. Természetesen a bölcsőde irányában ez az előnyben részesítési kötelezettség csak a dolgozó szülők gyermekei vonatkozásában áll fenn.

A 21. §-hoz

A gyermekek napközbeni ellátása keretében a férőhelyfejlesztésnek a bölcsődék mellett fokozottan érintenie kell a családi napköziket. Ez az ellátási forma a gyermekek napközbeni ellátása terén különösen a kistelepüléseken jelentene megoldást, ahol nincs bölcsőde, és az óvoda, iskolai napközi nem tudja felvállalni a részmunkaidő, átképzések, változó munkarend miatti családi igények kielégítését.

A családi napközik fejlesztését szolgálja a törvény azzal, hogy lehetővé teszi a családi napköziben az alapellátáson túli, a gyermeknevelést segítő egyéb szolgáltatások (speciális tanácsadás, időszakos gyermekfelügyelet) biztosítását. Hasonló szabályozást találunk jelenleg a bölcsődei ellátásnál.

A 22. §-hoz

2005. augusztus 1-jén lépett hatályba Magyarország vonatkozásában a gyermekeknek a nemzetközi örökbefogadások terén való védelméről és az ilyen ügyekben történő együttműködésről szóló, Hágában, 1993. május 29. napján kelt Egyezmény. Az Egyezmény egyik fontos vívmánya, hogy a nemzetközi örökbefogadásoknál lehetőség nyílik az utókövetésre, a külföldi állampolgár által örökbe fogadott gyermek helyzetének nyomon követésére. Nálunk az Ifjúsági, Családügyi, Szociális és Esélyegyenlőségi Minisztérium, mint Központi Hatóság megkeresésére - a törvény értelmében - a területi gyermekvédelmi szakszolgálat látná el ezt a feladatot.

A 23. §-hoz

Az egyes szociális tárgyú törvények módosításáról szóló kihirdetett, de teljes egészében még hatályba nem lépett 2004. évi CXXXVI. törvény értelmében a rendszeres gyermekvédelmi támogatás megállapítása és folyósítása 2006. január 1-jétől a települési önkormányzat képviselő-testületének hatásköréből jegyzői hatáskörbe került volna. Tekintettel arra, hogy időközben döntés született a rendszeres gyermekvédelmi támogatás megszüntetéséről és a szintén jegyzői hatáskörbe tartozó rendszeres gyermekvédelmi kedvezmény bevezetéséről, rendelkezni kell a 2004. évi CXXXVI. törvény jegyzői hatáskört megállapító szabályának megfelelő módosításáról.

A 24. §-hoz

A 2006. évi költségvetési törvény tervezete tartalmazza azt az 5 mrd forintos települési önkormányzatok számára biztosított forrást, amelyből az alsó tagozaton tanulmányaikat folytató és rendszeres gyermekvédelmi kedvezményben részesülő gyermekek számára biztosítható az ingyenes étkeztetés.

A 25. §-hoz

A családi napközik fejlesztése, széles körű elterjedése pénzügyi szempontból is kedvező helyzetet eredményezne, mert a családi napköziben egy gyermek ellátása évente kb. 500 000 Ft-ba kerül, míg a bölcsődében 900 000-1 100 000 Ft-ba. A bekerülési költség mindkét ellátási formánál a központi költségvetés, az önkormányzati hozzájárulás és a szülő által fizetendő összegből áll.

A jelenlegi rendelkezések értelmében a családi napköziben térítési díj kizárólag az étkezésért kérhető. A családi napközik számának növelése csak akkor képzelhető el, ha a családi napköziben - a házi gyermekfelügyelet térítési díjára vonatkozó szabályokhoz hasonlóan - az intézményi térítési díj alapjává az ellátási költségek alapján megállapított óradíj válik.

A 26. §-hoz

A jogszabályszerkesztésről szóló 12/1987. (XII. 29.) IM rendelet 7. §-ának (3) bekezdése szerint, ha a jogszabály az Európai Unió jogának való megfelelést szolgálja, erre a jogszabály végén utalni kell. Tekintettel arra, hogy a Gyvt. hatálya kiterjed a munkavállalók Közösségen belüli szabad mozgásáról szóló 1612/68/EGK tanácsi rendeletben meghatározott jogosulti körbe tartozó személyekre is, a Gyvt.-t - habár a jelenlegi módosítás nem érinti az uniós jogi aktus végrehajtását - jogharmonizációs klauzulával szükséges kiegészíteni.

-----STARTING---POINT---VEGE---

A 27-33. §-hoz

A törvény általános hatálybalépési időpontja 2006. január 1-je azzal, hogy az átmeneti rendelkezésekben meghatározott személyi körben - kérelemre - csak későbbi időponttól kell alkalmazni. Ebbe a körbe azon személyek tartoznak, akik a hatálybalépés időpontjában egyidejűleg jogosultak a jelenleg működő rendszer szerinti családi pótlékra, illetve rendszeres gyermekvédelmi támogatásra. Ők - meghatározott feltételekkel - a hatálybalépést követő további három hónapig kérhetik az említett ellátásoknak a hatályos szabályozás szerinti továbbfolyósítását.

A törvény a gyermekgondozási segélyre való jogosultsági feltételekben bekövetkező változások miatt megteremti annak lehetőségét, hogy azon személyek részére is megállapítható legyen az ellátás, akik keresőtevékenység folytatása miatt az ellátást egyáltalán nem is igényelték, vagy annak folyósítása a munkavégzésre tekintettel került megszüntetésre.

A rendszeres gyermekvédelmi támogatás megszüntetése kedvezőtlenül érinti a jelenleg - 23., illetve 25. életévük betöltéséig - rendszeres gyermekvédelmi támogatásra saját jogon jogosult, a nappali oktatás munkarendje szerint tanulmányokat folytató, illetve felsőfokú iskola nappali tagozatán tanuló nagykorú személyeket. Az ő esetükben a rendszeres gyermekvédelmi támogatás helyébe nem lép új ellátás, hiszen családi pótlékra nem jogosultak. Ebből kifolyólag, ha 2005. december 31-én részesültek rendszeres gyermekvédelmi támogatásban, vagy eddig az időpontig a kérelmüket előterjesztették, a 2005/2006. tanév végéig számukra a támogatást - amennyiben az egyéb jogosultsági feltételek fennállnak - tovább kell folyósítani, illetve meg kell állapítani.