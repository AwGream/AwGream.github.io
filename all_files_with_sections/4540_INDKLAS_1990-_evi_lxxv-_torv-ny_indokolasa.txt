1990. évi LXXV. törvény indokolása

a társadalombiztosításról szóló 1975. évi II. törvény módosítására irányuló törvényjavaslathoz

-----STARTING---POINT---ALTALANOS---

Az Alkotmánybíróság 17/1990. (VII. 31.) AB határozatával a társadalombiztosításról szóló 1975. évi II. törvény (T.) végrehajtásáról rendelkező 89/1990. (V. 1.) MT rendelet (R.) 45. §-ának (1)-(6) bekezdését és 48. §-át alkotmányellenesnek minősítette és 1990. október 30-ai hatállyal megsemmisítette.

A megsemmisítéssel a táppénz-terület és a táppénz szabályokra épülő egyéb keresetpótló ellátások (terhességi-gyermekágyi segély, gyermekgondozási díj, baleseti táppénz) is szabályozatlanná váltak. A joghézag megszüntetéséről gondoskodni kell, ellenkező esetben az 1990. október 30-a után keresőképtelenné vált dolgozók, szülő nők ellátás nélkül maradnának.

A jelenlegi táppénzrendszer alapvető szabályait az 1975. évi II. törvény végrehajtására kiadott 17/1975. (VI. 14.) MT rendelet állapította meg, amelyeket a 89/1990. (V. 1.) MT rendelet változatlanul átvett. A jelenleg hatályos rendelkezésekben megállapított irányadó időszakra tekintettel, azzal összhangba került bevezetésre 1985. januárjától hosszabb (30, illetőleg 90 napot meghaladó) keresőképtelenség esetén a táppénz mértékének 5-5%-kal történő emelése. 1988. januárjától a táppénz összegét a bruttó (a nyugdíjjárulékot is magában foglaló) kereset alapján kell megállapítani, ugyanakkor a táppénz után nyugdíjjárulékot nem kell fizetni. Mindezek azt eredményezik, hogy hosszabb megbetegedés esetén a táppénz összege megközelíti az előző évi nyugdíjjárulékkal csökkentett átlagkeresetet. [A táppénz összegének megállapításánál ugyanis, az alapbéren kívül a mozgó béreket (prémium, év végi részesedés stb.) is figyelembe kell venni.]

A törvényjavaslattól eltérő olyan irányadó időszak év közben történő bevezetése, amely a naptári évben ismételten keresőképtelenné vált biztosított táppénzének újbóli megállapítását eredményezné, a táppénz megállapító szerveket (társadalombiztosítási igazgatóságokat és a munkáltatóknál működő közel 9000 társadalombiztosítási kifizetőhelyet) szinte megoldhatatlan feladat elé állítaná.

Egy ilyen irányadó időszak alkalmazása - az adott feltételrendszerben - jelentősen emelné az ellátások (táppénz, terhességi-gyermekágyi segély, gyermekgondozási díj, baleseti táppénz) költségkihatását. Számításaink szerint az említett kiadások ezévben további, mintegy 1 milliárd forint körüli összeggel, 1991. évben pedig kb. 5 milliárd forinttal növekednének. Tehát a táppénz összegének további emelkedését eredményezné, amely felvetné a hosszabb keresőképtelenséghez fűződő kedvezmény (80-85%-os mértékű táppénz) visszavonását, sőt a táppénz általános mértékének a csökkentését is. A jelenlegi helyzetben egy ilyen lépés nyilvánvalóan nagy visszatetszést keltene a közvéleményben.

Mindezeket figyelembevéve a törvényjavaslat csak a legszükségesebb módosításokat irányozza elő. Törvényi szinten kerülnek szabályozásra a legfontosabb kérdések: a táppénz összegének megállapításánál figyelembe veendő irányadó időszak - ideértve a munkáltató változás esetét is -, az ún. vélelmezett kereset megállapítása, ha egyik irányadó időszakban sincs figyelembevehető kereset, továbbá egy éven belüli ismételt keresőképtelenség esetén a táppénz megállapítása. Ezen kívül felhatalmazást ad a Kormány számára, hogy a táppénz alapjaként figyelembevehető keresetre, a táppénz kiszámítására és mértékére vonatkozó részletes szabályokat megállapíthassa. Ezzel a megoldással a törvény és a kormányrendelet közötti összhang megteremtődik, a törvényesség helyreáll.

-----STARTING---POINT---RESZLETES---
-----STARTING---POINT---VEGE---