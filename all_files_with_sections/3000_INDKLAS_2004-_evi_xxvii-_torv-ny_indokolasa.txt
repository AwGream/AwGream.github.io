2004. évi XXVII. törvény indokolása

egyes pénzügyi tárgyú törvények jogharmonizációs célú módosításáról

-----STARTING---POINT---ALTALANOS--- 

A törvény az egyes pénzügyi tárgyú törvények jogharmonizációs célú módosítását foglalja magába.

1. A törvény módosítja az adózás rendjéről szóló törvény azon eljárási szabályait, melyek az általános forgalmi adóról szóló 1992. évi LXXIV. törvénynek a csatlakozás időpontjától módosuló rendelkezéseihez kapcsolódnak. A szabályozás érinti a belföldön adókötelessé váló személyek, szervezetek adóhatósági bejelentkezését; a közösségi kereskedelem fogalmát a tagállamok közötti áfa információ csere rendszerben teljesítendő adatszolgáltatási kötelezettséghez kapcsolódóan, meghatározva a közösségi adószám beszerzésére kötelezettek körét; a másik tagállamból történő új közlekedési eszköz beszerzéséhez kapcsolódó adómegállapítási, bevallási és befizetési kötelezettséget, illetve adatszolgáltatási kötelezettséget; az Európai Közösség tagállamában illetőséggel nem bíró azon adóalanyra vonatkozó különös eljárási szabályokat (bejelentkezés, törlés az adóhatósági nyilvántartásból, adófizetés módja, nyilvántartási kötelezettség stb.), aki (amely) tagállambeli adóalanynak nem minősülő személynek elektronikus szolgáltatást nyújt.

A törvény rendezi a kamatjövedelmekre vonatkozó, tagállamok közötti adatszolgáltatást. A kamatjövedelmek hatékony adóztatása érdekében tanácsi irányelv rendelkezik a másik tagállamban illetőséggel bíró haszonhúzó részére kifizetett kamatjövedelemre vonatkozó tagállamok közötti adatszolgáltatásról. Ehhez írja elő a törvény a belföldi kamatkifizetők adóhatósághoz teljesítendő adatszolgáltatási kötelezettségét, tételesen meghatározva az adatszolgáltatásra kötelezetteket, a kamat, illetve a haszonhúzó fogalmát, az adatszolgáltatás tartalmát és határidejét. E rendelkezések az irányelv rendelkezéseire figyelemmel 2005. január 1-jén lépnek hatályba.

A tagállamok közötti adóbehajtási jogsegélyre vonatkozó szabályzással kapcsolatosan a módosítás az irányadó tanácsi irányelveknek megfelelően kiegészíti a 2003. évi XCII. törvény (a továbbiakban: Art.) adóbehajtási jogsegélyre vonatkozó rendelkezéseit a behajtási jogsegély tárgyát képező tartozások tételes felsorolásával, a behajtási jogsegély keretében átadott adóadatok megismerésére jogosultak nevesítésével, a behajtási jogsegély iránti kérelem elutasítására, illetve az adatkérésre irányuló megkeresés teljesítésének megtagadására vonatkozó szabályokkal, valamint a jogsegély keretében behajtott tartozásokra felszámítandó késedelmi pótlék előírásával.

2. A kamatjövedelmek adóztatásáról szóló irányelv harmonizálása az eljárási szabályok mellett a személyi jövedelemadóról szóló törvény néhány rendelkezéssel történő kiegészítését is szükségessé teszi. A törvény pontosító rendelkezéséből következően a kamatadót alkalmazó országok által Magyarországra átutalt levont adó 75%-át kitevő összeg nem tekinthető külföldön megfizetett adónak, hiszen az ténylegesen nem terheli a magánszemély vagyonát.

Hazánk Európai Unióhoz történő csatlakozását követően - meghatározott esetekben - a biztosítási kötelezettség kiterjed az Unió tagállamainak hazánk területén jövedelemszerző tevékenységet folytató polgáraira még akkor is, ha foglalkoztatójuk belföldi jogszabályok alapján bejegyzésre nem kötelezett. Ez utóbbi esetben az egyébként a foglalkoztatót terhelő, a társadalombiztosításról szóló jogszabályokban meghatározott kötelezettséget a foglalkoztató képviselőjeként eljáró magánszemély teljesíti. Indokolt e képviselőként eljáró magánszemély esetében nem bevételként nevesíteni a foglalkoztatót terhelő járulék (hozzájárulás) külföldi munkáltató által történő megelőlegezése, megtérítése címén megszerzett összeget, hiszen az említett összegeknek a magánszemély végső soron csak „postása”, jövedelme ily módon nem keletkezik.

A módosítás pontosítja az adóhatósági adómegállapítás alól kivételként kezelt esetek körét, és - elsősorban az adóadminisztrációt mérséklendő - bővíti azon követelések körét, amelyek után a kifizetőnek nem kell a kamatkülönbözetből származó jövedelmet megállapítania.

3. A társadalombiztosítási és pénztári törvények módosítása biztosítja az összhangot - Magyarország Európai Unióhoz történő csatlakozását követően - a személyek szabad áramlására vonatkozó közösségi előírásokkal.

A törvény egyértelműen rendezi a pályakezdő fogalmának megítélését és ahhoz kapcsolódóan a magán-nyugdíjpénztári rendszerbe való belépési kötelezettséget. A fő szabályozási elv az, hogy egyidejűleg kell érvényesíteni a magyar kötelező kétpilléres nyugdíjrendszer alapelvét és az uniós egyenlő elbánás elvét.

Az önkéntes kölcsönös biztosító pénztári tagság tekintetében a magyar és a külföldi állampolgárok közötti valamennyi különbségtétel megszűnik. A pénztári törvények módosítása néhány, az értelmezést segítő pontosítást is tartalmaz.

4. Az ártörvény módosítás arra irányul, hogy a költségvetési támogatással forgalmazott gyógyszerek kiskereskedelmi forgalomban felszámítható legmagasabb árát a külön jogszabályban meghatározott hatóság egyedi határozatban állapítsa meg.

5. A pénzügyi hitelbiztosítékokról szóló irányelv (a továbbiakban: Ie.) a fizetési és értékpapír-elszámolási rendszerekben történt teljesítés véglegességéről szóló 98/26/EK irányelv („settlement finality directive”) által bevezetett jogelvek alkalmazását terjeszti ki tágabb körre, a pénzügyi piac szereplői közötti ügyletekre általában. A Bizottság által 2003. március 15-én közzétett, koherensebb európai szerződési jog megalkotását célul kitűző cselekvési terv (Hivatalos Lap, 2003/C 63/01) 41-45. pontjai felhívják a figyelmet arra, hogy a Közösség tagállamaiban a dologi hitelbiztosítékok szabályozása rendkívüli mértékben eltérő, ami a határokon átnyúló, hitelbiztosítékok melletti finanszírozást akadályozza. E terület átfogó harmonizálása nem kivitelezhető, viszont a Bizottság már az 1999. május 11-én közzétett, a pénz- és tőkepiacokról szóló cselekvési tervében elhatározta egy szűkebb terület, a pénzügyi hitelbiztosítékok legalább részbeni harmonizációját. A 2002. június 6-án elfogadott 2002/47/EK irányelv ezt a célt valósítja meg: polgári anyagi jogi, csődjogi és nemzetközi magánjogi szabályokat határoz meg a pénzen és pénzügyi eszközön létesített hitelbiztosítékokra nézve. Az Ie. célja az, hogy elősegítse a pénzügyi szolgáltatások nyújtásának szabadságát és a tőke szabad áramlását és ezeken keresztül az egységes piac megerősödését.

Az Ie. célja a készpénzen, a tőkepiacokon forgalmazott értékpapírokon és egyéb pénzügyi eszközökön alapított biztosítéki jogok meghatározott kérdéseinek szabályozása, amely részben az általános polgári jogi, részben a csődjogi szabályokat érinti, ennek megfelelően átültetése elsősorban a Polgári Törvénykönyv és a csődtörvényről szóló 1991. évi XLIX. törvény (a továbbiakban: Cstv.) módosítását igényli. A pozíciólezáró nettósításnak a tőkepiacról szóló 2001. évi CXX. törvényben (a továbbiakban: Tpt.) található definíciója hibás, a Cstv. alkalmazásában viszont e definíció alkalmazandó, így e ponton a Tpt. módosítása is indokolt. Az irányelv nemzetközi magánjogi szabálya a nemzetközi magánjogról szóló 1979. évi 13. törvényerejű rendeletben (a továbbiakban: Nmjtvr.) helyezendő el.

Az Ie. pénzügyi biztosítéki megállapodás alatt mind a korlátozott dologi jog (azaz zálogjog) alapítása, mind a tulajdonjog átruházása (azaz biztosítéki átruházás) formájában megvalósuló biztosítéknyújtást érti. A Ptk. szintjén nem szükséges a biztosítéki átruházás érvényességének kimondása, elegendő, hogy a Tpt. érvényes jogügyletként szabályozza az értékpapír-kölcsönt és a repót. (Az új Ptk.-ban elképzelhető ettől eltérő megoldás is, attól függően, hogy a Kodifikációs Főbizottság milyen álláspontra jut a fiduciárius biztosítékok kérdésében.) Az Ie. célja, hogy a tagállamok bíróságai és jogszabályai ne minősítsék át zálogjoggá (illetve általában korlátozott dologi joggá) az Ie. tárgyi hatálya alá tartozó eszközök biztosítéki átruházását, aminek következménye jellemzően az, hogy az így átminősített ügyletek érvénytelenek, de legalábbis harmadik személyekkel szemben hatálytalanok, mert a felek nem tettek eleget a zálogjog vagy más korlátozott dologi jog nyilvánossági (bejegyzési) követelményeinek. A magyar jogalkotó feladata e megközelítésben (a közösségi jogalkotó akaratát szem előtt tartva) az, hogy amennyiben a pénz- és tőkepiacokon van olyan biztosítéki átruházási típusú ügylet, amelyet a magyar jogszabályok vagy a bírói gyakorlat nem ismernek el vagy csak zálogjogként ismernek el, az ügylet tartalmának megfelelő érvényességét elismerni. A Tpt.-ben már szabályozott ügyleteken túl nem mutatkozik a gyakorlatban igény bankszámlapénz, értékpapír és egyéb pénzügyi eszközök egyéb formában való biztosítéki átruházására. Az Ie. nem vonatkozik más vagyontárgyak biztosítéki átruházására, így a jogalkotónak az Ie. átültetésekor nem feladata e kérdés szabályozása, amely egyébként is a Kodifikációs Főbizottság hatáskörébe tartozik és külön munkacsoportban készültek javaslatok a kérdés rendezésére.

Az Ie. tárgyi hatálya korlátozott: készpénz és pénzügyi eszköz. Készpénz alatt az Ie. bármely pénznemben fennálló bankszámla-követelést és pénz visszafizetésére irányuló hasonló követelést, például pénzpiaci betétet (azaz bankszámlapénzt és más, olyan pénzköveteléseket, amelyek pénzként funkcionálnak) ért. Pénzügyi eszköznek az Ie. alkalmazásában a részvényt és más, részvénynek megfelelő értékpapírt, továbbá a kötvényeket, és más, a tőkepiacon forgalmazott, hiteljogviszonyt megtestesítő értékpapírokat, valamint minden más értékpapírt kell tekinteni, amellyel rendszeresen kereskednek és jogot biztosítanak társasági részesedés, kötvény, más értékpapír jegyzés, vétel vagy csere útján való megszerzésére, avagy készpénzbeni elszámolásra (nem ideértve a fizetési eszközöket), ideértve a befektetési jegyeket, a pénzpiaci eszközöket és az előzőek bármelyikére vonatkozó követeléseket, jogokat. A két fő kategória tehát a bankszámla-követelés és az értékpapírok, ezenfelül ide tartoznak az egyéb, a Tpt.-ben meghatározott pénzügyi eszközök. A magyar jogalkotó nem él a tárgyi hatály korlátozásának az Ie. 1. Cikkelye (4) bekezdésének b) pontjában foglalt lehetőségével.

Az Ie. alanyi hatálya szintén korlátozott: a pénzügyi biztosítéki megállapodást kötő felek legalább egyikének az Ie.-ben közelebbről meghatározott kategóriák egyikébe kell tartoznia, lényegében valamilyen pénzügyi intézménynek kell lennie. A tagállamok dönthetnek, hogy szűkebb vagy tágabb alanyi körben vezetik-e be a pénzügyi biztosítékokra alkalmazandó speciális szabályozást, azaz csak azt kívánják meg, hogy az egyik szerződő fél pénzügyi intézmény legyen, a másik fél pedig a természetes személyek kivételével bármely jogalany lehet avagy szűkebb körben, vagyis csak akkor rendelik alkalmazni e szabályokat, ha mindkét fél pénzügyi intézmény. A tagállamok azonban jellemzően nemcsak, hogy az előbbi, tágabb alanyi kör mellett döntöttek (pontosabban: nem éltek az alanyi kör Ie. által lehetővé tett szűkítésével), hanem még ennél is tovább terjesztették az irányelvi szabályok hatályát. Az Egyesült Királyság valamennyi, két társaság közötti pénzügyi biztosítéki szerződésre („financial collateral arrangements as between two corporate bodies”) bevezette az irányelvi szabályokat, de az átültetést előkészítő anyag azt is javasolja, hogy célszerű volna hosszú távon a természetes személyekre is kiterjeszteni a szabályok hatályát, függetlenül attól, hogy üzleti vagy szakmai tevékenységi körben jártak-e el vagy sem. Az angol jogalkotó végül megelégedett a speciális rezsim társaságok közötti pénzügyi biztosítéki szerződésekre való kiterjesztésében. A holland jogalkotó ennél is tovább ment: a holland ptk. szerint csak akkor nem alkalmazandók az új szabályok, ha a szerződő felek egyike olyan természetes személy, aki üzleti vagy szakmai tevékenységi körén kívül járt el, tehát fogyasztó. A német átültetés során a zálogjogosult kielégítési jogának szabályozását úgy módosították, hogy a szabadkézből való, azaz árverés mellőzésével és egyéb előírások (előzetes értesítés, illetve attól számított egy hónapos várakozási idő stb.) betartásának kötelezettsége nélküli értékesítésben vagy a közvetlen kielégítési jogban a BGB új 1259. §-a alapján minden olyan zálogszerződés esetében meg lehet állapodni, ahol a felek (a tulajdonos és a zálogjogosult egyaránt) „vállalkozók (BGB, 14. § = nem fogyasztók), közjogi jogi személyek vagy közjogi különvagyonok”. A német bírói gyakorlat alapján a feleknek alanyi körre való tekintet nélkül arra is lehetőségük van, hogy megállapodjanak: a zálogjogosult a zálogtárgyat használhatja, azzal rendelkezhet, helyettesítő biztosítékot nyújthat (rendhagyó zálogjog). A nemzeti jogalkotók döntésüket azzal indokolták, hogy az alanyi kör kitágítása versenyelőnyhöz juttatja az adott állam pénzügyi piacát, illetve helyenként a korlátozás visszalépést jelentene a hatályos joghoz képest. A magyar jogalkotónak arra is tekintettel kell lennie, hogy az óvadék alkalmazásának a hatályos Ptk. szerint nincs alanyi korlátja, az irányelvi szabályok pedig (a biztosítéki átruházásként működő konstrukciók mellett) az óvadékhoz hasonlóan működő zálogjogra vonatkoznak, az Ie.-nek megfelelően újraszabályozott óvadék alkalmazhatóságát tehát nem indokolt a hatályos szabályozáshoz képest szűkebb alanyi körre korlátozni. Célszerű tehát a magyar jogalkotónak is az Ie. alanyi hatályának kiterjesztése mellett döntenie. Az Ie. alanyi körének kiterjesztése azért indokolt, mert az Ie. szabályai a biztosíték tárgyának természetével összhangban vannak, e szabályok a biztosíték tárgyához képest adekvát szabályok, a felek személye ezért ilyen szempontból nem meghatározó. Azokat az eseteket sem szükséges kivételként kezelni, amikor az egyik szerződő fél fogyasztó, mert a fogyasztóvédelem általános szabályai elegendő védelmet jelentenek a fogyasztó (az üzleti vagy gazdasági tevékenységi körén kívül eljáró természetes személy) számára. Összefoglalva: a magyar jogalkotó nem él az Ie. 1. Cikkelyének (3) bekezdésében foglalt lehetőséggel, sőt egyáltalán nem korlátozza az óvadék alkalmazásának alanyi hatályát, különös tekintettel arra, hogy az óvadék alkalmazhatósága a hatályos szabályozás szerint sem korlátozódik a jogalanyok meghatározott körére, továbbá a zálogjog általános szabályaihoz képest speciális óvadéki szabályok a biztosíték tárgyából, annak sajátos jellegéből következnek.

Míg az Unió tagállamai a mi óvadéki intézményünket jellemzően a zálogjog egy speciális fajtájaként kezelik (pénz esetében ún. rendhagyó/rendkívüli zálogjogként), a magyar Ptk. külön intézményként nevesíti, bár a szabályozás szűkszavúsága és helye alapján arra is következtethetünk, hogy az óvadék a hatályos Ptk. alapján is a zálogjog egy fajtája, ahol a speciális zálogtárgyak a közvetlen kielégítés jogának bevezetését igényelték. Az átültetés kézenfekvő módja az óvadék szabályainak hozzáigazítása az Ie. szabályaihoz, egyben a gyakorlat igényeihez. Az óvadék szabályainak módosítása egyúttal teljesít egy, a polgári jogi rekodifikáció körében meghatározott feladatot: „Az óvadék feltételeit és szabályait a zálogjog alapvető változásainak fényében újra kell gondolni és adott esetben módosítani.” (Az új Polgári Törvénykönyv koncepciója és tematikája, 2003, Magyar Közlöny különszáma, 93.)

Egyértelművé kell tenni, hogy az óvadék a zálogjog egy speciális fajtája, a törvény szerint egy utaló szabály kimondja, hogy az óvadékra egyebekben a zálogjog szabályai - a Ptk. 254. §-ának (2) bekezdése (azaz az írásbeliség követelménye) kivételével - megfelelően alkalmazandók.

Az Ie. szerint készpénz alatt csak a bankszámlapénzt kell érteni, a bankjegyet és az érmét nem, eszerint nem bankszámlapénz jellegű pénz nem lenne óvadékként felhasználható, csak dolgon fennálló zálogjog tárgya lehetne, ez esetben szükség lenne a rendhagyó zálogjog külön szabályozására. Azonban semmi sem indokolja az újraszabályozott óvadék tárgyai köréből a nem bankszámlapénz jellegű pénzt kizárni, így az óvadék tárgya a jövőben is egyformán lehet pénz (bankjegy, érme) és bankszámla-követelés (közgazdasági értelemben: bankszámlapénz).

A takarékbetétkönyv külön nevesítésére az óvadék tárgyaként nincs szükség, tekintettel arra, hogy takarékbetétkönyv a hatályos szabályozás szerint csak névre szólóan állítható ki, sem maga a takarékbetétkönyv, sem pedig a takarékbetét-szerződésen alapuló, a takarékbetétkönyvben is feltüntetett követelés nem ruházható át, és ebből következően biztosítékul sem szolgálhat.

Az óvadék specialitása a zálogjoghoz képest a biztosítékként felhasználható eszközök körén túl az óvadék jogosultjának közvetlen kielégítéshez való joga. A módosítás ezt továbbra is fenntartja a pénz, a bankszámla-követelés, nyilvánosan jegyzett piaci árral vagy egyébként az adott időpontban a felektől függetlenül meghatározható árral rendelkező értékpapír és egyéb pénzügyi eszköz vonatkozásában, míg az ilyen egyértelmű és könnyen meghatározható értékkel nem rendelkező értékpapírok és pénzügyi eszközök körében a közvetlen kielégítési jog feltételeként előírja, hogy a feleknek erről külön meg kell állapodni az óvadéki szerződésben, amely megállapodásnak az eszközök értékelésének módjára is ki kell terjednie. A felek továbbá abban is megállapodhatnak, hogy közvetlen kielégítés helyett értékesítik (a jogosult értékesíti vagy arra harmadik személynek megbízást ad) az óvadék tárgyát, s a jogosult az így befolyt összegből elégíti ki követelését, ilyenkor az értékesítés az óvadéki szerződésében meghatározott feltételek szerint történik, az értékesítés történhet bírósági végrehajtáson kívül, azt a zálogtárgyak bírósági végrehajtáson kívüli értékesítéséről szóló kormányrendelet szabályai sem korlátozzák, egyedül a kereskedelmi ésszerűség feltételeinek kell megfelelnie.

A magyar jogalkotó nem él a közvetlen kielégítés jogának az Ie. 4. Cikkelye (3) bekezdésében lehetővé tett kizárásával, hiszen ezt egyrészt nem is teheti meg, mert csak azokra a tagállamokra vonatkozik e lehetőség, amelyek azt 2002. június 27-én nem tették lehetővé, másrészt nem is lenne ésszerű a közvetlen kielégítési jog kizárása.

Az 1346/2000/EK rendelet jogforrási formájánál fogva közvetlenül alkalmazandó jogszabály, ezért külön átültetést nem igényel. Mindazonáltal a magyar jogrendszerhez való illeszkedés, a Rendelet problémamentes alkalmazhatósága érdekében szükséges a csődtörvény és néhány további jogszabály (bírósági ügyvitel szabályai, illetéktörvény) módosítása. A Rendelet döntően nem egységes jogot alkot, hanem kollíziós szabályokat tartalmaz, illetve azt szabályozza, hogy mennyiben és hogyan vonható eljárás alá az adósnak az Európai Közösség több tagállama között megoszló vagyona. A módosítások célja az, hogy az eljárás alá vont adós fő érdekeltségeinek központja szerinti tagállamban megindított főeljárás és a telephely(ek) szerinti tagállam(ok)ban megindított területi eljárások közötti összhangot a Rendelet megfelelő közvetlen alkalmazása mellett a magyar jogszabályok is elősegítsék, különösen a joghatósági összeütközések elkerülhetőek legyenek; a másik tagállamban megindult eljárás felszámolójának a másik tagállamban hozott, eljárásindító határozat közzétételére, illetve a megfelelő nyilvántartásokba való bejegyzésére irányuló kérelmét a magyar bíróságok kezelni tudják; a másik tagállamban bejegyzett, de ténylegesen Magyarországon működő vagy Magyarországon telephellyel rendelkező gazdálkodó szervezetek ellen a magyar bíróságok előtt fizetésképtelenségi eljárás legyen indítható stb. E módosítások a Rendelet tartalmát nem érintik, nem értelmezik, csupán annak alkalmazhatóságát könnyítik meg.

-----STARTING---POINT---RESZLETES---

Az 1. §-hoz

Az Európai Tanács 2002/38/EK számú irányelve az adóadminisztráció egyszerűsítésére kötelezi a tagállamokat az olyan általános forgalmi adó alanyok vonatkozásában, akik (amelyek) a tagállamok területén kívülről az általános forgalmi adó alanyának nem minősülő személynek nyújtanak elektronikus szolgáltatást. Ezek az adóalanyok az irányelv rendelkezéseinek értelmében egyetlen, a választásuk szerinti tagállam adóhatóságánál elektronikus úton teljesítik - az eddig az egyes tagállamok irányában külön-külön fennálló - bejelentési- és adóbevallási kötelezettségüket. E személyi körre terjeszti ki a törvény 1. §-a az adózás rendjéről szóló törvény hatályát.

A 2. §-hoz

Az általános forgalmiadó-alanynak adóköteles tevékenysége megkezdésének bejelentésével egyidejűleg áfa-státuszáról nyilatkoznia kell. E körben bejelentést kell tennie arról, hogy az Európai Közösség más tagállamában illetőséggel bíró adóalannyal kíván-e kereskedelmi kapcsolatot létesíteni. A kereskedelmi kapcsolat fogalmába a hatályos szabályok szerint a termékértékesítés, -beszerzés, illetőleg a szolgáltatásnyújtás és -igénybevétel teljes körűen beletartozik. A törvény leszűkíti a szolgáltatások tekintetében a kereskedelmi kapcsolat fogalmát azokra a szolgáltatásokra, amelyeknél a szolgáltatásnyújtás teljesítési helyét a szolgáltatást saját nevében megrendelő gazdasági tevékenységének székhelye, illetve állandó telephelye, ezek hiányában pedig állandó lakóhelye vagy szokásos tartózkodási helye határozza meg, ha a szolgáltatást megrendelő a szolgáltatást nyújtó illetősége szerinti tagállamtól eltérő tagállamban nyilvántartásba vett adóalany [az általános forgalmi adóról szóló 1992. évi LXXIV. törvénynek a T/6921. törvényjavaslat szerinti 15. § (5) bekezdése]. E szabály érvényesül többek között egyes mérnöki szolgáltatásoknál, az ügyvédi, tolmácsolási, banki, biztosítási szolgáltatásoknál, szerzői jogok átengedésénél, munkaerő kölcsönzésnél, telekommunikációs szolgáltatásnál, rádiós, televíziós műsorszolgáltatásnál, elektronikusan teljesített szolgáltatásnál, illetőleg az ilyen típusú szolgáltatások közvetítésénél. Emellett beletartoznak a kereskedelmi kapcsolat fogalmába az Áfa. tv. új 15/A. §-a szerinti szolgáltatások (pl. a közösségen belüli teherközlekedés). Azok az áfa-alanyok tehát, akik a közösségen belül ilyen típusú szolgáltatásokat nyújtanak, illetőleg vesznek igénybe, azt kötelesek bejelenteni az APEH-hoz, mely alapján a adóhatóság közösségi adószámot állapít meg számukra, amit a közösségen belüli kereskedelmi tevékenységükkel kapcsolatban használniuk kell. A bejelentési kötelezettség alól a törvény a szolgáltatások körében mentesíti az egyszerűsített vállalkozói adó alanyait. Az említett szolgáltatások miatt tehát nem kapnak közösségi adószámot az eva-alanyok, mely különös jelentőséggel bír tekintettel arra, hogy egyébként az egyszerűsített vállalkozói adóról szóló 2002. évi XLIII. törvény 2. § (5) bekezdésének d) pontja és 3. § (1) bekezdésének i) pontja értelmében a közösségi adószámmal rendelkező adózó nem lehet eva-alany.

Azok a már működő áfa-alanyok, akik/amelyek közösségi kereskedelmet kívánnak folytatni, előzetesen kötelesek közösségi adószámot kérni az APEH-tól. Ez alól kivételt képez a kizárólag adólevonásra nem jogosító tevékenységet folytató adóalany, az alanyi adómentességet választó adóalany és a mezőgazdasági tevékenységet folytató, különleges jogállást választó adóalany. Ez a személyi kör, valamint az áfa-alanynak nem minősülő adófizetésre kötelezett jogi személy és az eva-alany abban az esetben köteles közösségi adószámot kérni, ha közösségen belüli beszerzéseinek adó nélkül összesített ellenértéke az adóévben meghaladja a 10 000 eurót és ezért belföldön kell beszerzései után áfát fizetnie. Az értékhatár alatt is választhatja a belföldi áfa fizetést e személyi kör, amely e választását a tárgyévre vonatkozóan az előző adóév utolsó napjáig be kell jelentenie az APEH-nak.

A paragrafus ezen túlmenően - a módosuló Áfa. tv-nek megfelelően - esetenként meghatározza a közösségi áfa szabályok alapján eljáró, az állami adóhatóságnál bejelentkezni (mint pl. a távértékesítést végző, más tagállami illetőségű áfa-alany), illetőleg közösségi adószámot kérni köteles adózókra vonatkozó szabályokat.

A 3. §-hoz

A paragrafus nem változtat érdemben a hatályos előírásokon, csupán a közösségi kereskedelemmel összefüggő módosítások miatt az eddig az Art. 22. § (4) bekezdésében szereplő, a közösségi adószám év közbeni törlésére vonatkozó rendelkezést - az áttekinthetőség érdekében - a 24. § (7) bekezdésében szerepelteti.

A 4. §-hoz

Ld. a 4. számú melléklet indokolását.

Az 5. §-hoz

Ld. a 4. számú melléklet indokolását.

A 6. §-hoz

Az Art. 60. §-a tartalmazza a behajtási jogsegély különböző formáira (a végrehajtáshoz szükséges adatok átadására, a behajtás alapjául szolgáló okiratok kézbesítésére, biztosítási intézkedés, illetőleg végrehajtási cselekmény foganatosítására) egyaránt alkalmazandó közös szabályokat.

A törvény a 76/308/EGK tanácsi irányelv 2001. évi módosításának megfelelően rögzíti a jogsegély tárgyi hatályát, meghatározza, mely adónemekben fennálló tartozások tekintetében kérhető közreműködés a KKI-tól, illetőleg a magyar adóhatóság mely esetben fordulhat jogsegélyért valamely más tagállam adóhatóságához.

A közösségi joganyag és a magyar adatvédelmi szabályokkal egyaránt összeegyeztethető módon határozza meg az Art. azt a személyi kört, akik a behajtási jogsegély végrehajtásának keretében adótitoknak minősülő információk birtokába juthatnak.

Szintén itt rögzíti a jogszabály azt, a megkeresés elutasítása alapjául szolgáló indokot, mely alapján valamennyi behajtási jogsegély iránti megkeresés elutasítható. A KKI az elévült követeléssel kapcsolatos adatszolgáltatásra, kézbesítésre vagy behajtásra irányuló kérelem teljesítését egyaránt megtagadhatja.

A behajtás, illetőleg a biztosítási intézkedés iránti megkereséshez az annak alapjául szolgáló végrehajtható okiratot is mellékelni kell. A magyar szabályok szerint önadózás esetén a fizetendő adót (adóelőleget) tartalmazó bevallás is végrehajtható okiratnak minősül [Art. 145. § (1) bekezdés b) pontja]. Mivel azonban ez esetenként több száz oldal csatolását tenné szükségessé, a törvény - az eljárás megkönnyítése érdekében - kimondja, hogy a behajtási jogsegély iránti megkeresés esetén végrehajtható okirat az adóhatóság követelését tartalmazó hátraléki kimutatás is.

A 7. §-hoz

Az Art. az egyes jogsegély-formáknál külön-külön meghatározza a megkeresés elutasításának indokait. Az Art. 61. § (2) bekezdése az adatkérésre irányuló megkeresés elutasításának eseteit sorolja fel.

A 8. §-hoz

A 76/308/EGK tanácsi irányelv kimondja, hogy az adóhatóság a külföldről érkező megkeresésben feltüntetett követelésre a hazai szabályok szerint késedelmi pótlékot számít fel. Ennek részletszabályait, a pótlékfelszámítás módját, időtartamát és mértékét a törvény az eljárás sajátosságainak megfelelően határozza meg.

A 9. §-hoz

A magánszemélyektől, cégektől, illetőleg szervezetektől a legkülönbözőbb eljárásokban kérik jövedelmük, illetőségük, vagy éppen adófizetési kötelezettségük teljesítésének igazolását. Az igazolást a hatályos szabályok szerint az adózó ügyében eljárni jogosult, hatáskörrel és illetékességgel rendelkező APEH igazgatóság állíthatja ki. Az igazolások beszerzésének megkönnyítése érdekében a törvény lehetővé teszi, hogy az adózó - függetlenül attól, hogy adóügyében egyébként melyik igazgatóság jogosult eljárni - bármelyik APEH igazgatóságnál megkaphassa igazolását.

A 10. §-hoz

A paragrafus az egyéb törvényi változásokkal összhangban szabályozza a vámhatóság hatáskörét, külön nevesítve a regisztrációs adót, és az energiaadót, valamint az Áfa. tv. rendelkezéseihez igazodva azon személyi kört, melynek adóztatása a vámhatóság feladata.

A 11. §-hoz

Az APEH és a vámhatóság egyes szervei - az általános eljárási szabályok értelmében - a hatáskörükbe tartozó ügyekben illetékességi területükön járhatnak el. Az adóellenőrzések sajátosságaiból adódóan előfordulnak olyan esetek, amikor ellenőrzési cselekményeket az illetékességi területen kívül kell végezni, azonban az ügy másik, a továbbiakban illetékességgel rendelkező szervhez történő áttétele lassítaná az eljárást és ezáltal nagymértékben rontaná annak hatékonyságát. Ezért a hatályos Art. lehetővé teszi az APEH esetében, hogy az elnök engedélyével az igazgatóság az illetékességi területén kívül is végezhessen ellenőrzést. A törvény a jövedéki adóügyekre vonatkozóan a vámhatóságra is kiterjeszti ezt a lehetőséget, mely esetben az engedélyt az illetékességen kívüli eljáráshoz a VPOP parancsnokának kell megadnia.

Az általános forgalmi adó szabályok betartásának hatékonyabb ellenőrzése érdekében a törvény az általános forgalmi adó alanyok tulajdonában lévő kereskedelmi mennyiségű áru szállításához az áru eredetét hitelesen igazoló dokumentumot követel meg, melynek ellenőrzésére a vámhatóságot jogosítja fel. A vámhatóság a szállítást végző magánszemélyt nyilatkoztatja arról, mely áfa-alany javára végzi a szállítást, illetőleg ellenőrzi az áru eredetét. A nyilatkoztatás az Art. 48. §-ában szabályozott nyilatkozattétel egy különös, e körben alkalmazandó formája. A nyilatkozatról, illetőleg az ellenőrzésről készített jegyzőkönyvet a vámhatóság - az áfa kötelezettségek ellenőrzéséhez - megküldi az állami adóhatóságnak.

A 12. §-hoz

A Tanács 2001/115/EK számú rendelete az adóadminisztrációs terhek csökkentése céljából arra kötelezi a tagállamokat, hogy 2004. január 1-jétől tegyék lehetővé az elektronikus számla kibocsátását. Ennek köszönhetően az általános fogalmi adó alanya nem kényszerül a papír alapú dokumentáció vezetésére, megőrzésére, a számla kizárólag elektronikus adat formájában jelenik meg. Hazánk a csatlakozása napjától az áfa-törvényben foglalt felhatalmazás alapján kiadott miniszteri rendelet megalkotásával teljesíti ez irányú jogharmonizációs kötelezettségeit.

A számla kibocsátásának részletszabályai mellett adóigazgatási jelentőséggel az elektronikus adatok ellenőrzéséhez szükséges feltételek megteremtése bír. A törvény arra kötelezi az adózót, hogy az ellenőrzés során az elektronikus formában tárolt iratait és az adózással összefüggő egyéb elektronikus adatait felhívásra az adóhatóság rendelkezésére bocsássa. Az előírások a korábbi szabályokhoz képest enyhülnek azzal, hogy eltekintenek az adatok megjelenítéséhez, értelmezéséhez szükséges számítástechnikai program átadásától, amely a gyakorlati tapasztalatok szerint némely esetben aránytalan terhet rótt az adózókra. A törvény megelégszik azzal, ha az adózó a gyakorlatban a legnagyobb számban alkalmazott adatformátumok egyikébe - egyszerű és számottevő költségvonzattal nem járó művelettel - átalakítja a nyilvántartását, és csak az adatállományt bocsátja az adóhatóság rendelkezésére.

A 13. §-hoz

A rendelkezés a módosuló Áfa törvénnyel és a regisztrációs adóról szóló törvénnyel összhangban szabályozza, hogy a vámhatóság mely esetben veti ki a hatáskörébe tartozó adót. A hatályos szabályok szerint a termékimportot terhelő áfát a vámhatóság határozattal állapítja meg (kiveti). A törvény szerint szűkül a kivetéssel megállapított termékimport áfa köre. Egyrészt az Áfa törvény rendelkezéseinek értelmében termékimport alatt a csatlakozástól csak a harmadik országból (nem tagállamból) történő behozatalt kell érteni és e körön belül is csak az áfa levonásra nem jogosultak esetében veti majd ki a termékimport utáni áfát a vámhatóság, míg a többi áfa-alany - az adóelszámolás gyorsabbá és egyszerűbbé tétele érdekében - maga állapítja meg és vallja be fizetendő adókötelezettségét és szerepelteti ugyanazon bevallásában a levonható összeget.

Az adókötelezettségek egyszerűbb teljesítése érdekében az áfa bevallásra nem kötelezett személyek esetében az új, más tagállamban vásárolt személygépkocsi után fizetendő áfát a vámhatóság a regisztrációs adóval együtt kiveti, mentesítve ezzel ezt a személyi kört az új személygépkocsi vásárlása miatt keletkező külön áfa bevallási kötelezettség alól.

A 14. §-hoz

A feltételes adómegállapítási eljárás egy, az adózó kérelmére induló díjköteles eljárás, melynek során a Pénzügyminisztérium az adózó jövőben megvalósuló ügyletének adójogi konzekvenciáit az adóhatóságra kötelező határozattal állapítja meg. Az Art. nem rendelkezik a feltételes adómegállapítás iránti kérelem visszavonásáról, ezért e kérdésben a háttérszabályként alkalmazandó államigazgatási eljárás általános szabályairól szóló törvény 14. §-ának (1) bekezdése lenne az irányadó, mely szerint az ügyfél az eljárás megindítására vonatkozó kérelmét a határozat jogerőre emelkedéséig visszavonhatja. E szabály értelmében az adózó - amennyiben rá nézve kedvezőtlen a feltételes adómegállapítás tárgyában hozott elsőfokú határozat - visszavonhatná kérelmét, mely a határozat visszavonását eredményezné. A feltételes adómegállapítás lényege azonban nem az adózó számára kedvező adójogi következmények megállapítása, hanem a jogbiztonság érdekében egy jövőben megvalósuló ügylet adóterheinek (adójogi minősítésének) előzetes meghatározása. Ezért indokolatlan a kérelem visszavonásának lehetőségét a határozat jogerőre emelkedéséig biztosítani.

A 15. §-hoz

Az APEH hátralékállományában évről-évre nő a kisösszegű (100 ezer forint alatti) tartozások száma, melyek behajtásában alacsonyak eredményességi mutatói, tekintettel arra, hogy az adóhatóság végrehajtási kapacitása adott, ezért végrehajtási tevékenységét szükségszerűen a nagy összegű tartozások behajtására kell koncentrálnia. A kisösszegű tartozások behajtásában ugyanakkor lényegesen eredményesebbek a bírósági végrehajtók, sikerarányuk 60-70 százalékos.

A törvény ezért az adóhatósági végrehajtási tevékenység hatékonyabbá tétele érdekében - mintegy bővítve a végrehajtási kapacitást - az illetékhivatalokhoz és az önkormányzati adóhatóságokhoz hasonlóan a magánszemélyt terhelő adótartozások tekintetében az Adó- és Pénzügyi Ellenőrzési Hivatalt is feljogosítja arra, hogy az adótartozások végrehajtását bírósági végrehajtó útján foganatosítsa. A bírósági végrehajtók „bevonása” az adóvégrehajtásba költségvetési kiadást nem jelent, tekintettel arra, hogy a bírósági végrehajtók piaci alapon működnek, díjazásukat a behajtott összegből kell fedezniük. Hosszú távon várható pozitív hatása az érzékelhető és hatékony végrehajtói jelenlétnek és tevékenységnek pedig a fizetési fegyelem általános javulása.

A 16. §-hoz

Az Európai Tanács 2002/38/EK számú irányelve az adóadminisztráció egyszerűsítésére kötelezi a tagállamokat az olyan általános forgalmi adó alanyok vonatkozásában, akik (amelyek) a tagállamok területén kívülről az általános forgalmi adó alanyának nem minősülő személynek nyújtanak elektronikus szolgáltatást. Ezek az adóalanyok az irányelv rendelkezéseinek értelmében egyetlen, a választásuk szerinti tagállam adóhatóságánál teljesítik - az eddig az egyes tagállamok irányában külön-külön fennálló - bejelentési, adóbevallási és adófizetési kötelezettségüket. Eljárásuk megkönnyítése érdekében adókötelezettségeiknek elektronikus úton tehetnek eleget az Art. új 8. számú melléklete szerint. Ezért a törvénynek az elektronikusan bevallók, illetőleg adatszolgáltatók körét felsoroló rendelkezése is kiegészül ezzel a személyi körrel.

A törvény arra kötelezi az adózót, hogy az ellenőrzés során az elektronikus formában tárolt iratait és az adózással összefüggő egyéb elektronikus adatait felhívásra az adóhatóság rendelkezésére bocsássa. Az előírások a korábbi szabályokhoz képest enyhülnek azzal, hogy eltekintenek az adatok megjelenítéséhez, értelmezéséhez szükséges számítástechnikai program átadásától, amely a gyakorlati tapasztalatok szerint némely esetben aránytalan terhet rótt az adózókra. A törvény megelégszik azzal, ha az adózó a gyakorlatban a legnagyobb számban alkalmazott adatformátumok egyikébe - egyszerű és számottevő költségvonzattal nem járó művelettel - átalakítja a nyilvántartását, és csak az adatállományt bocsátja az adóhatóság rendelkezésére. Az adóhatóság ennek érdekében a hivatalos lapjában rendszeresen, internetes honlapján pedig folyamatosan közzéteszi az általa ismert és ellenőrzésre alkalmas formátumokat.

A 17. §-hoz

Az Art. 181. §-a tartalmazza a törvény jogharmonizációs záradékát, felsorolva azokat a tanácsi és bizottsági irányelveket, melyekkel harmonizáló szabályok már beépültek, illetőleg a módosítással beépülnek a törvénybe. Új elemként kiemelendő a kamatozó megtakarítási formákra, illetőleg az elektronikus szolgáltatást nyújtókra vonatkozó irányelvek szerepeltetése a záradékban.

A 18. §-hoz

E paragrafus rendelkezik az adózás rendjéről szóló törvény mellékleteinek módosításáról, illetőleg kiegészítéséről.

A 19. §-hoz

Meghatározott esetekben - pl. a társadalombiztosítási egyezményeink és az EGT vonatkozó rendelete értelmében - a biztosítási kötelezettség kiterjed más állam hazánk területén jövedelemszerző tevékenységet folytató polgáraira is, még akkor is, ha foglalkoztatójuk belföldi jogszabályok alapján bejegyzésre nem kötelezett. Ez utóbbi esetben az egyébként a foglalkoztatót terhelő, a társadalombiztosításról szóló jogszabályokban meghatározott kötelezettséget a foglalkoztató képviselőjeként eljáró magánszemély teljesíti. A törvény e képviselőként eljáró magánszemély esetében nem bevételként nevesíti a foglalkoztatót terhelő járulék-hozzájárulás külföldi munkáltató által történő megelőlegezése, megtérítése címén megszerzett összeget, hiszen az említett összegeknek a magánszemély végső soron csak „postása”, jövedelme ily módon nem keletkezik.

A 20. §-hoz

A törvény pontosítja az adóhatósági adómegállapítás alól kivételként kezelt esetek körét.

A 21. §-hoz

A törvény pontosítja, hogy külföldön megfizetett adóként csak a magánszemélyt ténylegesen, azaz véglegesen terhelő külföldi adófizetési kötelezettség vehető figyelembe, azaz a külföldön megfizetett adóból a magánszemélynek bármilyen okból visszajáró összeg a belföldi adókötelezettség csökkentésénél nem vehető figyelembe.

A 22. §-hoz

A személyi jövedelemadóról szóló törvény 2003. óta külön adókedvezménnyel ösztönzi az információs társadalom terjedését. Az első év működési tapasztalatai alapján indokolt az adókedvezményre jogosultak körének kiterjesztése minden magánszemélyre, ezáltal ugyanis még szélesebb körben válik lehetővé a korszerű számítástechnikai eszközök beszerzése. Az államháztartás egyensúlyi helyzete azonban ezzel egyidejűleg szükségessé teszi „önerő” megkövetelését is, ezért a törvény a számítógép, számítástechnikai eszköz megszerzésére fordított összeg 50 százalékában határozza meg a kedvezmény mértékét. Az arányos közteherviselés elvének érvényesülése érdekében az adókedvezmény 3,4 millió forint éves jövedelemig érvényesíthető teljes összegben, majd 4 millió forintos éves jövedelemig az érvényesíthető összeg fokozatosan csökken.

A 23. §-hoz

A törvény a Tanács kamatozó megtakarítási formákból eredő jövedelmek adóztatásáról szóló 2003/48/EK számú irányelvével összefüggésben a kamatot juttató kifizető feladatai között nevesíti az irányelv hazai jogban történő hatályosulását jelentő, az adózás rendjéről szóló törvényben megjelenő szabályok alkalmazását.

A 24. §-hoz

Természetbeni juttatásnak minősül a vetélkedő, verseny díjként, illetve reklám céljából  ingyenesen vagy kedvezményesen nyújtott termék vagy szolgáltatás, ha az nem nyereményadó köteles.

A 25. §-hoz

A törvény - elsősorban az adóadminisztrációt mérséklendő - bővíti azon követelések körét, amelyek után a kifizetőnek nem kell a kamatkülönbözetből származó jövedelmet megállapítania.

A 26. §-hoz

A törvény az ún. jogharmonizációs záradékot kiegészíti a 2003/48/EK számú irányelvvel.

A 27. §-hoz

Az európai uniós csatlakozással összefüggő, időközben bekövetkező egyes törvénymódosítások kapcsán szükségessé vált a járulékszabályozási törvény egyes technikai jellegű szabályainak módosítása.

A Tbj. 4. §-ának b) pontja új alponttal egészül ki, amely szerint egyéni vállalkozó a 2. alpont alatt felsorolt egészségügyi vállalkozó is.

A Tbj. 4. §-ának c) és d) pontjában meghatározott „társas vállalkozás”, valamint a „társas vállalkozó” fogalma kiegészül az európai gazdasági egyesülés, valamint az európai gazdasági egyesülés tagjának felsorolásával.

A Tbj. 4. § f) pontban meghatározott saját jogú nyugdíjas fogalmat a - magyar nyugdíjbiztosítás igazgatási szervei által a rájuk irányadó jogszabályok alapján megállapított saját jogú öregségi-, rokkantsági-, baleseti nyugdíj mellett - ki kellett terjeszteni az EGT tagállamok jogszabályai alapján megállapított saját jogú öregségi-, rokkantsági-, baleseti nyugdíjra is.

A törvény új külföldi-belföldi fogalom megállapítást tartalmaz. A Tbj. 4. §-ának j) pontjában meghatározott „külföldi” alatt az a személyt kell érteni, aki nem minősül belföldinek. Az u) pontban meghatározott „lakóhely” fogalom nem lép hatályba, helyébe a törvény új „belföldi” fogalmat hoz létre, amely tételesen felsorolja azokat a személyeket, akiket belföldinek kell tekinteni. Ezek a személyek: a polgárok személyi adatainak és lakcímének nyilvántartásáról szóló 1992. évi LXVI. törvény 4. § (1) bekezdésében meghatározott személyek: a Magyar Köztársaság területén élő magyar állampolgárok, a bevándorolt, letelepedési engedéllyel rendelkező személyek (letelepedettek), a menekültként elismert személyek, az Európai Gazdasági Térségről szóló egyezményben részes tagállam állampolgárai (EGT állampolgárok), amennyiben rendelkeznek a magyar idegenrendészeti hatóság által kiadott EGT tartózkodási engedéllyel. E kategóriába tartoznak továbbá a külföldiek beutazásáról és tartózkodásáról szóló 2001. évi XXXIX. törvény 27. §-ában meghatározott személyek (az EGT állampolgár harmadik országbeli állampolgár családtagjai) továbbá az EGT-vel kötött megállapodás alapján a tagállamok állampolgáraival azonos jogállást élvező állam állampolgárai, ha legalább tartózkodási engedéllyel rendelkeznek valamint a hontalan személyek.

A belföldi fogalom változásával összhangban módosítani kell a Tbj. 4. § x) pontjában meghatározott közös háztartás fogalmát.

A csatlakozást követően a magyar társadalombiztosítási szabályok szerint biztosítottá váló EGT állampolgárok a magyar kétpilléres nyugdíjrendszer részesei lesznek. A szövegmódosítás értelmében az EGT állampolgár akkor válik kötelezően magánnyugdíjpénztár tagjává, ha első biztosítási jogviszonyát a Magyar Köztársaság területén létesíti, azt megelőzően más államban biztosítási jogviszonnyal nem rendelkezett. A törvény a nyugdíjpénztári törvény módosításával összhangban a Tbj. 4. §-ának n) és o) pontjának módosítását is kezdeményezi.

A 28-29. §-hoz

A Tbj. 13. § a) pontjának a 2001. évi LXX. törvény 27. §-ával megállapított szövegét módosítani kellett, mivel időközben a 1408/71/EGK rendelet hatálya 2003. január 1-jével a 859/2003/EGK rendelet alapján elfogadott módosítások miatt már a harmadik országok állampolgáraira is kiterjed. Ezzel a módosítással függ össze a 11. § b) pontjának módosítása is.

A 30-32. §-hoz

A belföldi fogalom módosításával függ össze az egészségügyi szolgáltatásra jogosultak körét megállapító, a megállapodás megkötésének lehetőségét biztosító és a 11 százalékos egészségügyi hozzájárulás fizetésének kötelezettségét megállapító rendelkezések módosítása.

A 33-34. §-hoz

A törvény egyéb, az ÁNTSZ adatkezelésére, az elektronikus úton teljesíthető magán-nyugdíjpénztári bevallásokra vonatkozó pontosításokat is tartalmaz. A tagdíjkövetelések felszámolási eljárás során történő érvényesítésére vonatkozó szabályozás pedig összhangot teremt a költségvetés, illetve a társadalombiztosítás pénzügyi alapjainak javára történő követelések érvényesítésére vonatkozó rendelkezéssel.

A 35. §-hoz

Az önkéntes kölcsönös biztosító pénztári törvény pénztártagság létesítésére vonatkozó szabályozása módosul. A jövőben az egyes országok állampolgárai közötti valamennyi különbségtétel megszűnik, és azonos feltételek mellett léphetnek be önkéntes pénztárba. A módosítás célja a személyek szabad áramlására vonatkozó EU előírásoknak való megfelelés megteremtése.

A 36. §-hoz

A magán-nyugdíjpénztári törvény módosítása a Tbj. szabályaival összhangban meghatározza, hogy az EU-csatlakozást követően ki minősül magán-nyugdíjpénztári belépésre kötelezett pályakezdőnek. Eszerint 2004. április 30-át követően az a 42. életévét be nem töltött természetes személy köteles magán-nyugdíjpénztári tagságot létesíteni, aki életében először Magyarországon válik biztosítottá. Nem kell magánnyugdíjpénztárba belépnie annak, aki Magyarországon történő első munkavállalását megelőzően bármely más külföldi államban kezdte pályáját. (Tehát az ottani szabályok szerint már volt kötelező társadalombiztosításban biztosított.) Ez egyaránt vonatkozik mind a magyar, mind a külföldi állampolgárokra. Ezen személyek kötelezően kizárólag a társadalombiztosítási nyugdíjrendszerben lesznek biztosítottak, önkéntesen azonban dönthetnek valamely magánnyugdíjpénztárba történő belépésről is. Erre a 42. életévét be nem töltött személyeknek a Magyarországon első alkalommal történő biztosítottá válásuk időpontját követő három hónapon belül van lehetőségük. Ez a szabályozás számottevően csökkenti a kis összegű számlák kezeléséből, valamint a csekély mértékű szolgáltatás nyújtásából adódó adminisztratív terhek előfordulásának lehetőségét. A módosítás összhangban van a személyek szabad áramlására vonatkozó EU előírásokkal is.

A 37. §-hoz

A rendelkezés pontosan meghatározza, hogy a Magyarországon lakóhellyel nem rendelkező irányított pályakezdőt melyik területi pénztárba kell beléptetni.

A 38. §-hoz

A rendelkezés rögzíti, hogy a magán-nyugdíjpénztári tagsági jogviszony megszűnésének valamennyi esetében - tehát nemcsak átlépéskor, hanem halálozás, visszalépés miatti átutaláskor - hozamot kell fizetni a jogviszony megszűnésének időpontja és a követelés átutalásának napja közötti időszakra.

A 39-40. §-hoz

Az árak megállapításáról szóló 1990. évi LXXXVII. törvény módosítása a támogatott gyógyszerek egyedi határozatban történő hatósági ármegállapítását teszi lehetővé, és felhatalmazást kap a Kormány a kiskereskedelmi forgalomban felszámítható legmagasabb ár megállapítás részletes szabályainak meghatározására.

A 41. §-hoz

Nem indokolt a nem bankszámlapénz jellegű pénz kizárása az újraszabályozott óvadék tárgyi hatálya alól, így az irányelv alapján megalkotott szabályok mind a bankjegy és érme, mind a bankszámla-követelés formájában létező pénzre kiterjednek. Az „egyéb pénzügyi eszközök” kifejezés az értékpapírokon kívül a Tpt.-ben pénzügyi eszközként definiált egyéb eszközökre utal, amelyek köréből az értékpapírt mint a Ptk.-ban értelmezett fogalmat célszerű külön nevesíteni. Az „egyéb, külön jogszabályban meghatározott pénzügyi eszközök” fordulat egyértelműen a Tpt.-re utal, ennek külön nevesítése nélkül is. Fennmarad a hatályos Ptk. azon szabálya, miszerint az óvadék lehetséges tárgyaként meghatározott dolgoktól eltérő dolgokon alapított óvadék nem érvénytelen, hanem zálogjogként érvényes.

Az Ie. 3. cikkelyének (1) bekezdése mondja ki, hogy a tagállamok nem írhatják elő, hogy a pénzügyi biztosítéki jog létrejöttéhez, érvényességéhez, harmadik személyekkel szembeni hatályosulásához, kikényszeríthetőségéhez, bizonyítás során való elfogadásához bármilyen alakszerűségi követelmény teljesítése szükséges. A 3. Cikkely (2) bekezdése ugyanakkor kimondja, hogy ettől függetlenül az Ie. szabályai csak akkor alkalmazandók, ha a biztosítékot már a jogosult rendelkezésére bocsátották (a jogosult uralma, rendelkezése alá került), és e rendelkezésre bocsátás írásban vagy azzal jogilag egyenértékű módon (más maradandó eszközzel) bizonyítható. A „rendelkezésre bocsátás” fogalmát három további helyen értelmezi az Ie.: a preambulum (9) bekezdésében, az 1. Cikkely (5) bekezdésében, illetve a 2. Cikkely (2) bekezdésében. A preambulum (9) bekezdése szerint a rendelkezésre bocsátás a harmadik személyekkel szembeni (dologi) hatály, illetve az érvényesség egyetlen feltétele, amelyet a tagállamok előírhatnak. A gyakorlatban e bekezdés szerint a rendelkezésre bocsátás birtokbaadást (átadást), átutalást, nyilvántartásba vételt, illetve egyébként történő kijelölést jelent, amely alapján egyértelmű, hogy az eszközök a biztosíték jogosultjának birtokába, ellenőrzése alá kerültek. Ez azonban szintén e bekezdés értelmében nem zárja ki az olyan megállapodásokat, amelyek alapján a kötelezett a biztosíték tárgyául szolgáló eszközöket kicserélheti, a biztosított követelés értékéhez képest túlzott mértékű biztosítékot csökkentheti. Az 1. Cikkely (5) bekezdése szerint a rendelkezésre bocsátás funkciója a biztosítékul lekötött eszközök azonosíthatósága, meghatározhatósága. E célból dematerializált értékpapírok esetében elegendő azt bizonyítani, hogy az értékpapírokat az adott számlán jóváírták. Tehát nem a zálogszerződést kell írásbeliséghez kötni, hanem a rendelkezésre bocsátás (polgári jogi értelemben: fizikai eszköz esetében birtokbaadás, számlaeszköz esetében jóváírás) kell, hogy bizonyítható legyen - írásban, elektronikus úton vagy más maradandó eszközzel, ahogy ezt az Ie. 2. Cikkelyének (3) bekezdése meghatározza. A Ptk. 270. § (2) bekezdése az újraszabályozott óvadék mint sajátos zálogjog érvényes létrejöttének feltételeként szabályozza a rendelkezésre bocsátást, vagyis az átadást és az e szakasz alkalmazásában átadásnak minősített számlán való jóváírást és minden olyan eljárást, amely alapján az óvadék tárgya egyértelműen azonosítható módon a kötelezett hatalmából a jogosult hatalmába kerül vagy a kötelezett korlátlan rendelkezése alól egyébként kikerül.

Az átadás (birtokátruházás) nélkül alapított „óvadékra” a zálogjog szabályait kell alkalmazni. Ez talán külön szabályozás nélkül is egyértelmű, ennek kifejezett kimondása azonban egyértelművé teszi, hogy az át nem adott óvadék zálogjogként érvényes lehet. (Az átadás hiánya miatt óvadékként érvénytelen jogügylet zálogjogként érvényes: az érvénytelen jogügylet más ügyletbe fordulhat át, conversio.)

Az átadás tágan értelmezendő: a tényleges fizikai átadás mellett ide értendő a bankszámlán, értékpapírszámlán (értékpapír-alszámlán) vagy értékpapír letéti számlán való jóváírás is. A Tpt. 144. §-a rendelkezik arról, hogy a számlavezető zárolt értékpapír-alszámlára vezet át (zárol) minden olyan értékpapírt, amelyet szerződés stb. alapján harmadik személyt megillető jog terhel. Az értékpapír-alszámlára való átvezetés (zárolás) a jóváírás egy fajtája, ti. az értékpapírszámla és az értékpapír-alszámla között.

A törvény tiszteletben tartja a felek szerződési szabadságát, nem zárja ki, hogy a felek óvadék helyett zálogjog formájában adják biztosítékul a bankszámla-követelést, értékpapírt stb. Ebben az esetben természetesen a zálogjog szabályai szerint kell eljárniuk. A Ptk. 267. § (3) bekezdés második mondata ennek megfelelően fenntartható, mivel a módosítás nem kívánja kizárni, hogy a felek óvadék helyett követelésen fennálló zálogjogot alapíthassanak a bankszámla-követelésen.

Az Ie. 5. cikkelye mondja ki, hogy a korlátozott dologi jogként alapított biztosíték (azaz a magyar átültetés szerint az óvadék) esetében a tagállamoknak milyen jogokat kell biztosítaniuk a jogosult részére a biztosíték tárgyának használata vonatkozásában. Eszerint jogosult kell, hogy legyen az eszközök használatára, értve ez alatt a tulajdonosként való rendelkezés (értékesítés) jogát is, azonban legkésőbb a biztosított követelés esedékessé válásáig (lejártáig) köteles helyettesítő biztosítékot nyújtani, amely ex lege a biztosíték eredeti tárgyának (a törvény szerint: az óvadék eredeti tárgyának) helyébe lép. A biztosíték (az óvadék) eredeti tárgyának felhasználása, az azzal való rendelkezés tehát nem szünteti meg az eredeti biztosítéki jogot (óvadékot), az egyenértékű fedezettel való helyettesítés nem új óvadékot hoz létre, hanem az eredeti biztosítéki jog (óvadék) ex lege kiterjed a helyettesítő eszközökre.

A biztosított követelés esedékessé válásáig „visszapótlandó”, helyettesítő pénznek és pénzügyi eszköznek egyenértékűnek kell lennie az óvadék eredetileg szolgáltatott tárgyával. Az egyenértékű fedezet fogalmát az Ie. 2. Cikkelyének (1) bekezdés i) pontja határozza meg, külön bankszámlapénz, illetve pénzügyi eszközök esetén. Bankszámla-követelés esetén egyenértékű fedezetnek kell tekinteni a számlán azonos pénznemben elhelyezett, azonos összeget. Pénzügyi eszköz esetén egyenértékű fedezetnek kell tekinteni az azonos kibocsátó, illetve adós által, azonos sorozatban, azonos névértéken, azonos pénznemben kibocsátott másik pénzügyi eszközt, illetve bármely olyan fedezetet, amely a felek megállapodása szerint a pénzügyi eszközökkel kapcsolatos valamely esemény bekövetkeztekor az eredeti zálogtárgy helyébe lép. E meghatározásokat a Ptk. is átveszi.

Az Ie. 5. Cikkelyének (2) bekezdés 2. mondata lehetőséget ad a feleknek arra, hogy szerződésükben megállapodjanak arról, hogy a jogosult kielégítési joga megnyíltakor helyettesítő biztosíték nyújtása helyett a helyettesítő biztosíték értékével csökkentheti a kötelezett tartozását, azaz a kötelezett beszámítás révén csak a nettó tartozás megfizetésére lesz köteles.

A biztosítékul alkalmas eszközök hatékony felhasználását segíti az a piaci gyakorlat, hogy az adós, ha valamely egyéb kötelezettsége teljesítéséhez szüksége van a biztosítékul lekötött eszközökre, jogosult azokat kicserélni egyenértékű más eszközökkel. Ez a gyakorlat a pénzügyi eszközök helyettesíthető jellegén alapul, pontosabban azon, hogy a pénzügyi eszközök szolgáltatására vonatkozó kötelmek fajlagosak. Az eszközök helyettesíthető voltának meghatározásakor értelemszerűen az egyenértékű fedezetnek a felek megállapodásában foglalt meghatározása irányadó. A csere következtében az óvadék nem szűnik meg, nem új óvadék jön létre, hanem az eredeti óvadék marad fenn, változatlan ranghellyel.

A felek megállapodhatnak arra nézve, hogy a hitelező kintlévősége milyen mértékben lesz biztosítékkal fedezve. Az ilyen megállapodás arra is kiterjed, hogy a biztosított követelés és a biztosíték (az óvadék tárgya) értékének egymáshoz viszonyított arányában bekövetkező változás esetén a felek milyen eljárást alkalmaznak a megállapodás szerinti mérték helyreállítása érdekében. A felek megállapodhatnak abban, hogy az óvadék tárgya értékének csökkenésekor vagy a biztosított követelés értékének növekedésekor a kötelezett kiegészítő biztosíték nyújtására köteles, az óvadék tárgya értékének növekedésekor vagy a biztosított követelés értékének csökkenésekor a jogosult a túlzott biztosíték kötelezett részére való kiadására köteles. A kiegészítő biztosítékra ilyenkor ugyanaz vonatkozik mint a helyettesítő biztosítékra: nem új óvadék jön létre, hanem az óvadék eredeti tárgyának sorsát osztja a kiegészítő biztosíték.

A 42. §-hoz

A Ptk. 271. § az Ie. 4. cikkelyét ülteti át. Eszerint a tagállamoknak biztosítaniuk kell, hogy a kielégítési jog megnyíltakor a jogosult bármely pénzügyi biztosítékot érvényesíthet a szerződésben foglaltaknak megfelelően az alábbi módok valamelyikén: a) pénzügyi eszközök esetében értékesítés és a bevételből a követelés kielégítése révén vagy a tulajdonjog megszerzése és közvetlen kielégítés révén, tehát mindkét esetben elszámolási kötelezettséggel; b) bankszámlapénz esetében közvetlen kielégítés révén. Az értékpapírok, pénzügyi eszközök tulajdonjogának megszerzésére akkor van lehetőség az Ie. 4. Cikkelyének (2) bekezdése szerint, ha a felek ebben megállapodtak a pénzügyi biztosítéki szerződésben (az óvadéki szerződésben) és szintén megállapodtak az értékelés módjában. A módosítás abból indul ki, hogy pénz, bankszámla-követelés és nyilvánosan jegyzett piaci árral vagy egyébként az adott időpontban a felektől függetlenül meghatározható árral rendelkező értékpapír és egyéb pénzügyi eszköz esetében a biztosíték (az óvadék tárgya) értéke a felek számára egyértelmű, nem vitatható, e körben tehát minden további követelmény nélkül biztosítani kell a közvetlen kielégítés jogát, a hatályos szabályozással egyező módon. Egyéb, a tőkepiacon nem forgalmazott, nyilvánosan jegyzett piaci árral vagy egyébként az adott időpontban a felektől függetlenül meghatározható árral nem rendelkező értékpapír (például egy zártkörűen működő részvénytársaság részvényei) és egyéb pénzügyi eszköz esetében a jogosult a közvetlen kielégítés jogát csak akkor gyakorolhatja, ha a felek szerződésükben a közvetlen kielégítés jogáról megállapodtak és az értékelés módját szerződésükben meghatározták. E követelményekre az Ie.-vel összhangban azért van szükség, mert e körben a biztosíték (az óvadék tárgya) értéke vitatható, nem áll rendelkezésre olyan piac, ahol az adott értékpapírokkal vagy egyéb pénzügyi eszközökkel rendszeresen, szervezett formában kereskednek és azokat rendszeresen értékelik.

Az Ie. 4. Cikkelyének (4) bekezdése szerint a pénzügyi biztosítéki jog érvényesítésének módját a felek megállapodása szabályozza. Nem írható elő az adós előzetes értesítésének kötelezettsége, az értékesítés feltételeinek bírósági, vagy más hatósági jóváhagyáshoz kötése, nyilvános árverés vagy bármilyen egyéb szabályozott eljárás tartásának kötelezettsége, illetve a kielégítési jog megnyílta után bármilyen időtartam eltelte az értékesítés előtt. A 4. Cikkely (6) bekezdése szerint azonban ez nem érinti azokat a tagállami jogszabályokat, amelyek célja az, hogy a biztosított követelés és a biztosíték tárgyának értékesítése, illetve értékelése kereskedelmi szempontból ésszerű módon történjék. A preambulum (17) bekezdése szerint az Ie. célja, hogy a kielégítési jog gyakorlása gyors és formalitásoktól mentes legyen, hogy ezáltal elősegítse a pénzügyi stabilitást és megakadályozza az egyik fél nemteljesítése következményeinek „továbbgyűrűzését”, másrészt azonban az Ie. nem akadályozza a tagállamokat abban, hogy fenntartsanak vagy bevezessenek olyan szabályokat, amelyek a bíróságok utólagos kontrollját lehetővé teszik a kötelezett és harmadik személyek érdekében. Ennek során a bíróság azt vizsgálhatja, hogy a kielégítési jog gyakorlása (értékelés, értékesítés) kereskedelmi szempontból ésszerű módon történt-e. A törvény nem írja elő konkrétan, hogy hogyan kell az értékesítésnek történnie a felek ilyen értelmű megállapodása esetén, megelégszik az Ie. által használt generálklauzula átvételével: a kötelezett bírósághoz fordulhat, ha úgy véli, hogy a jogosult kereskedelmi szempontból nem ésszerűen járt el az értékesítés során. Az Ie. nem kötelezettségként írja elő e mérce bevezetését, csak lehetőségként utal arra, hogy a tagállamok ilyen értelmű rendelkezést fenntarthatnak vagy bevezethetnek. Célszerű élni e lehetőséggel, azaz biztosítani, hogy a kötelezett bírósághoz fordulhasson abban az esetben, ha úgy találja, hogy a jogosult általi értékesítés nem megfelelő módon történt. Erre a hatályos Ptk. alapján a tisztességtelen szerződéses kikötések megtámadásának formájában lenne lehetősége, azonban erre az általános szerződési feltételek körén kívül csak fogyasztói szerződés esetén van lehetőség a Ptk. 209/A. § szerint, azaz például két gazdálkodó szervezet közötti óvadéki szerződés értékesítésre vonatkozó kikötését a kötelezett nem támadhatja meg, ha az nem minősül általános szerződési feltételnek. Ha a kikötés általános szerződési feltételnek minősül, a Ptk. szerint a jóhiszeműség és tisztesség követelményének mércéje alkalmazandó, amely azonban nem feltétlenül azonos a kereskedelmi ésszerűség követelményével. Ezért célszerű az óvadékból való kielégítési jog értékesítés formájában való gyakorlását szabályozó szerződéses kikötések körében a kereskedelmi ésszerűség mércéje szerinti kontrollt biztosítani.

A zálogtárgyak bírósági végrehajtáson kívüli értékesítésének szabályairól szóló 12/2003. (I. 30.) Korm. rend. 1. §-ának (1) bekezdése egyrészt csak a Ptk. 257. §-a szerinti megállapodás alapján történő értékesítés esetén rendeli alkalmazni a rendelet szabályait, másrészt ugyanezen § (3) bekezdése kimondja, hogy a rendelet rendelkezéseitől a felek eltérhetnek, amennyiben azt jogszabály lehetővé teszi. Továbbá a rendelet a zálogtárgyak értékesítéséről rendelkezik, nem pedig az óvadék tárgyának értékesítéséről, a tervezet szerinti Ptk. 271/A. § pedig csak annyiban utal a zálogjog szabályaira, amennyiben az óvadék szabályai eltérő rendelkezést nem tartalmaznak. Így e Korm. rendelet alkalmazása az óvadék körében kizárt.

A 271. § (2) bekezdésében szükséges külön kiemelni, hogy a kereskedelmi szempontból ésszerűtlen szerződési kikötések megtámadhatók - az irányelvi szabállyal összhangban. Ezt teszi egyértelművé a (4) bekezdés. Az (5) bekezdés pedig azt teszi egyértelművé, hogy nemcsak a kereskedelmi szempontból ésszerűtlen szerződési kikötésnek van szankciója, hanem annak is, ha a kielégítési jog gyakorlása egyébként kereskedelmileg ésszerűtlen módon történt, különösen, ha a jogosult megszegi az ésszerű időn belüli elszámolásra és a felesleg kiadására vonatkozó kötelezettségét. Ez utóbbi kötelezettséget szükséges külön nevesíteni a zálogjogi szabályozáshoz hasonlóan - a (3) bekezdésben foglaltak szerint, egyértelművé kell ugyanis tenni, hogy az óvadék jogosultja is köteles az elszámolásra és a követelését és annak járulékait meghaladó fedezet kiadására.

A 43. §-hoz

Ezen utaló szabály egyértelművé teszi, hogy az óvadék tulajdonképpen nem más, mint egy sajátos zálogjog. Éppen ezért a zálogjog közös szabályai megfelelően alkalmazandók, azaz annyiban, amennyiben az óvadéki szabályok eltérően nem rendelkeznek. Így például nyilvánvaló, hogy a zálogjog érvényesítésére vonatkozó szabályok helyébe az óvadék érvényesítésére vonatkozó kedvezőbb szabályok lépnek. Célszerű kifejezetten kizárni a Ptk. 254. § (2) bekezdés alkalmazását, amely előírja, hogy a zálogszerződést írásban kell megkötni, hiszen ez ellentétes lenne a jogalkotói céllal és magával az Ie.-vel is.

A 44. §-hoz

A törvény az ún. jogharmonizációs záradékot kiegészíti a 2002/47/EK számú irányelvvel.

A 45. §-hoz

Az 1346/2000/EK rendelet szerint az a tagállam rendelkezik joghatósággal a fizetésképtelenségi főeljárás megindítására, amelynek területén az adós fő érdekeltségeinek központja található, területi fizetésképtelenségi eljárás megindítására pedig az a tagállam, amelynek területén az adósnak telephelye található. Az eljárásban az alkalmazandó jog az eljárás megindításának helye (fóruma) szerinti jog, a lex fori concursus. Külön kiemeli a Rendelet, hogy a lex fori concursus alapján kell megítélni, hogy egy adott tagállamban indítható-e fizetésképtelenségi eljárás az adós ellen, azaz az adott tagállam csődtörvényének alanyi hatálya kiterjed-e az adott jogalanyra. Ebből következik, hogy természetes személy ellen Magyarországon az Európai Közösséghez való csatlakozásunkat követően sem lehet fizetésképtelenségi eljárást indítani, mindaddig, amíg a magyar jog nem teszi lehetővé természetes személyek ellen fizetésképtelenségi eljárás megindítását. A csődtörvény 3. §-ának (1) bekezdés a) pontja taxatíve felsorolja, hogy a törvény alkalmazásában mi minősül gazdálkodó szervezetnek. Egyértelművé kell tenni, hogy e rendelkezésből nem következik az, hogy csak a magyar jog szerinti gazdálkodó szervezetek ellen indítható fizetésképtelenségi eljárás. A módosítás lehetővé teszi az új csődtörvény megalkotásáig is, hogy Magyarországon az 1346/2000/EK rendelet szerint fizetésképtelenségi - fő- vagy területi - eljárást lehessen indítani az olyan adós ellen, akinek a fő érdekeltségeinek központja Magyarországon található vagy Magyarországon telephellyel rendelkezik. Ez a magyar hitelezők védelmét is szolgálja, mert a magyar csődtörvény szerinti eljárással érvényesíthetik érdekeiket, s nem kell a külföldi, számukra ismeretlen és jóval drágább eljárást megindítaniuk, vagy abba bekapcsolódniuk. A módosítás így azt is lehetővé teszi, hogy a külföldön megindított főeljárás esetén Magyarországon másodlagos eljárást lehessen indítani, illetve külföldi főeljárás hiányában is a Magyarországon található telephely vonatkozásában területi eljárást lehessen indítani, amelyben a magyar jog alkalmazandó.

Ha az Európai Unió más tagállamában bejegyzett gazdálkodó szervezet fő érdekeltségeinek központja vagy a telephelye Magyarországon található, abban az esetben vagy az adóhatóságnál veszik nyilvántartásba mint adófizetésre kötelezettet, hiszen tevékenységet végez - a fő érdekeltségeinek központjában vagy a telephelyen -, s emiatt adófizetésre kötelezett az adózás rendjéről szóló 2003. évi XCII. törvény (a továbbiakban: Art.) 44. §-ának (3) bekezdése, illetve a társasági adóról szóló törvény (a továbbiakban: Tao.) 2. §-ának (1) és (3) bekezdései alapján, vagy pedig a cégnyilvántartásban veszik nyilvántartásba mint fióktelepet. Mindkét esetben be kell jelenteni az aláírásra-jognyilatkozat tételére jogosult személy nevét, s őt kell a külföldi székhelyű vállalkozásokkal szembeni eljárásokban vezetőnek tekinteni. Végül a meghatározás tartalmaz egy kisegítő szabályt, ha nincs e nyilvántartásokba bejegyzett személy.

A 46. §-hoz

A belföldön illetékes bíróság megjelölése az eljárási törvények alapvető feladata, ezért szükséges a megindítható eljárások tekintetében egyértelművé tenni a módosítással, hogy a hitelezők hova nyújthatják be a kérelmüket.

A 47. §-hoz

A módosítást a Rendelet 21. cikkelye indokolja, amelynek (1) bekezdése szerint bármely fizetésképtelenségi eljárás felszámolója kérheti az eljárást megindító határozat, illetve a felszámolót kijelölő határozat lényeges tartalmának közzétételét egy másik tagállamban, az e másik tagállamban a közzétételre irányadó szabályok szerint. E közzététel a másik tagállam hitelezőinek érdekét védi azért, hogy időben értesüljenek a másik tagállamban megindult eljárásról, követeléseiket bejelenthessék az eljárás felszámolójának, illetve adott esetben másodlagos, területi eljárás megindítását kezdeményezhessék, ha ennek Rendelet szerinti feltételei fennállnak. A Rendelet utal arra, hogy a közzétételnek meg kell jelölnie a főeljárásban kijelölt felszámolót, illetve azt, hogy az eljárás fő- vagy területi eljárás. A Cstv. új 6/B. §-a meghatározza, hogy ezen kívül mit kell a határozat lényeges tartalmának tekinteni, azaz mi az, amit a közzétételre irányuló kérelemnek, illetve magának a közzétételnek feltétlenül tartalmaznia kell. A 21. Cikkely (2) bekezdése lehetővé teszi azoknak a tagállamoknak, amelyekben az adósnak telephelye található, hogy kötelezővé tegyék a közzétételt, vagyis a főeljárás felszámolóját kötelezzék arra, hogy ilyen esetben kérelmezze a telephely szerinti tagállam(ok)ban a határozat lényeges tartalmának közzétételét. A magyar jogalkotó élni kíván e lehetőséggel és kötelező közzétételt ír elő abban az esetben, ha a másik tagállamban fizetésképtelenségi főeljárás alá vont adósnak Magyarországon telephelye található. Ennek elmulasztása esetén a felszámoló felel az ezáltal okozott kárért, például azért a kárért, amely azáltal érte a hitelezőket, hogy a közzététel elmaradása miatt nem tudták időben bejelenteni követeléseiket a főeljárásban. A közzététel mindazonáltal nem feltétele a más tagállamban megindult fizetésképtelenségi eljárás elismerésének, hiszen a Rendelet 16. cikkelye szerint minden tagállam köteles automatikusan elismerni a más tagállamban megindult felszámolási eljárást, pontosabban az eljárást megindító határozatot.

A módosítást a Rendelet 22. Cikkelye indokolja, amely szerint a főeljárás felszámolója kérheti a fizetésképtelenségi eljárás megindulása tényének bejegyzését a más tagállamban vezetett közhitelű nyilvántartásokba. Ahogy a közzététel elrendelésére, úgy az eljárásindítás tényének bejegyeztetésére is csak a bíróság jogosult, ezért erre szintén egy külön eljárást kell létrehozni, amely egy speciális nemperes eljárás. A bejegyzéssel az eljárás be is fejeződik, elrendeléséhez azonban a bíróságnak meg kell vizsgálnia, hogy valóban megindult-e a másik tagállamban az eljárás, s ehhez a szükséges iratokat be kell kérnie. E bejegyzési eljárás a közzétételre irányuló eljáráshoz hasonlóan szintén a Fővárosi Bíróság kizárólagos hatáskörébe tartozik. A magyar jogalkotó él a Rendelet 22. Cikkelyének (2) bekezdése által adott lehetőséggel, miszerint a bejegyzés kötelezően előírható, azaz a más tagállamban megindult eljárás felszámolója kötelezhető arra, hogy kérje az eljárásindítás tényének a közhitelű nyilvántartásokba való bejegyzését abban a tagállamban, ahol az adósnak ingatlan vagyona, illetve egyéb, közhitelű nyilvántartásba bejegyzett vagyona található. Ennek elmulasztása esetén a felszámoló az ezáltal okozott kár megtérítésére köteles, különösen annak a kárnak a megtérítésére, amely azáltal érte a hitelezőket, hogy harmadik személyek a közhitelű nyilvántartásban bízva érvényesen megszerezték az adós vagyonába (a felszámolási vagyonba) tartozó vagyontárgyak tulajdonjogát, mert elmaradt az eljárásindítás tényének a közhitelű nyilvántartásokba való bejegyzése.

Miután a közzétételre, illetve a bejegyzésre irányuló kérelem teljesítése nem köthető helyileg egyik bírósághoz sem, célszerű ezt egy helyre telepíteni, a Fővárosi Bírósághoz, amely a fizetésképtelenségi eljárásokkal foglalkozó, legnagyobb szervezet. Ezért mind a 6/B. § (1) bek. szerinti, nem kötelező, mind a 6. § (4) bek. szerinti, kötelező közzététel, illetve a 6/C. § szerinti kötelező bejegyzési kérelem esetén a Fővárosi Bírósághoz kell benyújtani a kérelmet. Mind a 6/B. §, mind a 6/C. § szerinti eljárás speciális nemperes eljárás, amelynek kizárólagos célja a más tagállamban megindított eljárásról a nem ismert magyar hitelezők tájékoztatása, illetve az adós vagyonával kapcsolatos figyelemfelhívás. A közzététel, illetve a bejegyzés elrendelésével az eljárás be is fejeződik.

A 48. §-hoz

A módosítás lehetőséget biztosít a hitelezők számára ahhoz, hogy a fizetésképtelenségre irányuló kérelmük benyújtásával egyidejűleg, vagy azt követően biztosítási intézkedés meghozatalát kérjék a bíróságtól. Ennek indoka az, hogy a hatályos Cstv. alapján folyó eljárásokban már a felszámolás kezdő időpontjában sincs vagyon a cégekben, vagy olyan kevés van, hogy az még a felszámolási költségek finanszírozására sem elegendő.

A biztosítási intézkedés keretében a bíróság a felszámolói névjegyzékből ideiglenes vagyonfelügyelőt rendel ki abból a célból, hogy az adós vagyonának illegális csökkentését, vagy eltüntetését megakadályozza azalatt az időszak alatt, amíg a bíróság a fizetésképtelenséget vizsgálja, illetőleg annak kérdésében jogerős döntést hoz. A törvény három feltétel teljesüléséhez köti a bíróság intézkedését.

Az első kettő a hatályos Vht.-vel összhangban a hitelezői követelés későbbi kielégítésének veszélyeztetettségét, valamint a követelés létrejöttének közokirattal, vagy teljes bizonyító erejű magánokirattal történő igazolását írja elő. Annak érdekében, hogy az ideiglenes vagyonfelügyelő tevékenységének finanszírozása biztosítva legyen, jogi személyiség nélküli adós esetén 150 000 forintot, jogi személyiséggel rendelkező adós esetén 300 000 forintot kell a hitelezőnek előlegeznie és bírósági letétbe helyeznie. Hangsúlyozni kell, hogy a hitelező csak előlegezi az ideiglenes vagyonfelügyelő díját, annak viselése attól függ, hogy a bíróság a felszámolást elrendeli-e.

A törvény előzetes egyetértési jogot biztosít az ideiglenes vagyonfelügyelő részére az adós cég minden olyan szerződésével vagy más jognyilatkozatával kapcsolatban, amelyet az ideiglenes vagyonfelügyelő tevékenységének megkezdését követően köt. Tekintettel arra, hogy az ideiglenes vagyonfelügyelő tevékenysége alapvetően hitelezővédelmi célokat szolgál, nem feltétlenül indokolt minden olyan, egyébként a cég rendes gazdálkodási körébe tartozó ügylet esetében is megkívánni az előzetes hozzájárulást, amely vagyoni szempontból csekély jelentőségű és az adós normális üzleti tevékenységéhez tartozik. Ezért a törvény lehetőséget biztosít az ideiglenes vagyonfelügyelő számára, hogy meghatározza az ilyen ügyletek körét.

Az ideiglenes vagyonfelügyelő tevékenysége nem sértheti az adós üzleti szempontból rendes gazdálkodását és működését, ezért a törvény csak olyan esetben teszi lehetővé azt, hogy az ideiglenes vagyonfelügyelő megtagadja a hozzájárulását egy jogügylettől, ha az kifejezetten olyannak minősül, amely megkötése esetén egyébként megtámadható lenne.

Az adós cég vezetői kötelesek együttműködni az ideiglenes vagyonfelügyelővel és részére minden olyan segítséget megadni, amely feladatának elvégzéséhez szükséges. Az együttműködési kötelezettség súlyos vagy ismétlődő megsértéséhez a törvény súlyos szankciót, a felszámolás elrendelését köti, függetlenül attól, hogy a cég egyébként fizetésképtelen-e.

Az ideiglenes vagyonfelügyelő tevékenysége a felszámolás kezdő időpontjáig, vagy a felszámolási eljárás megszüntetéséig tart. A tevékenység befejezésének módjától függ az is, hogy az ideiglenes vagyonfelügyelő díját ki viseli. Amennyiben a felszámolási kérelem megalapozott volt, akkor ésszerű, hogy a díj az adóst terhelje. A díj viselése szempontjából ugyanakkor közömbös az, hogy a bíróság a felszámolás elrendelését az ideiglenes vagyonfelügyelő tevékenységét kérő hitelező kérelmére rendelte-e el, vagy más hitelező kérelmére.

Az is indokolt ugyanakkor, hogy ha a felszámolási eljárást a bíróság fizetésképtelenség hiányában megszünteti, akkor az ideiglenes vagyonfelügyelő tevékenységét kérő hitelező viselje ennek költségeit.

A 49. §-hoz

E rendelkezések célja a joghatósági összeütközések elkerülése. Ha egy másik tagállamban főeljárás indult az adós ellen, a magyar bíróság a kérelmet érdemi vizsgálat nélkül köteles elutasítani. Ha azonban ez csak utólag, a főeljárás megindítása után jut a bíróság tudomására, köteles a főeljárást másodlagos területi eljárássá alakítani és erről a főeljárást a másik tagállamban korábban megindító bíróságot tájékoztatni. A területi eljárássá alakítás feltétele a Rendelettel összhangban az, hogy az adósnak Magyarországon telephellyel kell rendelkeznie.

Az 50. §-hoz

Az adózás rendjéről szóló 2003. évi XCII. törvény 44. §-ának (3) bekezdése alapján a könyvviteli kötelezettséget a külföldi székhelyű vállalkozónak a kettős könyvvitelt vezető vállalkozókra vonatkozó szabályok megfelelő alkalmazásával kell teljesítenie, s ennek alapján számolják ki adófizetési kötelezettségét is. Ebből következően rendelkeznie kell nyilvántartásokkal, bár mérlege nem biztos, hogy van, illetve a felszámolónak a megtalált vagyont kell számbavennie.

Az 51. §-hoz

Az első mondatban foglalt rendelkezés jelenleg nem adekvát helyen található a Cstv.-ben (a 28. § (3) bekezdésben), célszerű azt a beszámításra vonatkozó szakasz új, (2) bekezdésében elhelyezni, hiszen a nettósítás lényege polgári jogi szempontból a szembenálló követelések és tartozások beszámítása. Továbbá a jelenlegi rendelkezés csak arra az esetre vonatkozik, ha a nettósítás eredményeként a hitelező a nettó követelés jogosultja. Célszerű e szabályt kiegészíteni arra az esetre, ha a nettó követelés jogosultja nem a hitelező, hanem az adós, illetve a felszámolási vagyon, ekkor a felszámoló a nettó követelést érvényesítheti.

A második mondat az Ie. 7. Cikkelyének (1) bekezdése a) pontjában foglalt, a pozíciólezáró nettósításról szóló szerződésben foglaltak érvényesíthetőségére vonatkozó követelményt konkretizálja a pozíciólezáró nettósítás kiszámítására. Ezzel kapcsolatban célszerű egyértelművé tenni, hogy a számítás során az adós tartozásait nem a felszámolás kezdő időpontjában irányadó értéken kell figyelembe venni, ahogy erre esetleg következtetni lehetne a Cstv. 35. § (1) bekezdése alapján. A tőkepiaci gyakorlatban mind a követelések, mind a tartozások kiszámítása ugyanarra az egy napra vonatkozik. A jelenlegi szabályozásnak van olyan értelmezése, hogy az irányadó nap a felszámolás kezdő időpontja és erre az időpontra vonatkozóan kell a nettó tartozás vagy követelés értékét meghatározni. Így azonban a számítás elvégzése akár hónapokkal is elmaradhat attól az időponttól, amelyre vonatkozik, ha a hitelező csak jelentős késedelemmel szerez tudomást a felszámolás megindulásáról. Ilyen késedelem esetén pedig csökken az objektív számítás lehetősége, például mivel az irányadó piacon nem szerezhetők be - a számítás alapjául szolgáló független - árajánlatok.

A második mondat ugyanakkor kifejezi, hogy a felek szerződési szabadságának korlátját jelenti a hitelezőkre irányadó igénybejelentési határidő. Mind a számítás időpontjának, mind az annak során figyelembevett értékek értéknapjának értelemszerűen meg kell előznie az igénybejelentést. A hitelező igény a 28. § (2) bekezdés f) pontja értelmében 40 napon vagy a külön törvényekben meghatározott (pl. hitelintézetekre, befektetési szolgáltatókra vonatkozóan 60 napos) határidőn belül jelenthető be, s a felek megállapodásában a nettó követelés kiszámítására meghatározható értéknap minden esetben a hitelezői igények bejelentésére - a 28. § (2) bekezdés f) pontja vagy a külön jogszabály alapján - nyitva álló határidőt megelőző időpont.

Az 52. §-hoz

A módosítás egyértelművé teszi, hogy a felszámolást megelőzte bírósági végrehajtási eljárás költségeinek felszámolására vonatkozó végrehajtói intézkedés ellen az adós felszámolója végrehajtási kifogással élhet, tehát számára is lehetséges a felszámítás helyességét vitatva bírósághoz fordulni.

Az 53. §-hoz

Az Ie. 8. Cikkelyének (1) bekezdése értelmében a pénzügyi biztosítéki megállapodás nem érvényteleníthető (nem támadható meg), illetve az átadott (jóváírt) pénzügyi biztosíték nem követelhető vissza pusztán azon az alapon, hogy a biztosítéki megállapodás létrejötte (a biztosítéki szerződés megkötése) vagy a biztosíték átadása

a) a csődnyitás (felszámolás vagy reorganizációs eljárás megindulása) napjára esik, de még a csődnyitást elrendelő határozat meghozatala előtt történt;

b) a csődnyitást megelőző meghatározott időszakon belül történt.

E bekezdés a) pontja azon jogrendszerekre vonatkozik, amelyekben a csődnyitás joghatásai a bíróság határozatának meghozatalával állnak be, méghozzá az adott nap 0 óra 0 percére visszaható hatállyal (zero-hour-rule). A magyar jog a határozat jogerőre emelkedéséhez köti a csődnyitás joghatásainak beálltát, a jogerőre emelkedés időpontjáig érvényesen köthető óvadéki szerződés, nyújtható óvadék. Nem áll fenn tehát az a veszély, hogy a csődbíróság határozatának meghozatala napján, de még a határozat meghozatalát megelőzően nyújtott óvadék érvénytelen lenne, kivéve, ha a határozat azonnal jogerőre emelkedik. Úgy tűnik, hogy e tekintetben nincs szükség a Cstv. módosítására.

A b) pont miatt is szükséges a fentebb már leírt módon az óvadék kivétele azon szabály alól, amely szerint a jogosultat nem illeti meg a külön kielégítés joga a felszámolási eljárás megindultától visszafelé számított egy éven belül nyújtott biztosíték esetében.

A 8. cikkely (2) bekezdése szerint a tagállamoknak azt is biztosítaniuk kell, hogy a pénzügyi biztosítéki megállapodás, illetve a pénzügyi biztosíték nyújtásának érvényességét nem érinti az, hogy arra a csődnyitás napján, de a csődnyitás időpontját követően került sor, ha a jogosult bizonyítja, hogy nem tudott és nem is kellett tudnia a csődnyitásról. Az (1) bekezdés a) pontja kapcsán kifejtettek miatt úgy tűnik, hogy e bekezdés sem igényel a magyar jogban jogszabály-módosítást.

A 8. cikkely (3) bekezdés szerint a kiegészítő biztosítékként vagy egyenértékű helyettesítő biztosítékként nyújtott fedezet érvényességét nem érintheti pusztán az a tény (a kiegészítő vagy helyettesítő biztosíték nem követelhető vissza pusztán azon az alapon), hogy

- a kiegészítésre vagy cserére a csődnyitás napján, de a csődnyitást elrendelő határozat időpontját megelőzően került sor vagy a csődnyitást megelőző meghatározott időszakon belül került sor,

és/vagy

- a biztosított követelések korábban keletkeztek a biztosíték (kiegészítő biztosíték, helyettesítő biztosíték) nyújtásának időpontjánál.

A 8. Cikkely (1) és (3) bekezdése is megfogalmaz egy-egy szabályt, amely szerint a pénzügyi biztosítéki ügylet (az Ie. magyar átvétele szerint: az óvadéki szerződés, az óvadék nyújtása), illetve a kiegészítő biztosíték vagy a helyettesítő biztosíték nyújtása nem támadható meg pusztán azon az objektív alapon, hogy az a csődnyitást megelőző meghatározott időszakon belül történt. E szabály kapcsán felvetődik a Cstv. 40. §-a módosításának szükségessége.

A Cstv. az adós által kötött jogügyletek (ideértve a biztosítéki megállapodások) megtámadásának lehetőségéről a külföldi csődtörvényekhez képest rendkívül szűkszavúan rendelkezik. A Cstv. 40. §-a szerint a hitelezők, illetve a felszámoló a felszámolási eljárás lefolytatására irányuló kérelem bíróságra történő beérkezésének napját megelőző egy éven belül és azt követően megkötött szerződést vagy más jognyilatkozatot megtámadhatja, ha a jogügylet tárgya 1. az adós vagyonából történő ingyenes elidegenítés, illetve a vagyont terhelő ingyenes kötelezettségvállalás; 2. harmadik személy javára feltűnően aránytalan értékkülönbözettel megkötött visszterhes jogügylet; vagy 3. egyéb, a hitelező vagy a hitelezők kijátszására irányuló, az adós vagyonát csökkentő jogügylet volt. A Cstv. 40. §-a (1) bekezdésének c) pontjának jelentése vitatott. Az egyik lehetséges értelmezés szerint a c) pont az ún. in fraudem creditorum eljárásra, azaz a hitelezők kijátszására irányuló, a fizetésképtelen adós és egy rosszhiszemű harmadik személy összejátszásán alapuló ügyletekre utal. A másik nézet szerint a c) pont nem feltétlenül az ún. in fraudem creditorum eljárásra utal, inkább úgy tűnik, hogy annak alapján a jóhiszemű harmadik személy és a fizetésképtelen adós közötti ügylet is megtámadható, ha az az adós részéről a hitelezők kijátszására irányuló, az adós vagyonát csökkentő ügyletnek minősül. Mivel a c) pont nem egyértelmű, módosításra szorul, ugyanis az utóbbi értelmezés alapján az óvadéki szerződés a 40. § (1) bekezdés c) pontja alapján megtámadható lenne, ha a kérelem bíróságra való beérkezését megelőző egy éven belül nyújtották az óvadékot, hiszen az nyilván az adós vagyonát csökkentő ügylet, amely esetleg a fizetésképtelen adós részéről egyéb hitelezőinek kijátszására irányult. Ezért a törvény szerint egyértelműen el kell különíteni a megtámadási jog három fő típusát, amelyek: az ingyenes (vagy feltűnő értékaránytalanság mellett kötött) ügyletek, a csalárd ügyletek, illetve a hitelezők közötti egyensúly (paritas creditorum, par conditio creditorum) megbontására, valamely hitelező(k) előnyben részesítésére irányuló ügyletek. Az UNCITRAL Draft Legislative Guide on Insolvency Law is e három kategóriát határozza meg a megtámadható ügyletek körén belül: a) fraudulent transactions, b) undervalued transactions, c) preferential transactions. A hatályos Cstv. 40. § (1) bekezdés c) pontja összemossa az a) és a c) típusú ügyleteket, vagyis a csalárd, az adós és egy rosszhiszemű másik fél közötti, kifejezetten a hitelezők megkárosítására irányuló ügyleteket és az egyik hitelező előnyben részesítésére irányuló ügyleteket. Különösen ez utóbbi kategóriába tartozik az, ha az adós és egy hitelező egy fennálló szerződést a hitelező számára kedvező módon módosít vagy az adós a biztosítékkal nem rendelkező hitelezők valamelyikének biztosítékot nyújt. Az Ie. csak azt kívánja meg, hogy a c) típusú ügyletekre vonatkozó megtámadási jog kizárt legyen a pénzügyi biztosítéki (a magyar átültetés szerint: óvadéki) ügyletek körében. Ha az óvadéki ügyletek tekintetében a hatályos Cstv. 40. § (1) bekezdés c) pontja szerinti megtámadási jogot zárná ki a módosítás, azon ügyletek sem lennének megtámadhatók, amikor a harmadik személy rosszhiszemű volt, az adós és a harmadik személy összejátszott a hitelezők kijátszása érdekében. Ez teszi indokolttá a Cstv. 40. § (1) bekezdésének módosítását. Ezzel egyidejűleg a külföldi csődtörvények mintájára érdemes differenciáltan meghatározni azt az időszakot is, amely a megtámadási jog három fő típusa esetében mérvadó. A csalárd ügyletek esnek a legszigorúbb megítélés alá: megtámadhatóak a kérelem bíróságra történő beérkezését megelőző öt éven belül kötött csalárd ügyletek. Az ingyenes vagy feltűnő értékaránytalanság mellett kötött ügyletek esetében is indokolt két évre növelni annak az időszaknak a tartamát, amely tekintetében a megtámadási jog gyakorolható. A valamely hitelező előnyben részesítése esetére biztosított megtámadási jogot csak egy nagyon szűk időtartamra nézve célszerű megadni: ez a kérelem bíróságra történő beérkezését megelőző 90 nap.

A preferential transactions lényege három körülményben ragadható meg: (1) a kérelem bíróságra történő beérkezésétől visszafelé számított, rövid időtartamon belül, amikor tehát már fizetésképtelenség-közeli helyzetben volt az adós, (2) egy, már fennálló kötelem jogosultja, tehát az egyik hitelező (3) egy jogügylet következtében többhöz, követelésének nagyobb hányadához jut hozzá, mint amihez, amennyihez a vele egy rangsorban lévő hitelezők hozzájutnak.

A 40. § (2) bekezdésének beiktatása azért szükséges, mert e feltételek nem csak úgy valósulhatnak meg, hogy az adós az egyik hitelezőjével új szerződést köt vagy jognyilatkozatot tesz (ilyen a fennálló szerződés módosítása vagy a szerződés mellé egy azt biztosító mellékkötelezettség kikötése, ami szintén egy újabb szerződést feltételez), hanem úgy is, hogy egy fennálló szerződés alapján az adós az esedékesség előtt teljesít, különösen, ha a tartozás csak a csődnyitás után válna esedékessé. Azaz a hitelező előnyben részesítése úgy is megvalósulhat, hogy az adós nem köt új szerződést, hanem egy fennálló szerződés alapján teljesít: kifizetést eszközöl, biztosítékot nyújt, kiegészítő vagy helyettesítő biztosítékot nyújt. Az Ie. kifejezetten utal arra, hogy nemcsak a pénzügyi biztosítéki szerződések megtámadhatóságát kell kizárni, hanem a nyújtott pénzügyi biztosíték visszakövetelését is. Az Ie. 8. Cikkelyének (1) bekezdésee értelmében az átadott (jóváírt) pénzügyi biztosíték nem követelhető vissza pusztán azon az alapon, hogy a biztosíték átadása a csődnyitást megelőző meghatározott időszakon belül történt. A 8. Cikkely (3) bekezdése szerint a kiegészítő vagy helyettesítő biztosíték nem követelhető vissza pusztán azon az alapon, hogy a kiegészítésre vagy cserére a csődnyitást megelőző meghatározott időszakon belül került sor. Ezen esetekben reálaktusokról van szó, amelyekre nem alkalmazható a megtámadási jog, ezért szükséges külön rendelkezni a visszakövetelési jogról, illetve annak kizárásáról a pénzügyi biztosítékok esetében. A visszakövetelési jog gyakorlásának két konjunktív feltétele van: a szolgáltatás egy hitelező előnyben részesítését valósította meg és nem tartozik az adós rendes gazdálkodása körébe. Utóbbi feltétel azért szükséges, hogy ne legyen visszakövetelhető az olyan kifizetés, szolgáltatás, amelyet például egy tartós jogviszony alapján rendszeresen szállított áruk ellenértékeként szolgáltatott az adós.

Mivel az a joggyakorlat számára nem egyértelmű, utalni kell arra is, hogy a Ptk. 203. § (2) bekezdését a Cstv. szerinti megtámadási jog gyakorlásakor is alkalmazni kell. A módosítás e Ptk.-beli rendelkezést a 40. § (3) bekezdésében megismétli.

Az 54. §-hoz

Szükséges kizárni azt, hogy a felszámoló válogathasson a pozíciólezáró nettósítás hatálya alá tartozó egyes szerződések között aszerint, hogy melyiket érdemes a felszámolási vagyon számára átvállalni és melyiket célszerű inkább felmondani/melyiktől célszerű elállni. A pozíciólezáró nettósítással érintett szerződések egy egységet alkothatnak, azok tekintetében a felszámoló nem érvényesítheti külön-külön az elállási, illetve felmondási jogát.

Az 55. §-hoz

Az Ie. 4. cikkelyének (5) bekezdése szerint a tagállamok kötelesek biztosítani, hogy a pénzügyi biztosítéki szerződések tartalmuknak megfelelően érvényesülnek a jogosult vagy a kötelezett ellen indult csődeljárás (felszámolási vagy reorganizációs eljárás) ellenére. E szabály következményeképpen nem tartható fenn az óvadék jogosultjainak külön kielégítése tekintetében az 50%-os szabály. Az 50%-os korlátozás csak a zálogjog körében marad fenn, míg az óvadék a zálogjoggal ellentétben 100%-os külön kielégítést biztosít a jogosultnak. (Ezzel a fizetési és értékpapír-elszámolási rendszerekben nyújtott óvadékra nézve már kimondott szabályt minden óvadékra kiterjeszti a jogalkotó, így a Cstv. 38. §-ának (6) bekezdésében foglalt kivétel főszabállyá alakul, a (6) bekezdés tehát hatályon kívül helyezendő.)

Az a szabály sem tartható fenn az újraszabályozott óvadék vonatkozásában, hogy a felszámolási eljárás megindulása előtt egy éven belül adott biztosíték nem ad jogot a külön kielégítésre, ez részben az Ie. 4. Cikkelyének (5) bekezdéséből, részben az Ie. 8. Cikkelyének (1) bekezdéséből következik.

Az 57. §-hoz

A csődeljárásról, a felszámolási eljárásról és a végelszámolásról szóló 1991. évi XLIX. törvény hatályos 80. §-ának (1) bekezdése alapján a központi költségvetést, az elkülönített állami pénzalapot, a Nyugdíjbiztosítási Alapot és az Egészségbiztosítási Alapot, illetve a helyi önkormányzatot megillető követelésről a követelés behajtására jogosult szervezet lemondhat, ideértve annak engedményezését is.

Az Adó- és Pénzügyi Ellenőrzési Hivatal a csődtörvény e rendelkezése alapján - mely törvényi előírásra az államháztartásról szóló 1992. évi XXXVIII. törvény 108. §-ának (2) bekezdése lehetőséget ad - a gyakorlatban él is engedményezési jogával, a felszámolási eljárás alatt álló adósokkal szembeni követeléseit pályáztatás útján engedményezi. Nincs egyértelmű előírás ugyanakkor atekintetben, hogy a követelésről történő lemondás gyakorolható-e oly módon, hogy a behajtásra jogosult szerv követelését nem jelenti be hitelezői igényként a felszámolási eljárásban. Ezért a törvény kifejezetten rendelkezik a követelésről lemondás e formájáról, amennyiben annak megtérülése még a követelés bejelentéséért fizetendő regisztrációs díj mértékéig sem várható, és erről a behajtásra jogosult szerv a felszámolási eljárás kezdeményezését megelőzően általa lefolytatott végrehajtási eljárásban meggyőződött. Annak érdekében, hogy a behajtásra jogosult szerv eljárásának szabályossága - nem mondott le indokolatlanul követelésének érvényesítéséről - később is vizsgálható legyen, a törvény külön nyilvántartás vezetésére kötelezi a be nem jelentett követelések tekintetében.

Az 59-60. §-hoz

Az Ie. 9. Cikkelyének (1) bekezdése szerint a „book entry securities”, azaz a tényleges, okirati formában nem létező, hanem csak értékpapírszámlán nyilvántartott, ún. dematerializált értékpapírok vonatkozásában a 9. Cikkely (2) bekezdésében meghatározott kérdésekben annak az országnak a joga alkalmazandó, ahol az értékpapírszámlát vezetik, az adott ország joga alatt nem értve az adott ország nemzetközi magánjogát, azaz kizárt a tovább-, illetve visszautalás (renvoi).

Eszerint

a) a dematerializált értékpapír jogi természetének és tulajdonjogi hatásainak

b) a dematerializált értékpapíron alapított biztosíték harmadik személyekkel szembeni hatályosulása; a biztosítéki megállapodás alapján dematerializált értékpapír rendelkezésre bocsátása, azaz számlán történő jóváírása; illetve általában a biztosítéki megállapodás és a biztosíték rendelkezésre bocsátásának harmadik személyekkel szembeni hatályossá válása szempontjából

c) a dematerializált értékpapíron alapított biztosítéki jogok közötti elsőbbség (prioritás), illetve a dematerializált értékpapíron való jóhiszemű tulajdonszerzés.

d) a biztosítékként alkalmazott dematerializált értékpapírokból történő kielégítés módjának (a biztosítéki jog érvényesítésének)

meghatározásakor annak az országnak a joga alkalmazandó, ahol az értékpapírszámlát vezetik.

Az Nmjtvr. nem rendelkezik arról, hogy a dematerializált értékpapírokon fennálló dologi jogok fennállásának és tartalmának megítélésekor mely jogot kell alkalmazni. Nemzetközi magánjogi szempontból feltétlenül igaz, hogy a tételes jog a mai napig elsősorban az okirat formájában létező értékpapírt és az azok tényleges átadása formájában lezajló egyedi értékpapírügyletet tartja szem előtt. A bírói gyakorlat a lex rei sitae (a dolog fekvésének helye) mintájára értékpapírok esetében a lex cartae sitae (az értékpapír fekvésének helye) elvét alakította ki az értékpapírokon fennálló dologi jogokra alkalmazandó jog meghatározásakor. Ez az elv az okirati formában egyáltalán nem létező, dematerializált értékpapírok esetében nem alkalmazható. Az okirat fekvésének helye alkalmazható olyan értékpapírok esetében, amelyeket a kibocsátó legalább egyetlen vagy néhány összevont címletben előállít, azaz okirati formában léteznek. Dematerializált értékpapírok esetében azonban csak az értékpapírszámla vezetésének helye szerinti ország jogát lehet alkalmazandó jogként megjelölni. Azonban ez a kollíziós szabály még nem lenne kielégítő, hiszen a modern értékpapír-forgalom letétek (alletétek) láncolatán keresztül bonyolódik, amelyeket különböző országokban működő szolgáltatók vezetnek, azaz a befektetők az értékpapírokat jellemzően közvetítők láncolatán keresztül „birtokolják”, a közvetítőknek több szintje ékelődik a kibocsátó és a befektetők közé. Minden egyes közvetítőhöz tartozik egy értékpapír letéti számla, s ahogy a közvetítők eltérő országokban működhetnek, úgy az értékpapír letéti számlákat is eltérő országokban vezethetik. Vagyis: az értékpapír letéti számla vezetésének helye szerinti tagállam joga nem határozza meg egyértelműen, hogy mely közvetítő működésének, illetve mely letéti számla vezetésének helye szerinti ország joga az alkalmazandó jog. Az ún. PRIMA: Place of the Relevant Intermediary Approach oldja meg ezt a problémát, amire az Ie. azzal utal, hogy annak az országnak a jogát rendeli alkalmazni, ahol a biztosítéki ügylet szempontjából releváns számlát (relevant account) vezetik. A releváns számlát az Ie. 2. Cikkelyének (1) bekezdés h) pontja határozza meg, eszerint arra a számlára kell tekintettel lenni, amelyen a biztosítéki megállapodás alapján az értékpapírokat a biztosíték jogosultja javára jóváírták (értékpapír-alszámlán zárolták).

Az európai közösségi jogban két irányelv, a fizetési és értékpapír-elszámolási rendszerekben történt teljesítés véglegességéről szóló 98/26/EK irányelv, illetve a pénzügyi biztosítéki megállapodásokról szóló 2002/47/EK irányelv mondja ki ezt a kollíziós szabályt. A 98/26/EK irányelv 9. Cikkelyének (2) bekezdésében rögzített, a PRIMA-elvet csak a fizetési és értékpapír-elszámolási rendszerekre nézve kimondó szabályt a magyar jogalkotó a 2003. évi XXIII. tv. 8. § (3) bekezdésében mondta ki. E rendelkezéssel kapcsolatban problémaként vetődik fel, hogy az csak egyoldalú - és nem teljes - kapcsoló szabály, azaz csak azt mondja ki, hogy amennyiben az értékpapíron alapított biztosítéki jogot a Magyar Köztársaságban lévő nyilvántartásban vagy számlán rögzítik, a biztosíték jogosultjának jogaira a magyar jog az irányadó. A szabálynak általában kellene kimondania, hogy annak az országnak a joga alkalmazandó, amelyben azt a számlát vezetik, amelyen a jóváírás, nyilvántartásba vétel történt.

E kollíziós szabályhoz képest némileg eltérő, a felek korlátozott jogválasztásának teret engedő kollíziós szabályt határoz meg a közvetetten (közvetítőkön keresztül) birtokolt értékpapírokon fennálló egyes jogokra alkalmazandó jogról szóló hágai egyezmény (Hague Convention on the Law Applicable to certain rights in respect of securities held with an intermediary), amelyet a Hágai Nemzetközi Magánjogi Akadémia 2002. december 13-án fogadott el (36. hágai egyezmény), s amely egyezményhez való csatlakozásról az Európai Közösségben döntés születetett (Proposal for a Council Decision concerning the signing of the Hague Convention COM(2003) 783 final). Az egyezmény a letétben elhelyezett értékpapírokon alapított zálogjogra, ezen értékpapírok tulajdonának biztosítéki célú vagy valódi átruházására alkalmazandó jogot határozza meg. Az egyezményhez való, 2004 végén vagy 2005 elején várható közösségi szintű csatlakozással az Nmjtvr. most beiktatott szabályának újabb módosítása lesz szükséges.

Az átültetés megfelelő helye a nemzetközi magánjogi tvr. IV. fejezete (Tulajdonjog és más dologi jogok), hiszen a lex rei sitae-hez képest, a dematerializált értékpapírokon fennálló dologi jogok tekintetében kimondott speciális szabályról van szó.

A 61. §-hoz

A Cstv. új, 24/A. §-a és az ott szabályozott ideiglenes felszámoló jogköre szükségessé teszi a fizetést korlátozó eljárások listájának kiegészítését, hiszen az e rendszerekben nyújtott óvadékkal kapcsolatos jogokat sem érintheti az ideiglenes felszámoló kirendelése.

A 62. §-hoz

A módosítást az indokolja, hogy a bíróság eljárását meg kell fizetni, ez a 1346/2000/EK rendelet 23. Cikkelye szerint az eljárás során felmerült költségnek és kiadásnak tekintendő a fizetésképtelenségi eljárásban.

A 63-65. §-hoz

A vámbevételek biztonsága a csatlakozás után kiemelt jelentőséggel bír, mivel azok a Közösség tradicionális saját forrását képezik. A vámszámla biztonságos vámfizetési mód és egyúttal a vámteher biztosítására is szolgálhat. Ezzel a fizetési móddal a forgalom (a vámáru kiadása) felgyorsul, a gazdálkodó az import árut azonnal a termelésbe vonhatja, ezért a gazdálkodók is érdeklődést mutatnak iránta.

Ugyanakkor a költségvetés számára is biztonságot jelent, mivel elkerülhetővé teszi a kintlévőségek kialakulását, továbbá a hamis befizetési bizonylatok alkalmazásának lehetőségét.

A biztosítók tevékenységét szabályozó hatályos törvényi előírások lehetővé teszik, hogy a biztosítók - engedély birtokában, - biztosítói kötelezvény formájában hitel- és kezesi biztosítást végezzenek. A biztosítói kötelezvény tartalmára vonatkozó vámtörvényi előírások ugyanakkor a bankgaranciával megegyező tartalmú biztosítói kötelezettségvállalást követelnek meg. Ily módon a vámjogi jogviszonyban a biztosítók részéről is elegendő a vámhatóság, mint kedvezményezett javára kiállított biztosítói kötelezvény, amely a biztosítási szerződésben rögzített jogviszony vizsgálata nélküli azonnali helytállást garantál.

-----STARTING---POINT---VEGE---

A 66. §-hoz

A törvény rendelkezései fő szabály szerint a csatlakozás napján lépnek hatályba. Ettől eltérően a kamatjövedelemmel kapcsolatos adatszolgáltatásra vonatkozó rendelkezések hatályba lépésének időpontja 2005. január 1.

A közösségen belüli kereskedelem általános forgalmi adó szabályai 2004. május 1-jétől megváltoznak, ezért az ilyen tevékenységet folytató, közösségi adószámmal rendelkező adózóknak - amennyiben negyedéves bevallásra kötelezettek - 2004. II. negyedévére vonatkozóan általános forgalmi adó kötelezettségüket két részletben kell bevallaniuk, áprilisra, illetőleg május-júniusra külön. Az áprilisra vonatkozó rendkívüli bevallást, és a külön május-júniusra benyújtandó tulajdonképpen negyedévi áfa-bevallást egyidejűleg, a negyedéves bevallás általános határidejéig, azaz július 20-ig kell benyújtani. Ezzel egy időben kell megfizetni, illetőleg ettől az időponttól lehet visszaigényelni mind az április havi, mind a május-június havi áfát. E rendelkezés a havi, illetőleg az éves áfa-bevallásra kötelezetteket nem érinti.

A kizárólag adólevonásra nem jogosító tevékenységet folytató adóalany, az alanyi adómentességet választó adóalany, a mezőgazdasági tevékenységet folytató, különleges jogállást választó adóalany, az áfa-alanynak nem minősülő adófizetésre kötelezett jogi személy és az eva-alany az Art. módosuló 22. §-ának (6) bekezdése szerint abban az esetben is választhatja a belföldi áfa fizetést, ha közösségen belüli beszerzéseinek adó nélkül összesített ellenértéke az adóévben nem haladja meg a 10 000 eurót. Választását a tárgyévre vonatkozóan az előző adóév utolsó napjáig kell bejelentenie az APEH-nak. Ehhez a rendelkezéshez - tekintettel annak csatlakozáskori hatálybalépésére - kapcsolódó átmeneti szabály a választás bejelentésére külön határidőt állapít meg.

A más tagállami illetőségű távértékesítők az általános forgalmi adóról szóló törvényben meghatározott esetben belföldi értékesítéseik tekintetében választhatják a belföldi áfa fizetést, mely választásukat az adóévre az előző év december 31-ig jelenthetik be az adóhatósághoz. Tekintettel a törvény csatlakozáskori hatálybalépésére az indítvány 2004. évre vonatkozóan átmeneti szabályt fogalmaz meg a választás bejelentésére. A befektetési célú aranyra vonatkozó különleges adózási mód szerinti adózó az általános forgalmi adóról szóló törvényben meghatározott esetben adókötelezettséget választhat, mely választást az adóévre az előző év december 31-ig jelenthetik be az adóhatósághoz.

Az Art. 17. §-ának (10) bekezdése alapján a munkáltatók a külföldről munkavégzésre hozzájuk 2004. január 1-jét követően tartósan (183 napot meghaladóan) kirendelt magánszemélyeket kötelesek bejelenteni az állami adóhatósághoz. Annak érdekében, hogy az adóhatóság valamennyi jelenleg Magyarországon tartós kirendelés alapján munkát végző külföldi magánszemélyről adattal rendelkezhessen, a törvény a 2004. január 1-jét megelőzően kirendelt magánszemélyre vonatkozóan - amennyiben a kirendelés még fennáll - egyszeri bejelentési kötelezettségre kötelezi a munkáltatókat.

A 69. §-hoz

A rendelkezés megszünteti a cégtelefonok magáncélú használatára tekintettel keletkező jövedelem adókötelezettségét, egyben - bármely korábbi évre vonatkozóan -egyértelműen rendelkezik e jövedelem adó- és köztehermentességéről. Egyben 2004. július 1-jétől rendelkezik a telefonszolgáltatás és más hasonló szolgáltatás révén áthárított általános forgalmi adó levonásának tilalmáról.

Az e törvény 24. §-ában a személyi jövedelemadóról szóló 1995. évi CXVII. törvény (a továbbiakban: Szja tv.) 69. §-ának módosításával összefüggésben szükséges korrekciókat tartalmazza a (3) bekezdés.

A (7) bekezdés egyértelműen kimondja, hogy a cégtelefonnal és a cégautóval kapcsolatban keletkező költség, ráfordítás a társaságiadó-alapmál érvényesíthető.

A 71. §-hoz

Pontosításra kerülnek a magánnyugdíjpénztárak hosszú távú terveinek időtartamára, az önkéntes pénztárak kedvezményezett-jelölésére vonatkozó egyes szabályok, valamint az egészségpénztárak finanszírozási szabályainak változásával kapcsolatos átmeneti rendelkezések.

A 74. §-hoz

Az egyéb borok jövedéki adójának a korábbi adómértékre, a literenkénti 80 Ft-os adóra való visszaállítása a szőlőbor piacának védelme érdekében indokolt lépés. A dohánygyártmányok tagállamból történő, bejegyzett kereskedők általi adózatlan beszerzése esetében a jövedéki biztosítékot - a visszaélések elkerülése érdekében - az átadott adójegyek teljes értékének megfelelő összegben indokolt előírni. A felhasználói engedélyesek jövedéki biztosítéka a jövedékibírság-tartozás felmerülése esetén használható fel, az adóbírság-tartozás a felhasználói engedélyesek esetében nem értelmezhető.

A dohánygyártmányok után az adó megfizetései adójegyes technikával történik. Az adójegyek átvételével az adójegyek értékének megfelelő összegben az adóraktárengedélyesnek, importálónak fizetési kötelezettsége keletkezik, amelyre - jövedéki biztosíték nyújtása esetén - fizetési halasztás érvényesül. A fizetési halasztás azt az időtartamot kell, hogy átlagban lefedje, amely szükséges ahhoz, hogy az adójegy átvételétől számítva az adójegyet a dohánygyártmány csomagolására felragasszák, és a dohánygyártmányt az adójeggyel együtt az adóraktárból kitárolják (értékesítsék). Erre a hatályos törvény 3 hónapot határozott meg. A 3 hónapos fizetési halasztás időtartamáról azonban - vizsgálattal alátámasztva - megállapításra került, hogy aránytalanul hosszú és indokolt a csökkentése. A módosítás ezért a 3 hónapot lerövidíti 2 hónapra.

A 75. §-hoz

Az egyes munkaügyi jogszabályokat módosító törvény a munkaszerződés-kötés nélküli foglalkoztatások vonatkozásában egy sajátos amnesztia szabályt tartalmaz arra az esetre, ha a munkáltató a törvényben meghatározott moratórium leteltéig megköti a munkaszerződést és teljesíti az ezzel összefüggő bejelentési kötelezettségét.

Ugyanez a törvény rendelkezik arról is, hogyha az ellenőrzés a moratórium leteltét követően kezdődik meg és az nem tár fel jogsértést, a moratórium előtti időszakot nem vonják vizsgálat alá. A fekete foglalkoztatás kifehérítése önmagában a munkaügyi felügyelőségek által kiszabható jogkövetkezmények alóli mentesítés kilátásba helyezésével vélhetően nem válna tömegessé. Ezért indokolt, hogy a színlelt szerződések átalakításának ösztönzését célzó 2003. évi XCI. törvény 223. §-a is módosuljon, az adó- és járulék tartozások törlése terjedjen ki a munkaszerződés-kötés nélküli foglalkoztatások esetére is. Indokolt továbbá, hogyha az adóellenőrzések a moratórium leteltét követően kezdődnek és nem tárnak fel jogsértést, az egyenlő elbánás elve alapján az adó- és járulék kötelezettségek tekintetében se terjedjen ki a vizsgálat a moratóriumot megelőző időszakra. A törvény ennek megfelelően visszaható hatállyal módosítja a 223. §-t.

A 78. §-hoz

A törvény átmeneti rendelkezés keretében biztosítja, hogy az EU tagállamból Magyarország csatlakozását követően hazatelepülők által behozott, de a csatlakozás előtti áfa-mentesség tudatában megrendelt, megvásárolt személygépkocsira még a csatlakozást megelőző jogszabályok alapján vonatkozzon az áfa-mentes belföldre történő behozatal. Nem rendezte ugyanakkor az itt dolgozó külföldiek ideiglenes behozatalban lévő, személyes használat céljából behozott ingóságainak helyzetét, melyek után a csatlakozás időpontjával áfa-fizetési kötelezettség keletkezne annak ellenére, hogy azok után az áfa-t beszerzéskor a magánszemély már megfizette, és az újabb adófizetési kötelezettség esetükben levonási joggal sem térül meg. A törvény így a kétszeres adófizetési kötelezettség kiküszöbölését célozza.

A 79. §-hoz

2004. április 7-én hirdették ki és lépett hatályba a mezőgazdasági termelők földhasználatának és állattartásának támogatásáról szóló 41/2004. (IV. 7.) FVM rendelet, mely lehetővé teszi a támogatás pénzügyi intézmény útján történő előfinanszírozását. Az előfinanszírozási rendszer működtetéséhez, az előfinanszírozónak az adóhatóságtól igényelhető támogatás összegéhez történő hozzájutásának biztosításához szükséges eljárási szabályokat fogalmazza meg a rendelkezés.

Az 1. számú melléklethez

A törvényben az adókötelezettségek között meghatározott bevallás benyújtási kötelezettségre vonatkozó technikai jellegű szabályokat az Art. 1. számú melléklete tartalmazza. A módosítás a korábban is alkalmazott 1000 forintra történő kerekítés általános elvét (azaz 499 forintig lefelé, 500 forinttól felfelé kell kerekíteni) érvényre juttató szabályozást megtartja. Ugyanakkor, ha egy adóéven belül egy adónemben több adómegállapítási időszak van, lehetővé teszi az adózók számára, hogy a kerekítésből származó különbözetet a következő adómegállapítási időszak ugyanazon adó vagy költségvetési támogatás összegénél a kerekítést megelőzően korrekciós tételként figyelembe vegye. Ezzel a megoldással megszüntethető, illetőleg minimalizálható az adózó kerekítésből eredő indokolatlan előnye vagy hátránya, egyúttal hozzájárul a minden adózóra vonatkozó egységes gyakorlat biztosításához.

A törvény az Áfa törvény, illetőleg a 6-os áfa irányelvvel összhangban szabályozza a belföldön áfa-kötelesek bevallását, valamint a közösségen belüli kereskedelmi tevékenységről benyújtandó összesítő nyilatkozatát. A hatályos Art.-hez képest lényeges változás, hogy összesítő nyilatkozatot csak a termékértékesítésekről és beszerzésekről kell benyújtani (kikerülnek az összesítő nyilatkozatból a szolgáltatásokra vonatkozó adatok). Az összesítő nyilatkozat nem része az áfa-bevallásnak, azt önállóan, külön nyomtatványon kell benyújtani.

A 2. számú melléklethez

Az áfa kötelezettség teljesítésének ellenőrizhetősége érdekében az új közlekedési eszközök közösségen belüli értékesítéséről a tagállamok adatot szolgáltatnak egymásnak. Annak érdekében, hogy Magyarország is bekapcsolódhasson az adatszolgáltatási rendszerbe, a törvény előírja az új közlekedési eszközt értékesítő adózók adatszolgáltatási kötelezettségét arra az esetre, ha más tagállami illetőségű, közösségi adószámmal nem rendelkező vevőnek értékesítenek.

A 3. számú melléklethez

A hatályos szabályozás 4. számú melléklete a külföldi illetőségű magánszemély, és a külföldi illetőségű osztalékban részesülő (továbbiakban együtt: külföldi személy) adó-, adóelőleg-levonási kötelezettség alá eső, belföldi kifizetőtől származó jövedelmének adóztatását rendezi.

Ha a külföldi személyt az illetősége szerinti állammal a Magyar Köztársaság nemzetközi szerződése mentesíti az adó megfizetése alól vagy kedvezőbben ítéli meg, akkor illetőségének igazolása mellett a külföldi személy a nemzetközi egyezményben meghatározottnál magasabb mértékben levont adó-visszaigénylésére kérelmet terjeszthet elő, illetőleg a kedvezményt az előlegek tekintetében már a belföldi kifizető is érvényesítheti.

Az ilyen, osztalék típusú jövedelmek esetében gyakori, hogy a jövedelmet nem közvetlenül a részvényesnek fizetik ki, hanem a befektetések kezelésével megbízott letétkezelőn keresztül jut hozzá a külföldi személy. Ezzel azonban az esetek döntő többségében együtt jár az is, hogy a megbízás kiterjed minden, a jövedelem megszerzésével kapcsolatos kötelezettség teljesítésére, illetőleg jogosultság érvényesítésére.

A gyakorlati tapasztalatok szerint a melléklet szabályai, valamint az Art. 7. §-ában rögzített képviseleti szabályok között feloldhatatlan alkalmazási nehézség feszül. Ennek oka, hogy az adó-visszaigénylésre irányuló eljárás hatósági eljárásnak minősül, és az Art. a hatósági eljárás vonatkozásában a képviselő személyét illetően szigorú szabályokat tartalmaz. Ebből következően a letétkezelő az adó-visszaigénylési kérelem előterjesztésére, mint képviselő nem jogosult. Mindamellett az általános szabályok szerint a képviselő eljárási jogosultsága a képviselt által közvetlenül adott megbízáson (meghatalmazáson) alapul, ezért a letétkezelő által egy, a törvény alapján arra jogosult személynek (ügyvédnek, ügyvédi irodának, adószakértőnek vagy adótanácsadónak) az adóhatóság előtti eljárás tekintetében adott további meghatalmazás szintén nem fogadható el. Végül sok esetben megoldhatatlan az is, hogy a gyakran több letétkezelőn keresztül bonyolódó befektetések külföldi haszonhúzója közvetlenül adjon a letétkezelő számára meghatalmazást. Ezt a helyzetet rendezi a törvény a 4. számú melléklet speciális képviseleti szabállyal történő kiegészítésével.

A 4. számú melléklethez

A Tanács 2003. június 3-i 2003/48/EK irányelve (továbbiakban: Irányelv) a kamatozó megtakarítási formákból eredő jövedelmek adóztatásáról jogharmonizációt tesz szükségessé a magyar adóigazgatásban. A tőke szabad mozgásának elvével összhangban az irányelv célja a tagállamban illetőséggel rendelkező magánszemélyek külföldről származó kamatjövedelmének hatékonyabb adóztatása. Ennek érdekében a tagállamoknak biztosítani kell a külföldön illetőséggel bíró magánszemélyekről és bizonyos esetekben személyegyesítő társaságokról, szervezetekről történő adatszolgáltatási rendszer kiépítését. A kontrollinformációk birtokában a tagállami adóhatóság előtt nem maradnak rejtve azok a kamatjövedelmek, melyek külföldi kifizetőtől származnak és amelyek adóját önadózás útján kell megfizetni. Kellőképpen összehangolt nemzeti jogszabályok és hatékony adóztatás hiányában a tőkebefektetés helye és az illetőség helye relációjában olyan jelentős pénzmozgások történhetnek, melyek a közös belső piac torzulásához vezetnek. Az Irányelv - átmeneti időszakon átívelő - végső célja az, hogy a tagállamok saját adójogszabályaik alapján tudják adóztatni a területükön illetősséggel bíró magánszemélyeknek, mint haszonhúzóknak a más tagállamban kifizetett kamatjövedelmeket.

Az Irányelv és ennek megfelelően a melléklet szabályozási koncepciója is 3 kulcsfogalomra, valamint a tagállami adóhatóságok közötti adatszolgáltatásra épül. Fontos kiemelni, hogy a fogalmak csak a 7. számú melléklet rendszerében használhatók, ugyanis ezek a fogalmak a magyar adójogi szabályozás önálló területein más tartalmat hordoznak. Ezen fogalmak a következők:

- kifizető

- haszonhúzó

- kamat

Az adatszolgáltatási rendszer alapvetően az automatikus információcserére épül, ahol a tagállami adóhatóságok bizonyos időpontig összesítetten szolgáltatnak egymásnak adatokat. A kifizető az adatszolgáltatást az adóévet követő év március 20-ig teljesíti az állami adóhatóság részére. Az adatszolgáltatás a kifizető és a haszonhúzó azonosítására, a haszonhúzó illetőségének megállapítására alkalmas adatokat, valamint a kifizetett kamat összegére vonatkozó részletes adatokat tartalmazza. Az adatszolgáltatás mind az állami adóhatóság által rendszeresített nyomtatványon, mind elektronikus úton vagy gépi adathordozón történhet. Az állami adóhatóság a részére szolgáltatott adatokat a Központi Kapcsolattartó Irodán (KKI) keresztül továbbítja a haszonhúzó illetősége szerinti tagállam hatóságának az adóévet követő év június 20-ig.

Az Irányelv szerint kifizetőnek minősül az a gazdasági tevékenységet folytató jogi személy, jogi személyiség nélküli gazdasági társaság vagy egyéb szervezet, amely az Európai Közösség más tagállamában illetőséggel bíró haszonhúzónak közvetlenül kamatot fizet, vagy jóváír. Ezek jellemzően hitelintézetek, befektetési szolgáltatók, amelyek a kamatkifizetések után adatszolgáltatásra kötelezettek.

A kifizetői adatszolgáltatás mellett létezik az adatszolgáltatásra kötelezett intézménye, melynek bevezetését az egyes tagállamokban létező - a magyar szabályozásban egyébként ismeretlen - személyegyesítő társaságok, szervezetek speciális adózása indokolja. Ezek a szervezetek jellemzően nem minősülnek jogi személynek, társasági adó alanynak vagy befektetési alapnak, de a társasági, szervezeti típusjegyeket egyértelműen magukon hordozzák. Ez adózás szempontjából azt jelenti, hogy formailag a kifizetett vagy jóváírt kamatot a szervezet kapja, azonban a jövedelem a kifizetés vagy jóváírás időpontjában a szervezetet alkotó magánszemélyek jövedelmeként jelentkezik, mely magánszemélyeknek a jövedelemadózás szabályai szerint kell adókötelezettségüket teljesíteni. Lényegében a szervezeten a kifizetett vagy jóváírt kamat csak átfut és a jövedelmet a magánszemélyek, mint haszonhúzók közvetetten kapják. Ebben a relációban a szervezet „kvázi” kifizetőnek, a szervezet magánszemély tagjai haszonhúzónak minősülnek és az adatszolgáltatásra kötelezett az a jogi személy, jogi személyiség nélküli gazdasági társaság vagy egyéb szervezet lesz, amely a szervezetnek („kvázi” kifizető) kamatot juttat. Ez a rendelkezés azt hivatott meghiúsítani, hogy a magánszemélyek hasonló típusú szervezetek mögé bújva elkerüljék a róluk történő adatszolgáltatást és ezzel az adófizetést, miközben kamatjövedelemhez jutnak. A melléklet nevesít olyan svéd és finn társasági formákat, melyek ilyen szervezetnek minősülnek. Az adatszolgáltatásra kötelezett szintén az adóévet követő év március 20-ig teljesíti az adatszolgáltatást az állami adóhatóság részére, azonban szűkebb tartalommal, mint az előző bekezdésben említett kifizető.

Például:

a) Egy magyar bank, vagy befektetési alap kamatkifizetést teljesít egy francia magánszemélynek. A bank, befektetési alap kifizetőnek minősül és adatszolgáltatást teljesít a francia haszonhúzóról, valamint a kifizettet vagy jóváírt kamat összegéről a magyar állami adóhatóságnak. A magyar állami adóhatóság az információkat továbbítja a francia adóhatóságnak, amely így kontrollinformációkkal rendelkezik a francia magánszemély jövedelméről.

b) Egy magyar bank, vagy befektetési alap kamatot fizet egy svéd - korábban már hivatkozott személyegyesítő jellegű - szervezetnek. Ebben az esetben a bank, befektetési alap adatszolgáltatásra kötelezettnek minősül, amely a magyar adóhatóságnak adatot szolgáltat a svéd szervezetnek teljesített kifizetésről, mely információkat az adóhatóság a svéd adóhatóságnak továbbítja. A svéd szervezet az irányelv fogalomrendszerében „kvázi” kifizetőnek minősül, akinek az irányelv rendelkezéseinek megfelelően átültetett svéd szabályok alapján adatszolgáltatási kötelezettsége van a szervezet haszonhúzónak minősülő tagjairól, valamint az általuk kapott kamatjövedelem összegéről. A svéd adóhatósághoz ez alapján két helyről érkeznek adatok, egyrészt kontrollinformációk a magyar adóhatóságtól, másrészt a svéd szervezettől. Ha a svéd szervezetnek van például egy német illetőségű tagja, akkor a svéd adóhatóság erről az adatszolgáltatás alapján rendelkezik információkkal és ezt közli a német adóhatósággal.

A két példa jól vázolja a rendszer zártságát, lényegében nem kerülhető meg az adatszolgáltatási rendszer.

A melléklet szerint haszonhúzónak minősül az a más tagállamban illetőséggel bíró magánszemély, akinek kamatot fizetnek vagy jóváírnak. Bizonyos személyi kört kizár az Irányelv a haszonhúzók köréből. Ilyen személy az, aki

- kifizetőként jár el,

- jogi személy, az illetősége szerinti tagállam joga alapján a társasági adó alanya, európai befektetési alapnak minősülő szervezet, vagy a melléklet 3. pontjában meghatározott szervezet („kvázi” kifizető) képviseletében jár el, feltéve, ha ez utóbbi esetben közli a részére kamatot juttató vagy jóváíró személlyel ezen szervezet nevét címét és erről a kamatot juttató vagy jóváíró személy (adatszolgáltatásra kötelezett) adatot szolgáltat az állami adóhatóságnak,

- a haszonhúzó képviseletében jár el és annak nevéről és címéről a kifizető részére adatot szolgáltat.

Ennek értelmében jogi személyek, gazdasági társaságok vagy egyéb szervezetek egyetlen esetben sem minősülhetnek haszonhúzónak, ennek az a magyarázata, hogy az általuk szerzett jövedelem - általában a nyereségadózás szabályai szerint - valamilyen formában mindig adózik.

A kamat fogalmát négy részre bontva szabályozza mind az irányelv, mind a melléklet. Ez a fogalom nem egyezik a személyi jövedelemadó törvényben használt kamatdefinícióval, de ez nem okoz koherenciazavart, ugyanis mindkét fogalmat egymástól jól elkülöníthető kontextusban használjuk.

Az első rész alapján kamatnak minősül a bármely követeléshez kapcsolódó jóváírt vagy kifizetett kamat. Ezt az általános meghatározást egészíti ki a melléklet, amikor példálózó jelleggel felsorol és kiemel olyan kamatozó értékpapírokat, melyből kamatjövedelem származhat, így az állampapírból, kötvényből, adósságlevélből származó kamatot és az ezekhez kapcsolódó prémiumot és jutalmakat. A fogalmi körből kizárja a késedelmes teljesítéshez kapcsolódó kamatokat. Az irányelv hivatalos szövege nem tartalmazza azt a szűkítést, amit a preambulum kiemel. Eszerint nem minősülnek követelésnek és ezáltal kamatnak sem a biztosítási szerződésből származó juttatások és a nyugdíjjövedelmek.

A második rész lényegében az első részben meghatározott értékpapírok, kamatozó jellegű követelések átruházásakor, beváltásakor, vagy visszavásárlásakor felhalmozódott vagy tőkésített kamatot öleli fel.

A harmadik és negyedik rész olyan közvetlen és közvetett módon történő kifizetéseket minősít kamatnak, melyek európai befektetési alap, a melléklet 3. pontja szerinti igazolás alapján európai befektetési alapnak minősülő szervezet vagy az Európai Közösségen kívüli kollektív befektetési forma teljesít. Az egymásban bizonyos mértékű részesedéssel rendelkező társaságokban eszközölt kollektív befektetésekből szintén származik kamatjövedelem.

A kamat nagyságát a kifizető nem minden esetben tudja pontosan meghatározni, például a kifizető tudja, hogy mennyi volt az alap részére történő visszavásárláskor kikötött visszavásárlási ár, azonban azt nem tudja, hogy mennyi volt az eladási ár. Ezen vitatott - lényegében az említett harmadik és negyedik részben szereplő csoport esetén kerülhet erre sor (melléklet 4. c)-d) pontjai) - helyzetek elkerülése érdekében a kamatot lépcsőzetes módon kell megállapítani a melléklet szabályai szerint, ha az összeg nem egyértelmű. Ezek alapján, amennyiben a kifizető nem tudja megállapítani a kamatjövedelmet, akkor a jövedelem teljes összege kamatnak minősül. Ha a kifizető a haszonhúzó által elért jövedelmet sem tudja meghatározni, akkor a jövedelem megfelel a részesedések átruházásából, beváltásából vagy visszavásárlásából származó bevételnek.

Kiemelt hangsúlyt helyez az irányelv a haszonhúzó személyének az azonosítására, mert ez sarkalatos pontja a hatékonyan működő adatszolgáltatásnak. Ezek szerint a kifizető köteles minden tőle elvárható intézkedést megtenni a haszonhúzó előírt rendben történő azonosítása érdekében, ha a haszonhúzó helyett és nevében képviselője jár el, és erről a kifizető tudomással bír. Garanciális rendelkezés az, hogy amennyiben a kifizető a haszonhúzót nem tudja azonosítani, akkor a képviselőként eljáró magánszemély minősül haszonhúzónak. A képviselőt meghatalmazó haszonhúzó azonosítása is az irányelv által megkövetelt módon történik, természetesen az azonosításra jellemzően egyszer kerül sor, utána a képviselő a képviseleti viszonyra hivatkozással eljárhat az egymástól időben elkülönülő kamatkifizetéseknél.

A haszonhúzó azonosítását a kifizető eltérő módon végzi aszerint, hogy a kamatkifizetést megalapozó szerződéses jogviszony, illetve egyéb ügylet 2004. január 1-je előtt vagy azt követően jött létre, vagy teljesült. Lényegében a két azonosítási módszer megegyezik, a különbség mindössze a kifizető által a haszonhúzótól kért azonosítási adatok köre között van. Kiemelt szerepe van a pénzmosás megelőzéséről és megakadályozásáról szóló 2003. évi XV. törvénynek, mely rendelkezéseinek a kifizető mindkét esetben köteles eleget tenni az azonosítási eljárás során. Az azonosításra előírt adatkör elsődlegesen a haszonhúzó nevét, állandó lakóhelyét, szokásos tartózkodási helyét, adóazonosító számát öleli fel. Ha az adószám nem áll rendelkezésre, akkor a haszonhúzó születési helyét és idejét kell feltüntetni. Az azonosítási eljárás során az adatokat elsősorban a haszonhúzó által bemutatott közokiratból kell megállapítani, mely útlevél, személyazonosító igazolvány vagy illetőségigazolás lehet.

A haszonhúzó illetősége az adóügyi illetőséget jelenti, amelyet elsődlegesen a lakóhely, ennek hiányában a szokásos tartózkodási hely jelent. Speciális szabály vonatkozik azon esetekre, amikor a haszonhúzó lakóhelye, ennek hiányában szokásos tartózkodási helye nem ismert vagy a haszonhúzó tagállami hatóság által kiállított útlevéllel, személyazonosító igazolvánnyal rendelkezik, de azt nyilatkozza, hogy ő harmadik (nem közösségi tagállam) államban bír illetőséggel. Ebben az esetben a haszonhúzó személyazonosságát a harmadik állam hatósága által kiállított illetőségigazolás alapján kell megállapítani. Illetőségigazolás hiányában a haszonhúzó illetősége szerinti országnak az útlevelét, személyazonosító igazolványát, vagy személyazonosságának megállapítására alkalmas egyéb iratát kiállító tagállam minősül.

A melléklet a különböző külföldről származó igazolásokról mindig hitelesen magyarra fordított dokumentumokat követel meg.

Az egyes tagállamok adórendszerei és titokvédelmi szabályai között fennálló strukturális különbségekre tekintettel három tagállam (Ausztria, Belgium, Luxemburg) az átmeneti időszakban nem vesz részt az automatikus információcserében, hanem forrásadót alkalmaz. A forrásadó mértéke (15%-20%-35%) három éves periódusonként progresszíven nő. Ezzel biztosítható a hatékony adóztatás minimális szintje. Magyarországon a magánszemélyek kamatjövedelmeire kivetett adó mértéke 0%. A kettős adóztatás elkerülése érdekében a forrásadót alkalmazó tagállamok a magyar magánszemélyektől levont forrásadó 75%-át átutalják a magyar állami adóhatóság által vezetett számlára. Az adóhatóság által nyitott devizaszámlán történő jóváírást követő 30 napon belül az adóhatóság az átutalt adót 25%-kal kiegészített összegben a jóváírás napján érvényes MNB által közzétett hivatalos devizaárfolyamon forintra átszámítva a haszonhúzó adószámláján jóváírja, feltéve, hogy az átutalást teljesítő illetékes tagállami hatóság az adózó azonosítására, illetve a levonás tényének és összegének megállapítására alkalmas adatokat közöl, vagy ezt a magánszemély más megfelelő módon hitelt érdemlően, hitelesen magyarra fordított okirattal igazolja.

A melléklet alkalmazásában átmeneti időszaknak minősül a 2005. január 1-je és a 2010. december 31-e közötti időszak. A kamat összegének számításához kapcsolódik az a rendelkezés, mely szerint azok a kötvények, továbbá egyéb forgatható, hitelviszonyt megtestesítő értékpapírok, amelyeket 2001. február 28-ig bocsátottak ki, vagy amelyek kibocsátási tájékoztatóját a Pénzügyi Szervezetek Állami Felügyelete, a tagállamok, illetve harmadik országok illetékes hatósága ezen időpontig jóváhagyta, feltéve, hogy ilyen értékpapírok további kibocsátására 2002. február 28. után nem került sor, az átmeneti időszakban nem minősülnek a melléklet 4. a) pontja szerinti követelésnek.

A melléklet rendelkezései 2005. január 1-jén lépnek hatályba. Tekintettel arra, hogy az adatszolgáltatás a hatálybalépést követően teljesített kamatkifizetésekre vonatkozik ezért az első adatszolgáltatásra csak - a 2005. adóévet követően - 2006-ban kerül sor. A hatálybalépés napjaként az Irányelv olyan bizonytalan függő feltételt határozott meg, amely a magyar jogalkotásról szóló törvény szerint nem jelölhető meg a hatálybalépés időpontjaként. Az irányelv a hatálybalépés időpontját a Tanács - eddig még nem létező - egyhangú döntéséhez köti, melyet a Tanács - a Bizottság javaslatára - egy igen bonyolult feltételrendszer teljesülése után hoz meg. A Tanács döntésének hat hónappal meg kell előzni a hatálybalépés időpontját. Ennek tükrében a 7. számú melléklet hatálybalépésének időpontja - jelenleg 2005. január 1-je - változhat.

Az 5. számú melléklethez

Az Európai Tanács 2002/38/EK számú irányelve az adóadminisztráció egyszerűsítésére kötelezi a tagállamokat az olyan általános forgalmi adó alanyok vonatkozásában, akik (amelyek) a tagállamok területén kívülről az általános forgalmi adó alanyának nem minősülő személynek nyújtanak elektronikus szolgáltatást. Ezek az adóalanyok az irányelv rendelkezéseinek értelmében egyetlen, a választásuk szerinti tagállam adóhatóságánál elektronikus úton teljesítik - az eddig az egyes tagállamok irányában külön-külön fennálló - bejelentési, adóbevallási és adófizetési kötelezettségüket. Az irányelv harmonizációja eredményeként a törvény - az áttekinthetőség követelményét is szem előtt tartva - új, 8. számú melléklettel egészül ki.

A melléklet a kizárólag ezt az alanyi kört terhelő sajátos jogokat és kötelezettségeket tartalmazza. Az Európai Közösség tagállamai területén kívül történő fizikai elhelyezkedésre és az elektronikus szolgáltatások jellegére tekintettel állapít meg eltérő adattartalmú bejelentési és bevallási kötelezettséget. A különleges rendszer megkülönböztető jegye, hogy az érintett tevékenységgel összefüggésben fizetendő adó nem a bejelentkezés szerinti államot, hanem a fogyasztás helye szerinti tagállamot, illetve tagállamokat illeti. A melléklet ezért a fogyasztás helye szerinti tagállamok adóhatóságainak is ellenőrzésre ad lehetőséget. Ennek megkönnyítése érdekében felhívásra az adóügyi nyilvántartások elektronikus adathordozón történő rendelkezésre bocsátására kötelezi az adózót, a megőrzés időtartamát pedig egységesen tíz évben állapítja meg. Az átváltási költségek és terhek csökkentése érdekében- az általános szabályoktól eltérően - a bevallás adatait euróban kell megállapítani, és a befizetést euróban kell teljesíteni.

Ez az alternatív rendszer az adminisztrációs terhek csökkentésével a jogkövető magatartás erősítését célozza, ezért a törvény kvázi szankcióként kizárja a rendszerből az adókötelezettségüket folyamatosan nem teljesítő adózókat, akik ezt követően az általános szabályok szerint minden egyes tagállamban külön-külön kötelesek teljesíteni a kötelezettségeiket.

A jogi normáknak az általános és a különös viszonya szerinti szerkesztési elv alkalmazásából következően a mellékletben nem rendezett kérdésekben a törvény általános rendelkezéseit, valamint a mellékletben foglalt felhatalmazás alapján az adókötelezettségnek az Adó- és Pénzügyi Ellenőrzési Hivatalhoz elektronikus úton történő teljesítéséről szóló PM-IHM együttes rendelet szabályait kell megfelelően alkalmazni.

A 6. számú melléklethez

Az adókról, járulékokról és egyéb költségvetési befizetésekről szóló törvények módosításáról szóló 2003. évi XCI. törvény 1. számú melléklete 2004. január 1-jétől kiegészítette az Szja tv. 1. számú mellékletének 5. pontját azzal, hogy a költségtérítés jellegű bevételek közül a bírót, ügyészt, bírósági, ügyészségi alkalmazottat törvény előírása alapján megillető ruházati költségtérítés adómentes. Az igazságügyi alkalmazottak szolgálati jogviszonyáról szóló 1997. évi LXVIII. törvény 2. §-ának (1) bekezdése alapján az igazságügyi szolgálati viszony alanyai az igazságügyi szerv és az igazságügyi alkalmazott Bírósági alkalmazotti jogviszonyt a hatályos törvények nem ismernek, ezért az Szja tv. és az lat. rendelkezései nincsenek összhangban egymással. Figyelembe kell venni ugyanakkor azt is, hogy az említett kedvezmény az Szja tv. jelenleg hatályos rendelkezései szerint nem terjed ki a nem bíróságon dolgozó igazságügyi alkalmazottakra annak ellenére, hogy az igazságügyi alkalmazottak közötti különbségtétel nem indokolt. Mindezekre tekintettel az Szja. törvény mellékletének pontosítása szükséges. Az ügyészségi alkalmazottak (így az ügyészek) törvény alapján járó ruházati költségtérítésének adómentességét a módosítás nem érinti.

Figyelemmel a ruházati költségtérítés kifizetésének szabályaira és a 2003. évi XCI. törvény hatálybalépésének időpontjára szükséges, hogy a módosítás a törvény kihirdetésének napján lépjen hatályba, és az idei évben kifizetendő ruházati költségtérítésre is vonatkozzon.