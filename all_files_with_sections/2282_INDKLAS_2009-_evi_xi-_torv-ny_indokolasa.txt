2009. évi XI. törvény indokolása

a Magyar Köztársaság Kormánya és az Egyiptomi Arab Köztársaság Kormánya között a diplomata útlevéllel rendelkező állampolgáraik kölcsönös vízummentességéről szóló megállapodás kihirdetéséről

-----STARTING---POINT---ALTALANOS---

Általános indokolás

A magyar és az egyiptomi kormány 2003-ban tárgyalásokat kezdett a diplomata útlevéllel rendelkező állampolgáraik kölcsönös vízummentességéről. A tárgyalások eredményeként a magyar és az egyiptomi kormány képviselője 2007. augusztus 22-én, Budapesten aláírta a Magyar Köztársaság Kormánya és az Egyiptomi Arab Köztársaság Kormánya között a diplomata útlevéllel rendelkező állampolgáraik kölcsönös vízummentességéről szóló Megállapodást. Az egyiptomi fél 2008. június 6-án kelt szóbeli jegyzékben tájékoztatta a Külügyminisztériumot, hogy egyiptomi részről eleget tettek a Megállapodás hatálybalépéséhez szükséges belső jogi követelményeknek.

A Megállapodás elősegíti az Egyiptomi Arab Köztársaság és a Magyar Köztársaság diplomata útlevéllel rendelkező állampolgárainak kölcsönös utazásait egymás területére. A Megállapodás alapján az egyik Szerződő Fél azon állampolgárai, akik érvényes diplomata útlevéllel rendelkeznek, vízum nélkül léphetnek be és ki a nemzetközi személyforgalom számára kijelölt határátkelőhelyeken, illetve tranzitutasként áthaladhatnak ott. Az egyik Szerződő Fél diplomata útlevéllel rendelkező állampolgárai a másik Szerződő Fél területén vízum nélkül tartózkodhatnak. A vízum nélküli tartózkodás határideje a Szerződő Felek területén nem haladhatja meg a belépéstől számított 90 napot. Az egyik Szerződő Fél érvényes diplomata útlevéllel rendelkező azon állampolgárai, akik a másik Szerződő Fél országa területén működő diplomáciai vagy konzuli képviseletén teljesítenek szolgálatot, a szolgálatuk teljes időtartama alatt vízum nélkül léphetnek a fogadó Szerződő Fél államának területére, és ott, kérelem esetén, az érkezésüket követő 90 napon belül a hivatalos tartózkodás idejére érvényes tartózkodási vízumot, illetve engedélyt kapnak.

-----STARTING---POINT---RESZLETES---

Részletes indokolás

Az 1. §-hoz

Az Országgyűlés felhatalmazást ad a Megállapodás kötelező hatályának elismerésére.

A 2. §-hoz

A nemzetközi szerződésekkel kapcsolatos eljárásról szóló 2005. évi L. törvény 7. §-ában foglaltak szerint a kihirdetés az Országgyűlés hatáskörébe tartozik.

A 3. §-hoz

A Megállapodás alapján az egyik Szerződő Fél államának érvényes diplomata útlevéllel rendelkező állampolgárai 90 napot meg nem haladó időtartamra vízum és tartózkodási engedély nélkül léphetnek be és ki a nemzetközi személyforgalom számára kijelölt határátkelőhelyeken, illetve tranzitutasként áthaladhatnak ott. A Szerződő Felek diplomata útlevéllel rendelkező állampolgárai vízum nélkül tartózkodhatnak a másik Szerződő Fél államának területén, de a tartózkodási idejük nem haladhatja meg a belépéstől számított 90 napot.

Az egyik Szerződő Fél érvényes diplomata útlevéllel rendelkező azon állampolgárai, akik a másik Szerződő Fél országa területén működő diplomáciai vagy konzuli képviseletén teljesítenek szolgálatot, a szolgálatuk teljes időtartama alatt vízum nélkül léphetnek a fogadó Szerződő Fél államának területére, és ott, kérelem esetén, az érkezésüket követő 90 napon belül a hivatalos tartózkodás idejére érvényes tartózkodási vízumot, illetve engedélyt kapnak.

Ezek a jogosultságok megilletik a fenti személyekkel közös háztartásban élő házastársukat és gyermeküket is, ha ők maguk is érvényes diplomata útlevéllel rendelkeznek.

A Megállapodás rendelkezései nem mentesítik a személyi hatályuk alá tartozó állampolgárokat azon kötelezettség alól, hogy a másik Szerződő Fél országa területén a külföldiek tartózkodására, bevándorlására, munkavállalására és jövedelemszerző tevékenység folytatására vonatkozó hatályos jogszabályokat betartsák.

A Megállapodás biztosítja a Szerződő Feleknek azt a jogát, hogy a beutazási vagy tartózkodási engedélyt megtagadják azon személyektől, akiknek jelenlétét a területükön nem kívánatosnak tartják, továbbá mindkét Szerződő Fél közrendi, közbiztonsági vagy közegészségügyi okból részben vagy egészben ideiglenesen felfüggesztheti a Megállapodás alkalmazását. A felfüggesztés bevezetéséről és annak feloldásáról diplomáciai úton haladéktalanul értesíteni kell a másik Szerződő Felet.

A Szerződő Felek a Megállapodás végrehajtása során felmerülő vitákat és nézeteltéréseket tárgyalások és konzultációk útján, harmadik állam vagy nemzetközi törvényszék bevonása nélkül rendezik.

A 4. §-hoz

E paragrafus a hatályba léptető rendelkezést tartalmazza.