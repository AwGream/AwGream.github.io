1997. évi XCV. törvény indokolása

a Magyar Köztársaság és Ausztrália között a kiadatásról szóló, Budapesten, az 1995. év október hónapjának 25. napján aláírt szerződés kihirdetéséről

Indokolás

1995. október 25-én Budapesten aláírták a Magyar Köztársaság és Ausztrália közötti kiadatási szerződést, amely 1997. április 25-én hatályba lépett.

Korábban a két állam között ilyen tárgyú szerződés nem volt. A szerződő felek szándéka a kiadatási szerződés létrehozatalára egyrészről a kölcsönös bizalom jele egymás igazságszolgáltatásában azt illetően, hogy a másik fél tiszteletben tartja a büntetőeljárásnak a tisztességes eljárást biztosító alapelveit, másrészről tanúskodik a két állam elkötelezettségéről a bűnözés elleni nemzetközi küzdelemben. A szerződés lehetővé teszi, hogy a büntető ügyekben eljáró magyar és ausztrál hatóságok kiadják egymásnak a másik országban bűncselekménnyel gyanúsított és elítélt személyeket. A szerződés részletesen szabályozza a kiadatás feltételeit. Magyarország több évtizedes törekvésének eredményeként egyre több olyan állammal jött létre kiadatási szerződés, amelyekkel való együttműködés a hatékony bűnüldözés érdekében szükséges. Az európai kiadatási egyezmény (1994. évi XVIII. tv.) lényegében valamennyi európai állam vonatkozásában lehetővé teszi és szabályozza a kiadatást. Az Amerikai Egyesült Államokkal kötött kiadatási szerződés 1997. március 18-án lépett hatályba. E szerződések rendezett alapokra helyezik a magyarországi bűnelkövetés struktúrája szempontjából legjelentősebb államokkal fennálló bűnügyi jogsegély kapcsolatokat.

A Magyar Köztársaság és Ausztrália között a kiadatásról kötött szerződést az Országgyűlés 70/1996. (IX. 13.) OGY határozatával erősítette meg. A szerződést a jogalkotásról szóló 1987. évi XI. törvény 16. §-ának (1) bekezdése értelmében törvénnyel kell kihirdetni.