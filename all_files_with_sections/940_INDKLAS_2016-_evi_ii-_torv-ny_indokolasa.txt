2016. évi II. törvény indokolása

a társasági adóról és az osztalékadóról szóló 1996. évi LXXXI. törvény, valamint a sportról szóló 2004. évi I. törvény módosításáról

-----STARTING---POINT---ALTALANOS--- 

A Kormány 1962/2015. (XII. 23.) Korm. határozatának végrehajtása érdekében, egy olyan új adóösztönző rendszer bevezetését kezdeményezte, amely lehetőséget teremt arra, hogy a gazdasági társaságok üzleti eredményükből támogatást nyújthassanak a Budapest Főváros Önkormányzata és a Magyar Olimpiai Bizottság által alapított zártkörűen működő nonprofit részvénytársaság részére a XXXIII. Nyári Olimpiai és XVII. Paralimpiai Játékok budapesti rendezése érdekében benyújtandó pályázat (a továbbiakban: olimpiai pályázat) költségeinek fedezésére.

A törvény a társasági adóról és az osztalékadóról szóló 1996. évi LXXXI. törvény (a továbbiakban: Tao tv.) módosítása útján biztosítja, hogy a társasági adóalanyok az Olimpiai pályázat lebonyolításával összefüggésben felmerült költségek fedezetére nyújtott támogatás (juttatás) alapján társasági adókedvezményt érvényesíthessenek. Az adókedvezmény támogatási igazolás alapján vehető igénybe, melynek kiállítására a támogatást befogadó szervezet, az olimpiai pályázat lebonyolításáért felelős társaság jogosult. Az Olimpiai pályázat támogatása adókedvezményének mértéke, felhasználásának módja illeszkedik a társasági adótörvényben már alkalmazott adókedvezményekhez.

A sportról szóló 2004. évi I. törvény (a továbbiakban: Sport tv.) módosítása a támogatási igazolás kiállításának, eljárásrendjének és feltételrendszerének meghatározását, valamint a gyűjthető támogatás mértékét tartalmazza.

-----STARTING---POINT---RESZLETES---

Az 1. §-hoz

Az olimpiai pályázat támogatásának adókedvezményéhez kapcsolódóan a Tao tv. értelmező rendelkezései között meghatározásra kerül az olimpiai pályázat, valamint a támogatás fogadására jogosult társaság fogalma.

A 2. és 4. §-hoz

A törvény értelmében egy új adókedvezmény, az olimpiai pályázat támogatásának adókedvezménye kerül a társasági adó rendszerében bevezetésre. Az új támogatási rendszerben a társasági adóalanyoknak lehetősége nyílik az olimpiai pályázat lebonyolításáért felelős nonprofit gazdasági társaság számára az olimpiai pályázat lebonyolításával összefüggésben felmerülő költségek támogatására, visszafizetési kötelezettség nélkül nyújtott támogatás, juttatás, véglegesen átadott pénzeszköz és térítés nélkül átadott eszköz könyv szerinti értéke, valamint a térítés nélkül nyújtott szolgáltatás bekerülési értéke alapján adókedvezményt igénybe venni.

Az adókedvezmény a Sport tv.-ben foglalt szabályok szerint kiállított támogatási igazolás alapján vehető igénybe, amelyet a támogatás fogadására jogosult olimpiai pályázat lebonyolításáért felelős nonprofit gazdasági társaság a Sport tv.-ben meghatározott eljárásrend szerint állít ki.

Az adókedvezmény a támogatás adóéve és az azt követő adóévek adójából, de utoljára a támogatás naptári évét követő hatodik naptári évben lezáruló adóév adójából érvényesíthető.

A törvény meghatározza továbbá, hogy az adózónak a társasági adóalapját a támogatásra tekintettel úgy kell megállapítania, hogy a támogatás adózás előtti eredmény terhére elszámolt összegének 75 százaléka nem a vállalkozási tevékenység érdekében felmerült költségnek, ráfordításnak minősül, következésképpen a támogatónak ezen összeggel meg kell növelnie az adózás előtti eredményét. A törvény ezáltal biztosítja azt, hogy a társasági adó rendszerében jelenleg is elérhető - előadó-művészeti szervezetek és filmalkotások támogatásához és a látvány-csapatsport támogatáshoz kapcsolódó - adókedvezményekből származó adóelőny és az olimpiai pályázat támogatásához kapcsolódó adókedvezmény igénybe vételéből származó adóelőny megegyezzen. A törvény e körben explicite azt is rendezi, hogy a támogatás adózás előtti eredmény terhére elszámolt összegének 25 százaléka elismert költség, s mint ilyen, nem növeli az adóalapot.

A 3. §-hoz

Az átmeneti rendelkezés biztosítja, hogy a támogatási rendszer hatálybalépését követően mind a naptári éves adózók, mind az eltérő üzleti évet választó adózók élhessenek a támogatás lehetőségével a folyamatban lévő adóévük során.

Az 5. §-hoz

A rendelkezés biztosítja, hogy 2018. január 1-jével a rendelkezések hatályon kívül helyezésre kerüljenek.

A 6. §-hoz

A Sport tv. módosítása a társasági adó rendszerében bevezetésre kerülő olimpiai pályázat támogatása adókedvezményéhez kapcsolódó támogatási igazolás kiállításának feltételeit és eljárásrendjét szabályozza. A támogatás fogadására jogosult Olimpiai pályázat lebonyolításáért felelős társaság a felek között létrejövő támogatási megállapodás alapján állítja ki a támogatási igazolást, amely tartalmazza az adózó megnevezését, székhelyét, adószámát és a támogatás összegét. Az olimpiai pályázat lebonyolításáért felelős társaság a törvényi feltételek fennállása esetén a támogatási megállapodás megkötésétől számított 30 napon belül állítja ki a támogatási igazolást. A támogatási igazolás - az állami adóhatóság egyidejű értesítése mellett - visszavonásra kerül, ha a támogatót a támogatási szerződésben foglaltakat nem teljesíti. A társasági adókedvezménnyel csak azok az adózók élhetnek, amelyek a támogatási megállapodás megkötésekor köztartozásmentes adózónak minősülnek.

A Sport tv. meghatározza az olimpiai pályázat lebonyolításáért felelős társaság által gyűjthető forrás összegét. A törvény szerint az olimpiai pályázat lebonyolításáért felelős társaság által kiállított támogatási igazolások 2015-re és 2016-ra vonatkozóan együttesen számított értéke nem haladhatja meg a 19 milliárd forintnak megfelelő értéket.

Biztosítja, hogy az olimpiai pályázat lebonyolítására biztosított támogatói források mindenképpen az olimpiai célkitűzésekkel összefüggésben hasznosuljanak.

A 7. §-hoz

Az olimpiai pályázat támogatásának adókedvezményéhez kapcsolódóan a Sport tv. értelmező rendelkezései között definiálásra kerül az olimpiai pályázat, valamint a támogatás kizárólagos befogadására jogosult olimpiai pályázat lebonyolításáért felelős nonprofit gazdasági társaság fogalma.

A 8. §-hoz

A rendelkezés biztosítja, hogy 2018. január 1-jével a rendelkezések hatályon kívül helyezésre kerüljenek.

-----STARTING---POINT---VEGE---

A 9. §-hoz

Hatályba léptető rendelkezés.