1995. évi XI. törvény indokolása

a Bernben, az 1980. évi május hó 9. napján kelt Nemzetközi Fuvarozási Egyezmény (COTIF) kihirdetéséről szóló 1986. évi 2. törvényerejű rendelet módosításáról

INDOKOLÁS

A törvényerejű rendelet 3. §-ának (2) bekezdése számos felhatalmazást tartalmaz a közlekedési, hírközlési és vízügyi miniszter részére ahhoz, hogy rendelettel hirdethessen ki egyes - tételesen felsorolt - nemzetközi fuvarozási szabályzatokat.

A felhatalmazások köréből hiányzik azonban az az eset, amikor a Közgyűlés által elhatározott módosításokat kell kihirdetni. Emiatt a COTIF módosításainak kihirdetéséről a törvényerejű rendeletnek törvénnyel történő módosításával lehet csak intézkedni, amely azonban az eljárást jelentősen megnehezíti.

A törvényjavaslat célja azért az, hogy a Közgyűlés által elfogadott módosításokat - azok hatályba lépése után - a közlekedési, hírközlési és vízügyi miniszter rendelettel kihirdethesse; ezáltal zavartalanul illeszkedhessünk az európai nemzetközi vasúti fuvarozás jogi és gyakorlati feltételrendszeréhez; egyúttal az Országgyűlést is tehermentesítva a meglehetősen formálisnak tűnő döntések meghozatalától.