1997. évi XXXII. törvény indokolása

a határőrizetről és a Határőrségről, egységes szerkezetben a végrehajtására kiadott 66/1997. (XII. 20.) BM rendelettel

-----STARTING---POINT---ALTALANOS--- 

1. A korábbi szabályozás elégtelensége

Az államhatárral, annak rendjével kapcsolatos társadalmi viszonyok törvényi szabályozása kiemelkedő jelentőséggel bír a belső jogrend és a nemzetközi viszonyok szempontjából. Jelenleg azonban csupán alacsony szintű jogszabály (minisztertanácsi rendelet) határozza meg az államhatárral, annak őrizetével, rendjével és a határátlépéssel kapcsolatos társadalmi viszonyokat.

A Határőrség a korábbi elvárásoknak megfelelően alapvetően katonai módszerekkel látta el feladatát, szigorú centralizáció és a titkosság magas foka jellemezte tevékenységét. Legfontosabb feladata az ország illegális elhagyásának megakadályozása volt, ami kiterjedt a többi volt szocialista ország polgárai nyugatra szökésének megakadályozására is.

A hazánkban lezajlott társadalmi, politikai, gazdasági változások, az ezekkel együttjáró jogszabály módosulások új típusú, döntően rendészeti tevékenységet ellátó, hatékony szervezet kialakítását igényelték. A rendszerváltozással párhuzamosan megsokszorozódott a nyugat-európai országokba irányuló illegális migráció, hazánk ennek tranzit-útvonalába esik. Ezt mutatja az is, hogy a Határőrség a '80-as évek végéig évente 1500-2000 illegális határátlépővel foglalkozott. Ez a szám a '90-es években 25-30000-re növekedett.

Döntően befolyásolta a Határőrség helyzetét, szervezete fejlesztésének irányát a délszláv háború. Illúzióvá vált az a korábbi elképzelés, hogy a Határőrség 1995. év végére hivatásos és közalkalmazotti állománnyal rendvédelmi szervvé alakul, teljesen feladva a katonai szervezetét.

A honvédelmi törvény megalkotása kapcsán módosított Alkotmány megerősítette, hogy a Határőrség a fegyveres erők része marad, tehát katonai védelmi feladatai is vannak. Az alkotmányos működés biztosítása érdekében felsorolta rendészeti feladatait is.

Ugyanakkor - bár egyes rendészeti feladatok (idegenrendészet) törvényi szabályozást kaptak - a Határőrség tevékenységét érintő átfogó rendészeti feladat- és hatásköri szabályozás továbbra is váratott magára, illetve jelenleg is alacsonyabb szinten, szétszórtan lelhető csak fel.

A nemzetközi szerződésekből fakadó követelmények, az európai integrációhoz történő csatlakozás perspektívája, továbbá a demokratikus jogállam működésének elvei mind azt diktálják, hogy törvényi szinten, átfogó módon valósuljon meg a Határőrség tevékenységével kapcsolatos leglényegesebb kérdések szabályozása. Ezáltal megvalósul az EU jogszabályaihoz való közeledés, illetőleg azokkal megteremthető az összhang.

Ezen túl Magyarország, amint technikailag lehetséges, csatlakozni kíván a Schengeni Egyezményhez is. Hazánk szorgalmazza az egyezmény-rendszerrel való együttműködés intézményes kereteinek mielőbbi kialakítását, s a gyakorlati kooperáció megkezdését, már Magyarország Európai Uniós tagságát megelőzően is. A csatlakozáshoz szükséges technikai és egyéb feltételek megteremtése érdekében már több éve folyik a határforgalom-ellenőrzési rendszer átalakítása, amely kiterjed a határellenőrzés valamennyi folyamatára, a személyi és technikai feltételeknek az adott gazdasági lehetőségek határai közötti biztosítására, a feladatok eredményesebb végrehajtását szolgáló hazai és nemzetközi együttműködés kiszélesítésére.

A határellenőrzési rendszer átalakításának iránya, amely a vonatkozó EU-normák figyelembevételével történik, gyakorlatilag alapjaiban megfelel a Schengeni Egyezmény-rendszer elvárásának is.

Magyarország erőfeszítéseket tesz annak érdekében, hogy a Schengeni Egyezményhez való csatlakozás szervezeti, intézményi, jogharmonizációs feltételeinek biztosítása a teljes jogú tagság elérésének időpontjában megfelelő szintű legyen.

2. A Határőrség feladata, hatásköre

A törvény szerint - igazodva a Határőrségnek az Alkotmányban meghatározott kettős jogállásához - a Határőrség továbbra is katonai védelmi és határrendészeti feladatokat hajt végre.

E kettős funkciójának megfelelően tartalmazza a törvény a Határőrség katonai védelmi, valamint a rendészeti feladatait, a hozzájuk kapcsolódó hatásköri és illetékességi szabályokat, részletesen felsorolja a Határőrség intézkedési jogkörét, a kényszerintézkedéseket, illetve alkalmazásuk feltételeit.

A törvény közérthető módon fogalmazza meg az államhatárral kapcsolatos szabályokat, a demokratikus jogállam Határőrségének működési feltételeit és rendjét, biztosítani kívánja a határrendészeti igazgatási tevékenység törvényességi feltételeit.

A Határőrségnek, mint a fegyveres erők részének a feladatait a honvédelemről szóló törvény részletesen felsorolja, a törvény pedig nevesíti a katonai védelem ellátásából adódó konkrét feladatokat, intézkedési jogköröket, a más szervekkel történő együttműködésből adódó tennivalókat.

A Határőrség rendészeti hatáskörében végzi az államhatár jogellenes átlépésének megakadályozását, az államhatáron áthaladó személyek, járművek, szállítmányok ellenőrzését, az államhatár rendjének fenntartását. A törvény ebben a körben garanciákat kíván teremteni az emberi jogok maradéktalan érvényesülésére, az élet- és vagyonbiztonság megóvására, az államhatárral kapcsolatos bűncselekmények és szabálysértések megelőzésére, felderítésére.

3. A Határőrség szervezete, irányítása és vezetése

A törvény - tekintettel arra, hogy „kétharmados” törvényről van szó - a Határőrség szervezeti felépítésének csak a központi, területi és helyi szerveit határozza meg. A kettős jogállásból és a folyamatosan változó körülmények miatt felhatalmazást ad a törvény arra, hogy a későbbiekben az alapstruktúrát nem érintő, itt nem nevesített határőr szervezet is létrehozható legyen. Ezen szervezetek jogállását az alapító okirat határozza meg. A törvény szerint a Határőrség központi és területi szervei jogi személyek.

A fegyveres erők irányításával foglalkozó alkotmánybírósági határozatra is tekintettel világosan el kell különíteni a Határőrség irányításának és vezetésének rendjét.

A törvény szerint a belügyminiszter irányítási jogkörét elsősorban a jogalkotás és az állami irányítás egyéb eszközei révén gyakorolja, egyedi utasítást csak az országos parancsnok útján adhat. Az irányítási jogkör átfogja az államigazgatási, a költségvetési, illetve a szervezetirányítási jogosítványokat.

A Határőrséget a törvény szerint a belügyminiszteri irányítás keretei között az országos parancsnok önálló felelősséggel vezeti. Jogköre átfogja a szervezet valamennyi rendeltetésszerű tevékenységét, ezért a törvény kimerítő részletességgel sorolja fel irányítási és vezetési jogköreinek tartalmát.

4. A Határőrség személyi állománya

Az elmúlt évek védelmi és határrendészeti szempontból kedvezőtlen tapasztalatai (a térség stabilitásának hiánya, az illegális migráció tömeges jelentkezése) alapján, a hatékony feladatvégrehajtás érdekében a törvény arra az álláspontra helyezkedik, hogy a jelenlegi időszakban még szükség van a hadkötelezettség alapján szolgálatot teljesítő sorállomány alkalmazására.

A törvény ugyanakkor tételesen rögzíti azokat a feladatokat, melyeket a sorállomány végrehajthat, kimondja továbbá, hogy ez az állománykategória hatósági ügydöntő feladatot nem láthat el.

A rendkívül megnövekedett rendészeti feladatok a hivatásos és a sorállomány mellett szükségessé teszik a polgári - köztisztviselőkből és közalkalmazottakból álló - állomány alkalmazását.

A korszerű és igen költséges fegyverzetek és más technikai eszközök, berendezések kezelése olyan magas szintű szakmai követelményeket támaszt, amely elengedhetetlenné teszi ezen a területen a jövőben a szerződéses és hivatásos határőrök alkalmazását.

-----STARTING---POINT---RESZLETES---

I. FEJEZET

ÁLTALÁNOS RENDELKEZÉSEK

Az 1. §-hoz

A törvény által szabályozni kívánt célt foglalja össze.

A 2. §-hoz

A törvény az Alkotmánynak megfelelően fogalmazza meg a Határőrség jogállását és kettős - katonai és rendészeti - rendeltetését.

A Magyar Köztársaság államhatára

A 3. §-hoz

A törvény deklarálja az államhatárnak a nemzetközi jogban általánosan elfogadott fogalmát. A védett jogtárgy jelentőségének megfelelően kimondja, hogy a Magyar Köztársaság államhatárát csak az országgyűlés által megkötött nemzetközi szerződés alapján lehet megváltoztatni. Meghatározza, hogy a határvonalat a terepen határjelek jelölik, rendelkezik ezek karbantartásának és a rájuk vonatkozó földmérési adatok nyilvántartásának rendjéről.

Értelmező rendelkezések

A 4. §-hoz

A törvény számos speciális, a köznapi életben ritkán használt kifejezést tartalmaz. A törvény közérthetősége végett indokolt ezen - a nemzetközi jogban, illetve más államok határrendészeti szerveinél is általánosan elfogadott - szakkifejezések definiálása.

A határőrizet és az államhatár rendjének fenntartását biztosító szabályok

A 5-12. §-hoz

A Magyar Köztársaságnak fontos érdekei fűződnek ahhoz, hogy államhatára mentén kiegyensúlyozott, feszültségmentes viszonyok uralkodjanak. A szomszédos országok közötti rendezett viszonyok egyik kiemelkedő jelentőségű összetevőjét az államhatár rendje képezi, amelyet nemzetközi szerződések és belső jogszabályok határoznak meg. A törvény kimondja: az államhatár rendjére vonatkozó szabályokat mindenki köteles megtartani.

A határrend megtartásának elengedhetetlen feltétele, hogy az államhatár láthatósága biztosított legyen. Erre szolgálnak a határjelek és a határnyiladék, amelyben nemzetközi szerződésben meghatározottakon kívül műtárgy nem létesíthető.

Rendelkezik a határmenti ingatlan tulajdonosát, bérlőjét vagy használóját terhelő - az államhatár őrizetét, illetőleg nemzetközi szerződésben meghatározott állami feladatok végrehajtását biztosító - tűrési kötelezettségről. Ugyanakkor meghatározza az okozott kár megtérítésének szabályait.

Figyelemmel a szomszédos országokkal kötött kétoldalú nemzetközi szerződésekre, a törvény meghatározott határmenti vagy az államhatárt érintő munkálatok végzését, építmények, műtárgyak létesítését, karbantartását vagy megszüntetését nemzetközi megállapodáshoz köti.

Az államhatár rendjének biztosítását szolgálja a határvonaltól számított száz méteren belüli területsávban a bányaművelés, kutatás, mérés, vízügyi és építési munkálatok határőrségi szakhatósági hozzájáruláshoz kötése, mert azoknak közvetlen ráhatásai lehetnek a szomszédos állam területére. Kivétel ez alól, ha a beavatkozást közveszély elhárítása, elemi csapás vagy egyéb katasztrófa következményeinek felszámolása indokolja. Ez esetben is szükséges azonban, hogy a Határőrség utólag tudomást szerezzen a tevékenységről.

Amennyiben a munkák végzésekor az államhatár határátkelőhelyen kívüli átlépése is szükséges, a Határőrség a Vám- és Pénzügyőrséggel együttesen intézkedik annak végrehajtására. Az ilyen átléptetések a Határőrség és a Vám- és Pénzügyőrség rendes működéséhez tervezetteken túli költségkihatással járnak, indokolt azoknak a kérelmezőre való áthárítása.

A 9. § rendelkezik az államhatáron átkóborolt háziállatok elhelyezéséről, tartásáról akként, hogy az a jelenlegi helyzetnek megfelelően a települési önkormányzat jegyzőjének feladata. A korábbi rendelkezések hatályon kívül helyezése folytán ugyanis e feladat szabályozatlan maradna.

Az államhatár rendje szerves részeként határozza meg a törvény az átmenő forgalomnak és a határközeli vadászatnak a legfontosabb keretszabályait.

A törvény a peage forgalom szabályait nemzetközi szerződés hatáskörébe utalja.

A határközeli vadászat bejelentéshez kötése egyrészt az államhatáron való átlövés, meghatározott körülmények között (délszláv helyzet) a félreértések, nemzetközi bonyodalmak megelőzését, másrészt a szolgálatot teljesítő határőr járőrök életének és testi épségének védelmét szolgálja.

Ugyanezen okból indokolt a határtól számított tíz kilométeren belül a lőtér létesítésének a Határőrség szakhatósági hozzájárulásához és az ott tartott lövészet időpontjának bejelentéséhez kötése. A légi járművel végzett növényvédelem előzetes bejelentéshez kötésének célja egyrészt a légtérsértések megelőzése, másrészt a másik állam területén a mezőgazdasági kultúrákban a károkozás megakadályozása.

Az államhatár átlépésének feltételei

A 13-14. §-hoz

Az utazás szabadságának alapvető emberi jogként történt elismerése, az idegenforgalom és a kereskedelmi szállítási tevékenység bővülése az államhatár átlépésének, a határforgalom ellenőrzésének törvényi szintű szabályozását igényli. A törvény meghatározza, hogy az államhatárt milyen feltételek mellett és hol lehet átlépni azzal, hogy nemzetközi szerződés, jogszabály vagy viszonosság alapján ettől el lehet térni.

A megfelelő feltételek megléte esetén lehetővé teszi autóbuszon, vonaton vagy hajón a határforgalom menetközbeni ellenőrzését, ami a járművek határon való állásidejének csökkentése szempontjából bír jelentőséggel.

A Határőrség a Vám- és Pénzügyőrséggel együttesen engedélyezi ideiglenes határátkelőhely működését, illetve határterületen vagy határátkelőhelyen kívüli határátlépést. A határterületen kívüli belépésre légi úton kerülhet sor, amikor az ország mélységében landol a légi jármű.

A 14. § (2) bekezdése a vámszervek jogosultságait nem korlátozza, csak technikai lehetőséget biztosít a nem menetrend szerint közlekedő járművek kérésre történő ellenőrzésére. A vámszerv a feladatait a Határőrséggel azonos helyen és időben, de attól eltérően is végrehajthatja.

A 15. §-hoz

E rendelkezés egyértelművé teszi, hogy a határátkelőhely rendjének fenntartásáért felelős Határőrség engedélye nélkül - nem határátlépési célzattal - a határátkelőhely területére belépni nem lehet, illetve a határforgalmat egyéb tevékenység ott nem akadályozhatja. A tevékenység rendjét kormányrendeletben kell szabályozni.

A 16-17. §-hoz

Rögzíti a törvény az utas és a fuvarozó kötelezettségeit a határátlépéskor, valamint a határátkelőhelyekre való be- és kilépés kereteit.

A magántulajdoni viszonyok kiteljesedése, a magánvállalkozások számának növekedése már most is produkált olyan helyzetet, hogy a nem közúti határátkelőhely nem állami tulajdonban van. Ilyenkor a tulajdonosnak, bérlőnek vagy kezelőnek elő kell írni a határforgalom ellenőrzés feltételei biztosításának kötelezettségét. A vasúti-, vízi- és légiközlekedésben különjárat indításánál, továbbá a nemzetközi forgalomban közlekedő járművek menetrendjének megállapításánál figyelemmel kell lenni a határforgalom ellenőrzésének idő- és személyzeti igényeire, ezért szükséges a Határőrség és a Vám- és Pénzügyőrség véleményének figyelembevétele.

Ennek oka, hogy a vasúti, légi és vízi forgalomban közlekedő nemzetközi járművek és azok utasainak ellenőrzését a Határőrség, valamint a Vám- és Pénzügyőrség a járművek indulását megelőzően, a jármű megérkezését követően, illetve az államhatáron való tartózkodás ideje alatt hajtja végre. Az ellenőrzés időtartama alapvetően függ az utasok létszámától, a jármű tartózkodási idejétől, illetve attól, hogy mennyi utassal szemben kell valamilyen eljárást foganatosítani.

A menetrendben jelenleg biztosított állásidők számos esetben nem bizonyulnak elegendőnek az ellenőrzési feladatok végrehajtásához, ebből adódóan a tartózkodási idő túllépését ilyen esetekben az ellenőrző hatóságok hibájának róják fel.

Amennyiben a menetrend összeállítása során a hatóságoknak nem lesz lehetőségük arra, hogy a tartózkodási idők megállapításakor érdekeiket érvényesíthessék, azt érdemben befolyásolhassák, ellentmondás alakulhat ki az ellenőrzési idő és az ellenőrzésre vezényelhető létszám között. A Határőrség, valamint a Vám- és Pénzügyőrség véleményének figyelmen kívül hagyása oda vezetne, hogy a közlekedési vállalatok továbbra is kizárólag saját érdekeiket szem előtt tartva, egyoldalúan határozzák meg a tartózkodási időket, az újonnan forgalomba helyezendő járművek tartózkodási számát.

A felvetett egyeztetési jogosultság - az egyetértési jogosultság helyett - a mindenkori előírt ellenőrzési technológia, a technikai felszereltség állapota, az ellenőrzést végrehajtók számának kötött volta miatt nem biztosítja a kötelező ellenőrzési rend érvényesítésének lehetőségét.

A légijárművek számára az államhatár átlépésének szabályait nemzetközi szerződés és jogszabály rögzíti, így a törvény csupán hivatkozik erre. Fontos biztonsági érdeke a Magyar Köztársaságnak, hogy - a nemzetközi forgalomban közlekedő - a területére leszálló, vagy onnan felszálló polgári és katonai légi járművek, illetőleg a rajtuk utazók ellenőrzése biztosított legyen. Vonatkozik ez arra az esetre is, ha a le-, illetőleg felszállás határterületen kívül történik. A határterületen kívüli le- és felszállás engedélyhez kötését az ellenőrzés lehetőségének megteremtése indokolja, csakúgy, mint a kényszerleszállás esetén az értesítési kötelezettséget.

Az államhatár átlépésének kivételes szabályai

A 18. §-hoz

A törvény e §-a az ellenőrzési kötelezettségek alóli mentességek eseteit sorolja föl. Ebbe a csoportba tartoznak azok az esetek, amikor az átutazó quasi nem lép magyar felségterületre: az engedéllyel munkavégzés céljából határátkelőhelyeken kívüli átlépéseknél, a peage forgalomban közlekedőknél, a menekülteknél vagy ideiglenes védelmet kérőknél, illetve elemi csapás stb. esetén a mentésben résztvevőknél és a menekülő lakosságnál.

Határátkelőhely megnyitása, megszüntetése, működésének szüneteltetése, a határforgalom korlátozása

A 19-20. §-hoz

A jelenleg hatályos jogi szabályozás szerint [40/1974. (XI. 1.) MT rendelet] határátkelőhely megnyitására, megszüntetésére vagy működésének szüneteltetésére, továbbá a forgalom jellegének megváltoztatására nemzetközi szerződés alapján a belügyminiszter a pénzügyminiszterrel és más érdekelt miniszterekkel egyetértésben jogosult. A tervezet a vámtörvénnyel összhangban ezt a jogosultságot a Kormány hatáskörébe utalja, mivel nemzetközi szerződés kötésére a kormány jogosult. Ezt a megoldást veszi át a törvény is azzal, hogy a különböző humán- vagy állat- (növény) betegségek, járványok továbbterjedésének megakadályozása végett bevezetésre kerülő korlátozások elrendelésére is a belügyminisztert - természetesen az érintett miniszterekkel egyetértésben - hatalmazza fel.

Rendelkezik a törvény a teljes és részleges határzár elrendelésének jogosultságáról is, amelyekre rendkívüli körülmények között kerülhet sor. Elrendeléséről az Országgyűlés illetékes bizottságát tájékoztatni kell.

II. FEJEZET

A HATÁRŐRSÉG FELADATAIRA ÉS IRÁNYÍTÁSÁRA VONATKOZÓ RÉSZLETES SZABÁLYOK

A Határőrség államhatár védelmi tevékenysége

A 21. §-hoz

A honvédelemről szóló 1994. évi CX. törvénnyel összefüggésben módosított Alkotmány 40/A. § (1) bekezdése a Határőrség részére a feladatokat figyelembe véve kettős funkciót határoz meg.

A törvény 21. §-a ugyancsak az Alkotmány 40/A. § (1) bekezdésén alapul: a Határőrségnek, mint a fegyveres erők részének feladata a haza katonai védelme. Erre háború, vagy más fegyveres konfliktus esetén kerülhet sor, míg békeidőben az e védelmi feladat ellátására való felkészülést kell végrehajtani.

Figyelemmel arra, hogy a honvédelmi törvény és a kapcsolódó jogszabályok a haza katonai védelmével összefüggő feladatokat a Magyar Honvédség feladataival összhangban a Határőrség számára is meghatározzák, ezeket a törvény nevesíti.

A Határőrség számára a törvény 21. §-ának (5) bekezdésében nevesítetten szerepelteti azokat a kiemelt feladatokat, amelyeket közveszély, illetőleg a polgári védelemről szóló törvény által meghatározott veszélyhelyzetben végeznie kell. Ebben a megfogalmazásban a közveszély alatt a Btk. 259. §-a szerinti közveszély okozás bűntette törvényi tényállása szerinti helyzetet kell érteni.

A Határőrség rendészeti tevékenysége bűnüldözési feladatai

A 22. §-hoz

A törvény 22. § (1) bekezdése a Határőrség békeidőszaki alapvető feladatáról, az államhatár rendjének védelméről szól. Ebből adódó rendészeti tevékenysége napi feladat, ezért a törvény azokat taglalja és részletezi. A 22. § (2) bekezdése rögzíti a Határőrség bűnüldözési feladatait. E § tulajdonképpen az Alkotmányban meghatározott feladatok kibontása.

A 22. § (1) bekezdésének b) pontja szerint a szállítmányok ellenőrzését a Határőrség más hatóságokkal együttműködve végzi. Ez a rendelkezés nem érinti a vámjogról, a vámeljárásról, valamint a vámigazgatásról szóló 1995. évi C. törvényben a vámszervek kizárólagos határkörébe utalt vámellenőrzést. A Határőrség csak a szállítmányok határőrizeti szempontból való ellenőrzését végezheti, együttműködési kötelezettség mellett.

A külföldiek beutazásáról, magyarországi tartózkodásáról és bevándorlásáról szóló 1993. évi LXXXVI. törvény számos feladatot és hozzá kapcsolódó hatáskört biztosít a Határőrség számára.

Az államhatárral és a Határőrség tevékenységével összefüggően számos nemzetközi szerződésünk van, amelyek végrehajtása a Határőrség feladata. Ezeket a 22. § (1) bekezdés d) pontja rögzíti.

Az államhatár felmérését és megjelölését, a határjelek felújítását a hatályos jogi szabályozás [12/1969. (III. 11.) Korm. rendelet és a végrehajtására kiadott 4/1980. (I. 25) MÉM rendelet] a Földművelésügyi Minisztérium alárendeltségében működő Földmérési és Távérzékelési Intézet hatáskörébe utalja. Tekintettel azonban arra, hogy az államhatárral kapcsolatos nemzetközi szerződéseket kihirdető jogszabályok kivétel nélkül a belügyminisztert bízzák meg a végrehajtásról való gondoskodással, célszerű e tevékenység irányítását a Határőrség, felügyeletét pedig a belügyminiszter kompetenciájába utalni.

A határesemények kivizsgálására és rendezésére viszonylatonként különböző elnevezésű szervek (határmegbízottak, vegyesbizottságok) működnek. Tevékenységük irányítása és felügyelete szintén határőrségi feladat.

Az előzőekben már említett határnyiladék tisztításáról a 40/1974. (XI. 1.) MT rendelet 6. § (2) bekezdése szerint „az illetékes helyi tanács végrehajtó bizottsága gondoskodik.” E jogszabály megjelenése előtt e feladatot a Határőrség végezte. Az elmúlt több mint húsz év tapasztalatai azt igazolták, hogy téves döntés volt e munkák végzését az önkormányzatok feladataivá tenni. Igazán sohasem érezték magukénak; számos mulasztás, probléma merült fel ez ügyben. A törvény e feladatot - amely szorosan összefügg az államhatárral, a Határőrség alaptevékenységével - ismét a Határőrséghez telepíti, természetesen költségvetési fedezet átcsoportosításával együtt.

A Határőrség azon túl, hogy őrzi saját objektumait, végzi a belügyminiszter által kijelölt egyéb épületek és létesítmények őrzését is.

A törvény 22. § (1) bekezdés f) pontja már összefügg bizonyos értelemben a katonai feladattal, mert fegyveres fellépést feltételez, de nem az ország szuverenitása, területi épsége ellen idegen hatalom által indított támadásról van szó, hanem bűncselekmény elkövetése vagy provokatív céllal történő fegyveres betörésről, terrorcselekményről, amely az államhatár rendjét közvetlenül veszélyezteti. A délszláv térségben a polgárháború során ilyenre már volt példa. Ehhez hasonlóan meg kell tenni a szükséges intézkedéseket a menekültügyi veszély esetén is.

Az államhatárral összefüggésben elkövetett - a törvényben felsorolt - bűncselekmények üldözése, a közbiztonságot veszélyeztető cselekmények megelőzése, megszüntetése fontos társadalmi érdek, ezért nyomozati hatáskör biztosítása szükséges a Határőrség számára, ha a bűncselekmény alapos gyanúját határőrségi intézkedés során állapították meg. Jogszabályban meghatározott közigazgatási eljárásokban való közreműködés, engedélyek kiadása, kötelezettségek megállapítása az államhatár rendjének fenntartását szolgálja.

A Határőrségnek az Alkotmányban is említett rendészeti feladatai ellátásához, az államhatárral kapcsolatos bűncselekmények felderítéséhez - különös tekintettel az ember-, fegyver-, lőszer-, robbanóanyag, kábítószer-csempészetre - meghatározott információkra, jelzésekre van szüksége. Az említett bűncselekmények elkövetői szigorúan rejtett eszközökkel és módszerekkel tevékenykednek, az ellenük való küzdelem is csak hasonló módszerekkel lehet eredményes.

A Határőrség szervezete

A 23. §-hoz

A törvény megnevezi a Határőrség szervezeti egységeit és kimondja, hogy ettől eltérő elnevezésű határőr szerv is létrehozható, melynek jogállását az alapító határozza meg. Amennyiben az új szervezetet hatósági jogkörrel kívánja felruházni, akkor a hatályos szabályok szerint ezt csak jogszabályban teheti meg.

A törvény kimondja, hogy a Határőrség központi és területi szervei jogi személyek.

A Határőrség irányítása

A 24-25. §-hoz

A Kormány a belügyminiszter útján irányítja a Határőrséget, a belügyminiszternek nemzetközi szerződés és belső jogszabály előkészítő feladatai vannak, rendeletet és normatív rendelkezést adhat ki. Felügyeli és ellenőrzi a Határőrség tevékenységét.

Nemzetközi kapcsolatot tart fenn, összehangolja a honvédelmi miniszterrel a sorállománnyal kapcsolatos kérdéseket, a haditechnikai eszközök, anyagok gyártását, beszerzését, elvégzi a Határőrségnél a fegyverzeti, a felszerelési és a kényszerítő eszközök, valamint az egyenruházat rendszeresítését.

Irányítói jogkörében - meghatározott korlátok között - utasítást adhat ki, gyakorolja a külön jogszabályban hatáskörébe utalt munkáltatói jogokat, meghatározza a Határőrség szervezeti kereteit és állománytábláját. Ez utóbbi fölött a költségvetés útján az Országgyűlés meghatározó kontrollt gyakorol.

Kormánydöntés alapján intézkedik a Határőrség magasabb harckészültségbe helyezésére, mozgósítására. A Határőrség működtetése során meghatározza a szervezési és személyügyi hatásköröket, kijelöli az őrzendő objektumokat, rendszeresíti a fegyverzetet és a kényszerítő eszközöket. Jóváhagyja a válság-, a konfliktushelyzet és a menekültügyi veszély kezelésére vonatkozó terveket.

A Kormány felhatalmazása alapján intézkedik a határőr erők átcsoportosítására.

Nagyon fontos törvényességi garancia, hogy a belügyminiszter egyedi ügyekben az ügy érdemére nézve nem adhat utasítást.

A belügyminiszter felügyeleti jogkörében felelős a Határőrség törvényes működéséért.

Az országos parancsnok

A 26-27. §-hoz

Kimondja, hogy az országos parancsnok a teljes személyi állomány szolgálati elöljárója, gyakorolja mindazokat a jogköröket, amelyek e szervezet törvényes működéséhez szükségesek és viseli az ezekkel járó felelősséget. Vezetési jogosítványainak egyetlen korlátja, hogy egyedi ügyekben - amennyiben a hatáskör nem hozzá van telepítve - az ügy érdemére nézve utasítást nem adhat.

Részt vesz a védelmi terv kidolgozásában és a Határőrségre vonatkozó részét előterjeszti a belügyminiszternek. Javaslatot tesz jogszabályalkotásra, előterjeszti a konfliktushelyzet és a menekültügyi veszély kezelésére vonatkozó terveket. Szabályozza a Határőrség magasabb harckészültségbe helyezésének és mozgósításának rendjét. Megteszi a szükséges intézkedéseket a Határőrség folyamatos működésének békekörülmények közötti biztosítására, illetőleg tervezi és szükség esetén gondoskodik a minősített időszaki feladatok határőrségi végrehajtásáról.

III. FEJEZET

A HATÁRŐRSÉG SZEMÉLYI ÁLLOMÁNYA

A 28-29. §-hoz

A 2046/1989. MT határozat egy tisztán hivatásos határrendészeti szervezet létrehozását tűzte célul, amit azonban több ok miatt csak hosszabb távon lehet megvalósítani. Egy ideig számolni kell még a sorállomány alkalmazásának szükségességével, még akkor is, ha távlatilag a Határőrség tisztán a hivatásos állománnyal történő szolgálatellátást tartaná ideálisnak. A sorkatonai szolgálat időtartamának csökkentése, a bonyolultabb technikai eszközök kezelésére történő kiképzés időigényessége azt eredményezi, hogy a sorkatonák csak szolgálati idejük utolsó szakaszában, rövid ideig képesek ezek hatékony alkalmazására. E drága eszközök megóvása, a mindig harckész állomány biztosítása érdekében merült fel a szerződéses határőrök alkalmazásának igénye. Alkalmazási területük a számítástechnika kiszolgálásánál, a határvadász századoknál alkalmazott bonyolultabb technika (páncélozott harcjárművek, a páncéltörő eszközök) kezelésénél kívánatos.

A Határőrség középtávú fejlesztésére kidolgozott elgondolás már a tisztán hivatásos állományra történő átállás feltételeit is tartalmazza.

A határőr állomány kiegészítése

A 30-36. §-hoz

A törvény kimondja, hogy a határőr önkéntes jelentkezés vagy hadkötelezettség alapján teljesít szolgálatot. Részletezi a szolgálati viszony keletkezését, megszűnését, említést tesz a hallgatói jogviszonyról is.

A törvény lehetővé teszi a sorállomány alkalmazását is, de a német minta szerint ez csak lehetőség egy olyan helyzetben, amikor a hivatásos állomány nem elegendő.

A szolgálatra való alkalmasság vizsgálatának lehetőségét a határőrrel szemben támasztott magasabb követelmények indokolják.

Az állománykategóriák közötti átminősítésre szolgálati érdekből; a Határőrség szervezetének a változó feladatokhoz való alakítása miatt kerülhet sor.

Törvényességi garanciaként korlátozza a törvény, hogy a sor- és tartalékos állomány milyen feladatot láthat el. Ezek nélkülözhetetlenek a Határőrség rendeltetésszerű működéséhez. Pontosan meghatározza, hogy ezen állománykategória határterületen kívül milyen feladatok végrehajtására alkalmazható, kizárva ebből mindennemű, az Alkotmányban nem nevesített feladatot, belső rendfenntartó funkciót. Tételesen felsorolja a törvény a határőr alegységek kötelékben történő alkalmazásának lehetséges eseteit.

IV. FEJEZET

A HATÁRŐRSÉG EGYÜTTMŰKÖDÉSE

A 37-39. §-hoz

A törvény keretjelleggel szabályozza a Határőrség együttműködését, amelynek más jogszabályok és rendelkezések, valamint együttműködési megállapodások adják meg a tartalmát. A Magyar Honvédséggel való együttműködés kereteit a Hvt., részleteit a honvédelmi miniszter és a belügyminiszter együttes rendeletei és utasításai, a Magyar Honvédség parancsnokának és a Határőrség országos parancsnokának együttműködési megállapodása és együttes intézkedései, a vezérkari főnök és az országos parancsnok helyettesei, a Hadműveleti Főcsoportfőnökség és a Határőrség Országos Parancsnokság illetékes főosztályai közötti napi együttműködés fejezi ki.

A Rendőrséggel, a Vám- és Pénzügyőrséggel, a menekültügyi, a nemzetbiztonsági feladatokat ellátó és más állami szervekkel való együttműködést az e szervek közötti hatásköri szabályokat rendező jogszabályok, közös intézkedések és együttműködési megállapodások rögzítik.

A Határőrség minden szomszédos országgal nemzetközi szerződésen alapuló, több területre kiterjedő (határrend, határőrizet, határforgalom ellenőrzés, határmegjelölés, karbantartás stb.) széleskörű nemzetközi kapcsolatokkal rendelkezik.

A demokratikus jogállami működés fontos garanciája, hogy a területi és helyi szervek létesítéséhez, határátkelőhely nyitásához, megszüntetéséhez, illetve azon a forgalom jellegének megváltoztatásához vagy szüneteltetéséhez előzetesen ki kell kérni az érintett települési önkormányzat képviselő testületének véleményét. A helyi érdekek érvényesítésének fontos eleme, hogy az ott élőknek legyen beleszólásuk sorsuk alakításába.

Rendkívül fontos rendelkezése a törvénynek a Határőrség területi szerve vezetőjének évenkénti, valamint a meghatározott rendkívüli eseményekről való soron kívüli tájékoztatási kötelezettsége. Mindezek a határterületen élő lakosság élet- és vagyonbiztonságát szolgálják, az ott élőknek a közrendről és a közbiztonságról alkotott véleményét befolyásolják. Ezen túl az államhatárral kapcsolatos események és jogsértő cselekmények jelentős hatást gyakorolnak a közbiztonságra, a közrendre, a közlekedési, illetőleg a munkakörülményekre, ezért a törvényben felsorolt szerveket mindenképpen szükséges tájékoztatni.

A törvény a Határőrség helyi szervének vezetője számára felkérésre lehetőséget biztosít, hogy tájékoztatást adjon tevékenységéről a helyi önkormányzat képviselő testületének.

Az együttműködés kölcsönösségét biztosítja a törvény akkor, amikor az egyes szervek vezetői részéről is tájékoztatási kötelezettséget fogalmaz meg a feladatkörükben tudomásukra jutott, a Határőrség tevékenységét érintő tényekről és körülményekről.

V. FEJEZET

A HATÁRŐRSÉG RENDÉSZETI HATÁSKÖRE, ILLETÉKESSÉGE,HATÓSÁGI FÓRUMRENDSZERE

A 40-41. §-hoz

A törvény a Határőrségnek az Alkotmányban és az e törvényben meghatározott feladatai eredményes teljesítéséhez szükséges rendészeti hatásköröket és hatósági jogköröket tartalmazza.

Az államhatár rendjének védelme érdekében elengedhetetlenül szükséges, hogy a Határőrség a határterületen, de különösen az államhatár mentén korlátozásokat vezethessen be, illetve tartson fenn. Szakhatósági jogköre kiterjedjen arra, hogy hozzájárulását adja vagy kifogást emeljen határközeli műszaki berendezések, építmények létesítése kapcsán.

Azok a feladatok, amelyek eredményes végrehajtása érdekében korlátozásokat vezethet be a Határőrség, egyrészt pontosan megfogalmazásra kerültek a törvényben, másrészt a bejelentési és tájékoztatási kötelezettség is megfelelő garanciát jelent, hogy a Határőrség csak a szükséges esetekben és a megfelelő mértékben éljen a számára biztosított lehetőségekkel.

A határutakon való közlekedés korlátozása vagy tilalma hasonló érvekkel indokolható.

Az illegális migráció megakadályozása, az államhatárnak a törvény elején deklarált sérthetetlensége érdekében a Határőrség részéről szükséges és elengedhetetlen műtárgyakat, műszaki berendezéseket és technikai eszközöket telepíteni az államhatár mentén, a határterületen.

Szakhatósági hatáskör

A 42. §-hoz

A Határőrség határterületi jogosultságai a Magyar Köztársaság érdekeit szolgálják, olyan állampolgári jogokat korlátozó lehetőségek, amelyeket minden szuverén állam biztosít a függetlensége, területi épsége védelme érdekében. Ezek közé tartoznak mindazok az ellenőrzési és szakhatósági jogok, amelyet e törvény tartalmaz.

Eljárás bűncselekmény és szabálysértés gyanúja esetén

A 43-45. §-hoz

A Határőrség a közrend és közbiztonság stabilitásához az államhatáron átható bűnözés felderítésével, megelőzésével és megszakításával tud hozzájárulni. Alkotmányos feladatai teljesítése érdekében feltétlenül indokolt - a már korábbi jogi szabályozásban is szereplő - korlátozott nyomozóhatósági hatáskörök biztosítása, ha a bűncselekmény gyanújának megállapítására alkalmas tényeket határőrségi intézkedés során állapították meg. E jogosultság a törvényben meghatározott bűncselekmények esetében a halaszthatatlan nyomozási cselekményekre, a nyomozóhatóság megbízása alapján más nyomozási cselekményekre terjed ki, továbbá a törvényben meghatározott bűncselekmények esetén a teljes nyomozás lefolytatására vonatkozik. Figyelemmel a specifikumokra is az eljárás lefolytatása a büntetőeljárás szabályai szerint történik.

Az államhatárral összefüggő bűncselekmények elkövetőivel szemben a törvényben meghatározott korlátozások mellett a Határőrség a határterületen kívül is jogosult az elkövetéssel alaposan gyanúsítható személyek elfogására és előállítására. Mindezen szabályok törvénybe iktatását az illegális migrációt szervező embercsempész csoportok tevékenysége visszaszorítására irányuló törekvés indokolja.

A határkörözés és a határfigyelőztetés a potenciális bűnözők felderítésének, a bűncselekmények elkövetőinek speciális eszközei. A határkörözés nyílt eszköz, amely a már elkövetett bűncselekmény tettesének, eszközének, tárgyának felderítése érdekében alkalmazható. A szokványos rendőrségi körözéstől annyiban tér el, hogy lényegesen szűkebb körre terjed ki, szükségtelen minden, a rendőrségi körözésben meglévő adatot a határon is megjeleníteni, mert a hatalmas adathalmaz ellenőrzése a forgalom lassításával járna. Ebben a körözési rendszerben elsősorban azok az adatok szerepelnek, amelyeknek nemzetközi összefüggései vannak, illetve az elkövető külföldre távozása, külföldi elkövető magyarországi megjelenése várható, valamint a bűncselekmény tárgya határon történő átvitelének veszélye áll fenn.

A határfigyelőztetés ezzel szemben titkos eszköz, úgy kell végezni, hogy az adott személy ne szerezzen tudomást arról, hogy vele kapcsolatban bármiféle intézkedés, jelentés stb. történt.

E tevékenység során a Határőrség személyes és különleges adatokat kezel. A személyes adatok védelméről szóló 1992. évi LXVI. törvény az adatvédelmi biztos jogosítványai útján megfelelő garanciát biztosít arra, hogy ezt a bűnüldözési eszközt ne lehessen politikai célokra használni.

Alapvető társadalmi érdek, hogy a szolgálatot teljesítő határőr mint hivatalos személy intézkedjen a működési területen észlelt szabálysértés észlelésekor. Ezért célszerű megfelelő jogosítványokat biztosítani a cselekmény megszakítására, a körülmények tisztázására, az eljárás alá vont személy és a tanúk meghallgatására, a helyszín megszemlélésére, a tárgyi bizonyítékok beszerzésére, a visszatartásra, az elkövető előállítására, valamint a szabálysértési feljelentés megtételére.

A szabálysértések tárgyi súlya, társadalomra való veszélyessége nem minden esetben éri el azt a szintet, hogy indokolt lenne az elkövető ellen szabálysértési feljelentést tenni, ezzel is fokozva az amúgy is túlterhelt szabálysértési hatóságok leterheltségét. A Határőrség a jelenlegi jogi szabályozás szerint egyetlen esetben rendelkezik helyszíni bírságolási jogosultsággal, mégpedig az úgynevezett túltartózkodás esetében. A törvény e jogosultságot szélesíteni kívánja.

A közúti határátkelőhelyek a közúti hálózat részei, így a Határőrséget, mint a határátkelőhelyek rendjéért felelős szervet intézkedési jogokkal kell felruházni. Ezért a törvény az itt elkövetett közlekedési szabálysértés esetében helyszíni bírságolási jogot kíván biztosítani számára.

Idegenrendészeti hatáskör

A 46-47. §-hoz

A hazánk területére jogellenesen belépett külföldiek, valamint a menedékjogot vagy ideiglenes védelmet kérők között a nemzetbiztonságra, valamint az ország biztonságára veszélyt jelentő személyek is előfordulhatnak. Ezen személyek kiszűrése, a magyarországi menedék vagy ideiglenes védelem biztosításának jogszerűsége szükségessé teszi meghallgatásukat, adataiknak nyilvántartásokban, adattárakban történő ellenőrzését.

A feltételek fennállása esetén a Határőrség a meghallgatott személyeket a legközelebbi menekülteket befogadó állomásra irányítja vagy kíséri.

Előfordulhatnak olyan esetek, amikor a menekültügyi hatóság döntése alapján nincs mód a kérelmező menekültkénti elismerésére, vagy ideiglenes védelemben részesítésére. Ilyenkor lehetőséget biztosít a törvény a személy visszairányítására, illetve az ország elhagyására való kötelezésre. Ez alól kivételt jelentenek az idegenrendészeti törvény 32. §-a alá tartozók, amely összhangban van a menekültek helyzetére vonatkozó 1951. évi Genfi Egyezmény és az 1967. évi Jegyzőkönyv 33. cikkével, amely a „non refoulement” elv néven ismert.

A Határőrség illetékessége

A 48-50. §-hoz

Az emberi környezet védelme egyre sürgetőbb feladat úgy hazai mint nemzetközi vonatkozásban. Függetlenül attól, hogy a Határőrség nem környezetvédelmi szervezet, nem kívánja magát kivonni a feladat végrehajtásából, részt kíván venni a környezet- és természetvédelmi, valamint vízi közlekedési (hajózási) jogszabályok megtartásának ellenőrzésében.

Fontos törvényességi garanciákat tartalmaz a törvény ezen része. Kimondja, hogy a Határőrség a hatáskörébe utalt feladatok ellátására a határterületen illetékes. Taxatíve felsorolja - visszautalással -, mely feladatok ellátására illetékes a határterületen kívül is. E feladatok természetüknél fogva nem köthetők a határterülethez (bűnüldözési, nyomozóhatósági, nemzetközi szerződésből származó, idegenrendészeti, információ gyűjtési; elemi csapás, objektumvédelmi és katonai védelmi feladatok).

Nemzetközi szerződéseinkkel összhangban a törvény rögzíti, hogy a Határőrség határforgalmi ellenőrzési szervei más államok területén, illetőleg más államok ilyen hatóságai magyar területen is tevékenykedhetnek.

A Határőrség hatósági fórumrendszere

Az 51-53. §-hoz

A törvény az első és másodfokú hatósági jogköröket telepíti. A részletes szabályokat a belügyminiszter állapítja meg.

VI. FEJEZET

INTÉZKEDÉSEK, KÉNYSZERÍTŐ ESZKÖZÖK, TITKOS INFORMÁCIÓGYŰJTÉS

Az 54. §-hoz

A Határőrség rendészeti tevékenysége a főbb jellemzőket tekintve megegyezik a rendőrségével, ezért a törvény a rendőrségi törvényre való utalásokat tartalmazza. Vannak azonban lényeges eltérések és ezért a törvény kiemeli azokat a szabályokat, amelyeket a Határőrség nem, vagy eltérően alkalmazhat.

Intézkedések

Az 55-56. §-hoz

A törvény kiemeli, hogy az Rtv. IV-IX. fejezetében foglaltak irányadóak a Határőrségre, az e törvényben meghatározott rendészeti feladatkörének alkalmazása során. Az egyik legszigorúbb korlát, hogy bírói engedélyhez kötött titkosszolgálati eszközt nem alkalmazhat.

A törvény a továbbiakban a sor- és a tartalékos állomány alkalmazására vonatkozó szabályokat taglalja.

A törvény meghatározza, hogy az Rtv. V. fejezetének mely részei vonatkoznak a határőrre, milyen területi korlátozások vannak és mely intézkedések foganatosítására nem jogosult a határőr.

Kényszerítő eszközök

Az 57. §-hoz

A törvény a Rendőrségről szóló törvényhez képest az eltéréseket tartalmazza, amelyek többsége korlátozó, illetőleg a határőri szolgálat speciális feladataiból adódóan változik.

Lőfegyverhasználat

Az 58. §-hoz

A törvény itt is visszautal az Rtv-re és csak a korlátozásokat, eltéréseket tartalmazza.

Titkos információgyűjtés

Az 59. §-hoz

A törvény az Rtv-ben foglalt szabályokra hivatkozik és tartalmazza a Határőrség feladataiból adódó eltérésekre és a szükséges korlátozásokra való utasításokat.

Jogorvoslat

A 60. §-hoz

E § a hatályos jogszabályokra való hivatkozást tartalmazza. Lényeges eleme, hogy rendezi a határőr intézkedés vagy annak elmulasztása miatt benyújtott fellebbezések, panaszok elbírálásának lehetőségét és módját.

VII. FEJEZET

A HATÁRŐRSÉG ADATKEZELÉSE

A 61-81. §-hoz

Az Rtv. a 98. §-ában a IV-IX. fejezet hatályát kiterjeszti a Határőrségre is, ezért az Rtv. említett fejezeteiben szabályozott kérdések esetében csak az eltérésekre tért ki a törvény. A Határőrség és a Rendőrség adatkezelése viszont csak egy bizonyos sávban fedi egymást, ezért e fejezet nem hivatkozik közvetlenül az Rtv-re, hanem a határőrségi sajátosságoknak megfelelően - a rendőrségi adatkezeléshez képest szűkítetten - tartalmazza a szükséges szabályozást. Bizonyos tekintetben (pl. határforgalmi adatkezelés) viszont tágabb, mint a rendőrségi adatkezelés, de nem érinti a személyes adatok védelméről szóló törvény rendelkezéseit.

VIII. FEJEZET

VEGYES ÉS ZÁRÓ RENDELKEZÉSEK

A 82. §-hoz

A törvény e §-ban rendelkezik az együttműködők díjazása esetén a személyi jövedelemadó rendezésének szabályairól.

Felhatalmazó rendelkezések

A 83. §-hoz

A Kormány felhatalmazása a törvény szerint a végrehajtás és a törvényben nem rendezett kérdések szabályozására vonatkozik.

A belügyminiszter felhatalmazása - az érintett miniszterekkel egyetértésben, illetőleg önállóan - a törvény szerint több fontos részlet és a végrehajtás elősegítését, valamint az egységes értelmezést igénylő kérdés rendeleti szabályozására terjed ki.

Módosuló jogszabályok

A 84-85. §-hoz

A törvényből következik, hogy a Határőrség szabálysértési előzetes intézkedési jogosultságának és helyszíni bírságolási jogköre törvényességének biztosítása érdekében ki kell egészíteni a szabálysértésekről szóló 1968. évi I. törvény 44. §-át.

A törvény feljogosítja a Határőrséget, hogy meghatározott bűncselekmények határterületen való észlelése esetén foganatosítsa mindazokat a halaszthatatlan nyomozási cselekményeket, amelyek a bűncselekmények eredményes felderítéséhez, bizonyításához, az eljárás lefolytatásához, az elkövetővel szembeni jogi felelősség érvényesítéséhez szükségesek, továbbá egyes bűncselekmények esetében - ha a bűncselekmény gyanúját a határőrségi intézkedés során állapították meg - nyomozóhatósági jogkört biztosít. Ez a hatáskör, illetve az eljárási szabályok összhangban vannak a büntetőeljárásról szóló törvénnyel és érvényesíti a Határőrség helyzetéből és feladatából eredő specifikumokat, ugyanakkor a Határőrség nyomozóhatósági jogkörének bővítése indokolja a büntetőeljárásról szóló 1973. évi I. törvény módosítását.

-----STARTING---POINT---VEGE---

A 86. §-hoz

A törvény 1997. november 1-jén lép hatályba.