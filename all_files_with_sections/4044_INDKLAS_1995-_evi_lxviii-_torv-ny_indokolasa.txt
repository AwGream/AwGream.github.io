1995. évi LXVIII. törvény indokolása

a jövedéki szabályozásról és ellenőrzésről, valamint a bérfőzési szeszadóról szóló 1993. évi LVIII. törvény módosításáról és kiegészítéséről

-----STARTING---POINT---ALTALANOS--- 

1993. július 1-én lépett hatályba a magas adótartalmú, ezért az adócsalásoknak fokozottan kitett jövedéki termékek termelési, forgalmazási feltételeit előíró, a jövedéki ellenőrzést és szankcionálást kialakító új szabályozás, a jövedéki törvény. Hatásaként elindult egy kedvező irányú változás, a jövedéki piac szereplőinek nagyobb része szabályozott keretek és ellenőrzések mellett működik, a visszaélések bizonyos mértékben visszaszorultak. Az adómegkerülésre irányuló törekvések azonban nem szűntek meg, sőt új utakat keresnek, s a feketegazdaság aktivitása sem csökkent érezhetően.

A vártnál kisebb eredmények alapvetően két okra vezethetők vissza. Az egyik ok a jövedéki ellenőrzés gyakorlatban való funkcionálásának hiányosságaiban, nem kellő hatásfokában jelölhető meg. A másik ok viszont abban keresendő, hogy a jövedéki tevékenységek folytatásához kialakított feltételrendszer, a hatályos előírások és szabályok nem bizonyultak elégségesnek a kitűzött célok elérésében.

Szükség van tehát a szabályozás változtatására, elsődlegesen a szigorítására, amely korrigálja a gyakorlati végrehajtás során felszínre került gyenge pontokat, illetve a jövedéki ellenőrzés feladatának hatékonyabb ellátásához, ezen belül a feketegazdaság elleni küzdelemhez, a feketegazdaság visszaszorításához a jogi szabályozás oldaláról jobb feltételeket teremt, a szankciók szigorításával erősíti azok preventív hatását.

A Novellában megfogalmazott módosítások, új szigorító rendelkezések végső soron az adóbevételek növelésére irányulnak. Az adóbevételekre gyakorolt pozitív hatásuk a jelen körülmények között kieső adók nagyságrendjével összefüggésben ítélhető meg.

A feketegazdaság (beleértve a legalizált, de a különböző manipulációkkal az adókat megrövidítő vállalkozások ilyen irányú tevékenységét is) a jövedéki piacon számottevő részesedéssel bír. Jelenléte jövedéki termékenként eltérő, legjelentősebb a dohány, a szesz, szeszesital és a kőolajtermékek esetében. Ezen belül amíg a dohánytermékeknél inkább a feketekereskedelem a neuralgikus pont, addig a szesznél, szeszesitaloknál és a kőolajszármazékoknál igen számottevő az illegális gyártás, előállítás is.

A legális (adózott) értékesítés rendelkezésre álló többéves adatsora, illetve a végrehajtott adóemelések és a ténylegesen realizált adóbevételek összevetése alapján a feketepiaci részarány a dohánygyártmányoknál legalább 15-20 %-ra, a szesz, szeszesitaloknál 20 %-ot meghaladóra becsülhető, a kieső áfa és fogyasztási adó bevétel pedig a dohánygyártmányoknál legalább 8-10 milliárd, a szesznél, szeszesitaloknál 6-8 milliárd forintra tehető. A kőolajszármazékokkal kapcsolatos visszaélések ennél is nagyobb veszteséget okoznak, itt szerényebb becslések szerint is mintegy 20-30 milliárd forint adókiesés valószínűsíthető. Eszerint összességében legalább 30-50 milliárd forint adóról van szó. (Vannak olyan becslések is, amelyek ezt meghaladó nagyságrendet számszerűsítenek.)

A jövedéki szabályozás hatékonyabb funkcionálásával - amelyhez a törvényjavaslat szerinti módosítások jobb feltételeket teremtenek - ezen kieső adóbevételek egyrésze megfoghatóvá válik, a költségvetés adóbevételei több milliárd forintos nagyságrendben - adóemelés nélkül - növekedhetnek.

A jövedéki alanyok számára a Novellában szereplő módosítások közül a jövedéki biztosíték bevezetése bizonyos költség terhelést jelent. A bankgarancia formájában adható jövedéki biztosíték a "drágább" megoldás, ezért alternatívaként a Novella tartalmazza az ingatlan tulajdonban nyújtható jövedéki biztosíték lehetőségét is. A jövedéki alanyokat érintő költségterhelést ugyanakkor a Novella maximálja azáltal, hogy 200 millió forintban határozza meg a jövedéki biztosíték felső határát a termelők esetében.

A jövedéki biztosíték bevezetésével az érintett szakmák egyetértettek, vállalják a többletköltségeket, amelyek a hatékonyabb jövedéki szabályozás eredményeként várható piactisztítással, a rendezettebb, versenysemleges piaci viszonyok kialakításával megtérülhetnek számukra.

A Novella szerinti rendelkezések összhangban vannak a jövedéki termékek gyártását, forgalmazását szabályozó európai-unióbeli megoldásokkal. Az Európai Unió országaiban általánosan alkalmazott a jövedéki termékek esetében a jövedéki biztosíték rendszere, s a nyújtható, illetve elfogadható biztosíték formái is hasonlóak a Novellában szereplőkhöz. Az adózatlan jövedéki termékek forgalma, felhasználása esetén bevezetésre kerülő szigorú elszámoltatás, az ahhoz szükséges adminisztrációs előírások és jelentési kötelezettségek ugyancsak jelen vannak az európai-unióbeli vonatkozó szabályozásokban is.

-----STARTING---POINT---RESZLETES---

A 3-4. §-ok módosításához

A Novella pontosítja a törvény tárgyi és személyi hatályát.

A termeléstől elkülönülő jövedéki tevékenységnek minősíti a Novella a jövedéki terméknek termeltetéssel történő előállítását annak érdekében, hogy a termeltetés révén előállított termék útja jobban nyomonkövethető, ellenőrizhetőbb legyen.

A jövedéki ellenőrzés hatálya alá tartozó tevékenységek között jelöli meg a Novella a zárjegy hamisítását, illetve - az egyértelműbb jogalkalmazás céljából - a jövedéki termékek beazonosításához bekerülnek a törvénybe a KSH Ipari Termékek Jegyzékében meghatározott ITJ számok is.

A Novella személyi hatályra vonatkozó módosítása a nem jövedéki alanyok törvény hatálya alá tartozásának pontosítását szolgálja.

A 6. § módosításához

A törvényben szereplő fogalmak közül néhány fogalom pontosított, illetve árnyaltabb - a gyakorlati jogalkalmazást segítő - újrafogalmazására kerül sor. A törvény hatályba lépése óta szerzett tapasztalatok alapján szükségesnek bizonyult az is, hogy a Novella határozza meg a törvényben használt "forgalomba hozatal" fogalmat. Emellett a Novella szerinti módosításokhoz kapcsolódóan néhány új fogalommeghatározást indokolt bevezetni.

Az új 9. §-hoz

A Novella szigorítja a jövedéki engedély megszerzéséhez támasztott követelményeket. A jövedéki tevékenységek esetében - kivéve a kiskereskedelmi tevékenységet - bevezeti a jövedéki biztosíték - bankgarancia vagy per- és tehermentes ingatlantulajdon formájában történő - nyújtásának a feltételét. Ez egyrészt a jövedéki ellenőrzés alól elvont jövedéki termékek után kivetésre kerülő jövedéki bírság fedezetéül hivatott szolgálni, másrészt előzetes szűrőt jelenthet, az eseti, az egy-egy "nagy üzletre" alakult vállalkozások kizárásának lehet az eszköze.

A nagykereskedelmi tevékenység, az önálló raktározási, tárolási, a saját számlás import végzésének további feltételeként a Novella szerint előírásra kerül a meghatározott alapterületű raktárhelyiséggel, illetve űrtartalmú tárolótartállyal való rendelkezés követelménye is, amely ugyancsak a jövedéki alanyok megszűrése, azon belül a jövedéki nagykereskedők szakmailag sem indokolt széles körének (pl. az 1200 dohánynagykereskedő) szűkítése, s ezen keresztül az ellenőrizhetőség feltételeinek a javítása érdekében szükséges.

A jövedéki visszaélésekkel leginkább érintett területeken, a kőolajtermékekkel, kőolajszármazékokkal végzett jövedéki tevékenységek esetében további szigorító feltételként jelenik meg az auditált mérleg előírása is.

További új rendelkezés, hogy csak a folyamatos, legalább hat hónapon át megszakítás nélkül végzett jövedéki tevékenységre kérhető és adható jövedéki engedély. Az intézkedés célja, hogy az alkalmi, nem folyamatos tevékenységre alakult vállalkozásokat kizárja a jövedéki alanyok köréből, s az ellenőrizendő alanyok számának csökkenése révén a jövedéki ellenőrzés feltételeit javítsa.

A 10-11. § módosításához

A Novella a jövedéki engedély megszerzéséhez szükséges új feltételekhez kapcsolódóan előírja az azok teljesítését igazoló iratok, bizonylatok csatolását, illetve elrendeli az önálló raktározási és tárolási, a saját számlás importot bonyolító, valamint a nagykereskedő raktárhelyiségének, tárolótartályának előzetes, jövedéki szempontú vizsgálatát, minősítését, illetve a helyszíni szemle tartását.

A 12. § módosításához

Annak érdekében, hogy a jövedéki alanyok számára a törvény rendelkezéseinek betartása az eddigieknél nagyobb súllyal bírjon, a Novella megszigorítja a jövedéki engedély visszavonásának szabályait. Kibővül az engedély visszavonásával járó esetek köre, a jövedéki szempontból legfontosabb szabályok megsértése esetében pedig már az első alkalommal visszavonásra kerül az engedély, s az eddigi hat hónap helyett két éven belül újabb engedély nem adható ki.

A 12. § pontosítja az a rendelkezést, amely szerint a kiskereskedőtől az egyes rendelkezések megsértése esetén az üzlethelyiség engedélyét visszavonhatják.

A jövedéki alanyok tájékoztatása céljából - a törvényben előírt rendelkezések betarthatóságának elősegítése érdekében - a Novella előírja (a kiskereskedők kivételével) a jövedéki alanyok listájának, a bekövetkezett változásoknak a folyamatos közzétételét a Pénzügyminisztérium hivatalos lapjában, a Pénzügyi Közlönyben.

Az új 13. §-hoz

A Novella szerint a jövedéki biztosítékot nemcsak a jövedéki engedély megadásánál kell felmutatni, hanem annak nyújtásáról a jövedéki tevékenység folytatása során folyamatosan gondoskodni kell, mivel a jövedéki biztosíték csak ily módon töltheti be funkcióját.

A Novella a jövedéki tevékenység jogszerű végzéséhez a más jogszabályokban előírt egyéb engedélyek meglétét, illetve a nyilvántartásba vételre vonatkozó előírások teljesítését is követelményként írja elő. Amennyiben a jövedéki ellenőrzés a tevékenység folytatása során e téren hiányosságot tár fel, az az engedély visszavonásával jár (lásd 7. §). E szigorítás a jövedéki tevékenységet érintő egyéb hatósági rendelkezések betartatását, azok érvényrejuttatását szolgálja, vagyis a minden tekintetben jogszerű működést kívánja megteremteni a jövedéki területen.

A 14. és 16. §-ok módosításához

A jövedéki termékek termelése és nagykereskedelme folytatásának általános szabályai közül a jövedéki nyilvántartások vezetésére vonatkozó rendelkezések új jogszabályhelyre kerültek átszerkesztve, illetve pontosítva. E §-okban a Novella a jövedéki termékek mozgásának, a termelő általi értékesítésének, a nagykereskedők általi beszerzésének és továbbadásának eddigi szabályait egészíti ki abból a célból, hogy a jövedéki termékek útja jobban nyomonkövethetővé váljon a megkövetelt bizonylatolás által. Az egyértelmű szabályozás érdekében meghatározza továbbá a termelő és a nagykereskedő által végezhető kiskereskedelmi tevékenység feltételeit.

Az új 17. §-hoz

A Novella a kiskereskedelmi tevékenység folytatására vonatkozó jelenlegi rendelkezéseket pontosítja az egyértelműbb jogalkalmazás érdekében. Így az eddigieknél részletesebben határozza meg a mozgóboltként üzemeltethető gépjármű fogalmát, egyértelműsíti, hogy a mozgóbolt csak a kis- és a tanyatelepülések ellátása céljából üzemeltethető, piacokon, vásárokon nem működtethető.

A Novella a kiskereskedelmi tevékenységet a fogyasztók, a végső felhasználók részére történő értékesítésként definiálja (3. §), vagyis kizárja a kiskereskedelemben a továbbforgalmazási célra történő értékesítést. A kiskereskedelem ugyanakkor bármilyen nagytételű vásárlás esetén is bizonylatolhatja értékesítését nyugtaadással. A nyugta viszont anonimitást biztosít annak a vevőnek is, aki továbbforgalmazási célból nagytételben vásárol. A nyugtás beszerzést könnyen el lehet titkolni, a forgalmat és az adófizetési kötelezettséget a ténylegesnél alacsonyabb szinten lehet megállapítani.

Ezért a Novella egyrészt bizonyos tételnagyságú értékesítés felett kötelezi a kiskereskedőt, hogy számlát állítson ki, tegye láthatóvá vevőjét, vagyis az ilyen esetekben kizárja a nyugtaadást. Másrészt rendelkezik arról, hogy a kiskereskedelmi számla ne legyen alkalmas az ott vásárolt áru továbbforgalmazása esetén a jövedéki termék származásának igazolására. E két rendelkezés azt kívánja elérni, hogy kiskereskedelmi jövedéki engedéllyel valóban csak a törvény szerinti kiskereskedelmi tevékenység legyen folytatható, s bújtatott nagykereskedelmi tevékenység ne.

Az új IV/A Fejezethez és a 17/A-17/D §-okhoz

A Novella a jövedéki termékek számbavételére, nyilvántartására, elszámolására vonatkozó szabályokat, illetve azok szigorítását egy új fejezetben foglalja össze.

A változtatások célja, hogy a jövedéki ellenőrzés folytatásához jobb feltételeket teremtsenek. Ennek érdekében a Novella pontosítja a jövedéki nyilvántartás vezetésének módját, előírja a termelő jövedéki alanyok számára a havi adatszolgáltatási kötelezettséget a jövedéki termékek termeléséről, forgalmáról, készletéről, továbbá a jelenlegi szabályozásnál részletesebben határozza meg a folyamatosan vezetendő vevőnyilvántartás tartalmát.

Az adózatlanul értékesíthető, illetve beszerezhető jövedéki termékek köre 1995. január 1-jével - a fogyasztási adót szabályozó törvény módosításával - jelentősen kibővült, összefüggésben azzal, hogy a fogyasztási adó alá vont kőolajszármazékok nagyobb hányada alapanyagként kerül felhasználásra és ezért mentesíteni kellett az adóteher alól. Ugyanakkor az adó megfizetése nélküli hozzájutás lehetősége e termékeknél rendkívül nagy csábítást jelent a visszaélésekre. Ezért a Novella pontosan meghatározza, hogy milyen eljárás szerint adható mentesítés az adó megfizetése alól. Emellett - zárt, visszacsatolt rendszer kialakításával - szigorú elszámolást vezet be az adózatlan termékekre, s azt nemcsak az adózatlanul beszerzett, hanem az adó utólagos visszaigénylésével adózatlanná váló jövedéki termékek felhasználása esetén is érvényesíti.

A jövedéki alanynak a jövedéki biztosítékkal a folyamatos működés során is rendelkeznie kell. Tekintettel arra, hogy a termelő jövedéki alany jövedéki biztosítéka a tárgyévet megelőző év tényleges nettó fogyasztási adójához igazodik, a Novella rendelkezik a jövedéki biztosíték aktualizálásához szükséges eljárásról. Előírja továbbá, hogy a jövedéki tevékenység megszüntetését követően, az ingatlanban nyújtott jövedéki biztosíték esetén a területi parancsnokság haladéktalanul köteles intézkedni az elidegenítési és terhelési tilalom bejegyzésének a törléséről.

A 22. § módosításához

A Novella a kialakult gyakorlat alapján, az életszerű szabályozás érdekében lehetővé teszi a dohánygyártmányok kiskereskedelmi értékesítését a benzinkutak, a közforgalmú repülőterek, a vasúti és hajóállomások területén működő üzletekben is, üzletköri besorolástól függetlenül, továbbá a kistelepülési postahivatalokban.

A Novella kiegészíti továbbá a dohánygyártmányok kiskereskedelmi értékesítésére vonatkozó különös rendelkezéseket azzal az új előírással is, amely szerint az a kiskereskedő, aki közvetlenül a termelőtől szerez be dohánygyártmányt, e tevékenységével nagykereskedelmi jövedéki tevékenységet valósít meg. Ennek értelmében a termelőtől való közvetlen beszerzés nagykereskedelmi jövedéki engedélyhez kötött, és a kiskereskedő csak akkor használhatja ezt a közvetlen beszerzési forrást, ha mindazon feltételt, előírást teljesíti, amelyet a törvény a nagykereskedők számára meghatároz. Így többek között vevőnyilvántartást kell vezetni, amelynek révén a jövedéki termék útja nyomonkövethető, illetve a forgalom a jövedéki ellenőrzés számára jobban ellenőrizhetővé válik.

A 31. § előtti új címhez

A 32. és 33. § hatályon kívül helyezése miatt a Novella a változtatásnak megfelelően módosítja az alfejezet címét.

Az új 38. §-hoz

A szesz, szeszesital forgalmazásával a visszaélésekre nagy lehetőséget adott az, hogy "lédig" kiszerelésű szeszes italok is forgalmazhatók voltak. Ezért a Novella a szesz, szeszes italok forgalmazását csak palackozva, a 2 liter űrtartalmat el nem érő göngyölegben engedi meg, és szabályozza azt is, hogy a vendéglátóhelyek kiszolgálóhelyiségeiben, illetve kiszolgálóhelyein italválasztékonként csak egy-egy bontott palackból lehet kiszolgálni.

A Novella lehetővé teszi a szesz, szeszes ital értékesítését - hasonlóan a dohánygyártmányokéhoz - a benzinkutaknál, a közforgalmú repülőterületeken, a vasúti és hajóállomások területén működő üzletekben is, üzletköri besorolástól függetlenül.

A 39. § módosításához

A sörgyárak és a sörfőzdék jövedéki elszámoltatásának kisebb korrekciójához igazodóan a Novella pontosítja - a termelt mennyiség pontos mérése érdekében - hitelesítendő üzemi berendezések körének meghatározását. Ez alól kivételt azok a rozsdamentes acélhordók (KEG) képeznek, amelyeken domborított vagy nyomott formában szerepel a hordó gyártója és a hordó térfogata.

A 41. § módosításához

A Novella az alkalmazandó rendelkezésekre való visszahivatkozásban követi a jogszabályhelyek megváltozását.

A 42. § módosításához

A kávé értékesítését - hasonlóan a dohánygyártmányokéhoz és a szesz, szeszes italokéhoz - a Novella lehetővé teszi a közforgalmú repülőterületeken, a vasúti és hajóállomások területén működő üzletekben is, üzletköri besorolástól függetlenül. Megengedi továbbá, hogy a kistelepülési postahivatalokban kávét is lehessen árusítani.

A 43. § módosításához

A Novella a törvény hatályának az egyéb kőolajszármazékokkal történt kibővítése miatti változtatásokat, valamint a termékkörre vonatkozó rendelkezések pontosítását tartalmazza. Ezek: a termelt kőolajtermékekkel való elszámoltatás ellenőrzéséhez szükséges hitelesítési előírások meghatározása, a kőolajtermékek raktárközi forgalma és értékesítése esetén alkalmazandó részletes szabályok kialakítása. A módosítások a jövedéki ellenőrzés feltételeinek, az ellenőrizhetőségnek a javítása érdekében szükségesek.

Az új 48. §-hoz

A háztartási tüzelőolaj alkalmi árusítására vonatkozó szabály átkerült a törvény 17. §-ába. A Novella ezért itt csak a gázolajat jelöli meg és nem sorolja fel a háztartási tüzelőolajat.

Az 54-55. §-ok módosításához

A Novella meghatározza a nem jövedéki alanyok által elkövetett jogellenes tevékenység fogalmát és meghatározza a vámhivatalok azon eljárási jogosultságait, amellyel az e tevékenység felderítése érdekében végzett jövedéki ellenőrzés folytatása során rendelkeznek. Az új szabály az orgazda, az egyéb illegális tevékenységek (termelés, forgalmazás) esetét hivatott a jövedéki szabályozás és ellenőrzés szempontjából kezelni, az eljárási jogosultságokat megadni, amelynek hiányában a jövedéki visszaélések e körben nem lennének felderíthetők.

Az 56. § módosításához

A Novella a rendőrség, a fogyasztóvédelmi felügyelőségek és a közterület-felügyelet jövedéki ellenőrzési feladatait pontosítja, az eddigiekhez képest némileg kibővíti. A jogellenes tevékenységek felderítését, ellenőrzését határozza meg számukra.

Az 57. § módosításához és az új 57/A §-hoz

A Novella a jövedéki termékek számbavételére, nyilvántartására, elszámolására, illetve az adózatlan termékekkel való elszámolásra bevezetett új, megszigorított szabályokat követi le a jövedéki ellenőrzés feladatainak pontosított meghatározása tekintetében.

Az 59. § módosításához

A háztartási tüzelőolaj jövedéki ellenőrzését a Novella a motorbenzin és a gázolaj, valamint a motorhajtó üzemanyagként használt cseppfolyósított propán-bután gázkeverék esetében előírt ellenőrzéssel analóg módon határozza meg, összefüggésben azzal, hogy a HTO-utalványos rendszer megszűnésével a háztartási tüzelőolaj esetében a jövedéki ellenőrzés különös szabályainak fenntartása már nem indokolt.

A 66. § módosításához

A visszaélések visszaszorítása, a jövedéki szabályozás eddiginél eredményesebb betartatása érdekében szükségessé vált a jogkövetkezmények szigorítása. A Novella ezért a jövedéki bírsággal szankcionálható esetek körét kibővíti, a zárjegy-hamisítást, a hamisított vagy jogtalanul megszerzett zárjegyek birtoklását, továbbadását, felhasználását, valamint a törvény végrehajtási rendeleteiben előírt rendelkezések megsértését is jövedéki bírsággal sújtja. Emellett bevezet egy új szankcionálási módot: a jogellenes tevékenységek enyhébb eseteiben az üzlethelyiség átmeneti (10 vagy 30 napra szóló) bezárását, illetve a súlyosabb esetekben (illegális gyártás, zárjegy nélküli vagy hamis zárjegyű jövedéki termékértékesítés) az üzem, a raktár, az üzlethelyiség végleges lezárását, az addig folytatott tevékenység tekintetében.

A 67. §-hoz

A Novella a jövedéki ellenőrzés alól elvont termék fogalmát, illetve az elvonás eseteit egyrészt pontosítja, másrészt további esetekkel egészíti ki, annak érdekében, hogy a jogkövetkezmények érvényesíthetősége egyértelműbb, illetve a visszaélés minden esetére kiterjedő legyen.

Meghatározza a Novella a jövedéki termékek azon mennyiségét, amely fölött annak birtokolása csak számlával, egyéb bizonylattal való igazolás esetén nem minősül jövedéki ellenőrzés alóli elvonásnak. Ezzel megteremti a jogalapot az orgazdaság, a feketeáruk illegális termelése, forgalmazása szankcionálására, amelyek a jövedéki visszaélések legsúlyosabb eseteit jelentik.

Az új 68. §-hoz

A Novella feloldja a büntetőeljárás és a jövedéki eljárás során egyaránt alkalmazott lefoglalás, elkobzás eddigi párhuzamosságából fakadó ellentmondásokat. A Btk. rendelkezéseihez igazodva a Novella csak a büntetőeljárás alá nem vont esetben írja elő a jövedéki eljárás során a lefoglalást és az elkobzást. Büntetőügy esetében a vámhivatal csak akkor alkalmazhatja a lefoglalást és az elkobzást, ha a büntetőeljárás eredményeként nem került sor az elkobzásra, s a hatóság vagy a bíróság az elvont termék visszaadását rendelte el, de az egyéb - a büntetőeljárás során el nem bírált - okból a jövedéki törvény rendelkezései szerint elkobzás alá esik.

A Novella alapján módosulnak az eljárás során alkalmazott lefoglalás, elkobzás, megsemmisítés szabályai, s bizonyos esetekben lehetővé válik az elkobzott termék állam javára történő értékesítése is.

A megsemmisítés alkalmazása az eddigi szabályozás szerint jelentős kiadásokat okozott a vám- és pénzügyőrség számára, holott a költségeket annak indokolt viselnie, aki miatt azok felmerülnek. Ezért a Novella előírja, hogy a megsemmisítés költségét a jogsértést elkövetőnek meg kell fizetnie. A rendelkezés preventív hatásával egyúttal a visszaélések visszaszorítását is szolgálhatja.

A 69. § módosításához

A Novella egyrészt a jövedéki bírsággal sújtható esetek bővülése miatti kiegészítéseket tartalmazza, másrészt a jövedéki visszaélések legsúlyosabbnak tekintett eseteiben megemeli a fizetendő bírság mértékét. Ilyen esetek, ha a jövedéki alany "feketén" beszerzett (készletre nem vett) anyagból, jövedéki termékből állít elő, értékesít jövedéki terméket (és természetesen nem veszi nyilvántartásba), illetve a nem jövedéki alanyok által elkövetett jogellenes tevékenységek (az engedély nélküli gyártás, forgalmazás, csempészet, orgazdaság, stb., vagyis lényegében a feketegazdaság ténykedése). Ezekben az esetekben az elvont termékre egyébként megállapítható jövedéki bírságnak a kétszeresét, de minimum 100 ezer Ft bírságot ír elő a Novella (szemben a "normál" eset minimum 20 ezer Ft-jával).

Azokban az esetekben, amikor jövedéki ellenőrzés alóli elvonásra nem kerül sor, hanem "csak" az egyéb rendelkezéseket sértik meg, a Novella a kivethető jövedéki bírság tól-ig határát növeli, az enyhébb és a súlyosabb esetek reálisabb szankcionálhatósága érdekében.

A 70. §-hoz

A jövedéki bírság megfizetésére eddig fizetési halasztás, részletfizetés nem volt engedélyezhető, ami azt jelentette, hogy nem fizetés esetén a jövedéki bírságra azonnal a végrehajtási eljárást kellett megindítani. Sok esetben ugyanakkor a részletfizetés vagy fizetési halasztás lehetősége előbb vezetett volna eredményre, hozott volna bevételt, mint a hosszadalmas, bonyolult végrehajtási eljárás. Ezért a Novella kivételesen indokolt esetben - természetes személyekre korlátozva - megadja ezt a lehetőséget.

A 71. § módosításához

A Novella - a szabályozás pontosítása érdekében - az elkobzásra is előírja annak határozattal való elrendelését.

A 73. § módosításához

A Novella - arra az esetre, ha a jövedéki biztosíték nyújtása bankgaranciában történt - a végrehajtási eljárás szabályait kiegészíti a jövedéki bírság-tartozás bankgaranciával szembeni érvényesítésére vonatkozó előírásokkal.

A 79. § módosításához

Felhatalmazást ad a Novella a pénzügyminiszternek arra, hogy az elszámolásnál alkalmazható veszteségnormák meghatározását, illetve a lefoglalás, az elkobzás, a megsemmisítés részletes eljárási szabályait rendeletben határozza meg.

A 36. §-hoz

E szakasz a szabálysértésekről szóló 1968. évi I. törvény 113/A. §-ának hatályon kívül helyezésével (a Javaslat 38. § (8) bekezdése) összefüggésben szükséges módosítást tartalmazza.

A 37. §-hoz

A fogyasztási adóról és a fogyasztói árkiegészítésről szóló 1991. évi LXXVIII. törvény 7. és 11. §-ának módosítása kiterjeszti a kerozinra is az adófelfüggesztés melletti beszerzés lehetőségét, s meghatározza e lehetőség igénybevételének feltételét.

Módosítja továbbá a Javaslat a fogyasztási adót szabályozó törvénynek a visszahivatkozását a jövedéki törvény vonatkozó jogszabályhelyeire.

-----STARTING---POINT---VEGE---

A 38. §-hoz

A Javaslat e §-ában foglalt rendelkezések a hatálybalépéssel és az átmenettel kapcsolatos szabályokat, valamint a hatályon kívül helyezett jogszabályhelyeket tartalmazzák.

A Javaslat szerint a törvény-módosítás a kihirdetése napján lép hatályba, rendelkezéseit ettől az időponttól kell alkalmazni. A Javaslat a jövedéki biztosíték nyújtására ugyanakkor 1995. szeptember 30-ig átmenetet ad, illetve a jövedéki engedély - jövedéki biztosíték teljesítését igazoló - záradékolása nélkül a jövedéki tevékenység továbbfolytatását a jövedéki alanyok számára 1995. december 31-ig teszi lehetővé.

Az új tartalmú vevőnyilvántartás vezetésére a Javaslat 1995. augusztus 1-ig ad felkészülési időt, a szeszes italok lédigforgalmazását pedig 1995. december 31-ig, a nem folyamatosan (legalább 6 hónapon keresztül) végzett jövedéki tevékenység folytatását 1995. július 31-ig engedi meg.

A Mellékletekhez

A Novella a törvény néhány mellékletében kisebb, kiigazító jellegű, lényegében az ellenőrizhetőséget szolgáló módosításokat hajt végre, illetve a törvény hatályának korábbi kibővülésével összefüggésben új mellékleteket léptet be. Ezek: a kávéüzem jövedéki nyilvántartása, az adózatlan sugárhajtómű üzemanyag és az adózatlan tüzelőolaj beszerzésének és felhasználásának folyamatos nyilvántartása.