2005. évi VIII. törvény indokolása

a Munka Törvénykönyvéről szóló 1992. évi XXII. törvény jogharmonizációs célú módosításáról

-----STARTING---POINT---ALTALANOS--- 

Az Európai Közösség munkavállalóinak tájékoztatása és a velük folytatott konzultáció általános keretének létrehozásáról szóló 2002/14/EK irányelv az általános keretek meghatározásával kialakítja a Közösség egész területén alkalmazandó minimumkövetelményeket. A direktíva célja a szociális párbeszéd erősítése, a kölcsönös bizalom kialakítása annak érdekében, hogy a kockázatokat idejében felismerjék, a szervezet rugalmasabbá váljon. Ennek megvalósítására az irányelv az alábbi területeket szabályozza: személyi hatály, a tájékoztatás és a konzultáció kérdéskörei, a tájékoztatás és konzultáció lebonyolításával kapcsolatos gyakorlati szabályok, a bizalmas információk (üzleti titok) kezelése, a munkavállalók képviselőinek védelme, az irányelvben biztosított tájékoztatáshoz és konzultációhoz való jogok megsértése esetén követendő eljárás.

Hatályos munkajogunk az irányelv követelményeinek nagyrészt jelenleg is megfelel, így a jogharmonizációs kötelezettség teljesítése csak kiegészítő rendelkezése megalkotását teszi szükségessé.

-----STARTING---POINT---RESZLETES---

Az 1. §-hoz

Az irányelvnek való minél teljesebb körű megfelelés érdekében szükséges volt a tájékoztatás és a konzultáció fogalmának kifejezett meghatározása, bár ennek hiánya eddig a hazai jogalkalmazásban gondot nem okozott.

A törvény az irányelvben foglaltaknak megfelelően pontosítja a hatályos, a munkavállalók tájékoztatására és a velük való konzultációra vonatkozó magyar szabályozást a konzultáció lefolytatásának elveivel. A konzultáció rendeltetésszerűségét annak rögzítése garantálja, hogy azt célhoz kötötten, a tárgyalásra való felkészüléshez elegendő időt biztosító időpontban és a megállapodás szándékával kell lefolytatni. Ennek során biztosítani kell a felek szükséges szintű képviseletét, a közvetlen, személyes véleménycsere lehetőségét, valamint az érdemi tárgyalás követelményét. A konzultációs kötelezettség tárgyköreit az irányelv előírásainak megfelelően a törvény részletesen felsorolja.

Az irányelv előírja, hogy a konzultációt a célnak megfelelő időben kell lefolytatni. Ezzel összefüggésben a törvény a konzultációs határidők alkalmazását mind az üzemi tanáccsal, mind a szakszervezettel való konzultáció esetére előírja.

A 2. §-hoz

A törvény a munkavállalók tájékoztatáshoz való jogának érvényesülése érdekében előírja, hogy üzemi tanács hiányában a szakszervezet felé köteles a munkáltató a gazdasági és foglalkoztatási helyzetét érintő legfontosabb kérdésekről információkat adni.

A 3-5. §-hoz

A munkáltató üzleti érdekeit érintő bizalmas információk kezelésével kapcsolatos irányelvi előírás alapján a törvény szerint a munkáltató köteles tájékoztatást nyújtani, illetőleg konzultálni, azonban ehhez szükséges hozzákapcsolni az ezen adatok megismerőit terhelő titoktartási kötelezettséget. A törvény - az európai előírásoknak megfelelően - kiegészíti a munkajogi szabályozást a szakszervezet, valamint a képviseletében meghatalmazás alapján eljáró személyek titoktartási kötelezettségével. Az irányelv ugyanis kimondja, hogy a tájékoztatás és a konzultáció vállalkozási vagy üzemi szinten nem csupán jogokat, hanem kötelezettségeket is jelent a szociális partnerek számára, ebben a körben a tagállam által előírt titoktartási kötelezettség „az említett képviselők és szakértők esetében tartózkodási helyüktől függetlenül, hivatali megbízásuk lejártát követően is érvényben marad”. Ezen előírásnak megfelelően a titoktartási kötelezettség külön ilyen tartalmú megállapodás hiányában is határozatlan időre terheli a szakszervezet érdekében meghatalmazás alapján eljáró személyeket a munkaviszony megszűnése után is az ún. „harmadik személyekkel” - vagyis a munkáltatón, valamint a titoktartási kötelezettséggel terhelt körön kívül eső személyekkel - szemben.

Az Mt. 28. § (1) bekezdése szerint a közvetlen felsőbb szakszervezeti szerv előzetes egyetértése szükséges a választott szakszervezeti tisztséget betöltő munkavállaló kirendeléséhez, kiküldetéséhez, más munkáltatónál történő átmeneti foglalkoztatásához, átirányításához, rendes felmondásához. Az egyetértés megtagadása a jelenlegi bírói gyakorlat szerint akkor lehetséges, ha a munkáltatói intézkedés megnehezítené a szakszervezet működését, vagy az retorzió-szerű volt. Indokolt ennek a szabálynak - a jogbiztonság érdekében - a törvényszövegben való szerepeletetése. Ez a módosítás a szociális partnerek egyetértésével találkozott.

Emellett a (3) bekezdésben a 3 napos határidő 3 munkanapra való módosítása a közbeeső pihenő- és munkaszüneti napok esetén is lehetővé teszi a szakszervezetjogának gyakorlását.

Maga a 2002/14/EK irányelv is tartalmaz a munkavállalók képviselőinek munkajogi védelmével kapcsolatos előírást. A 7. Cikk értelmében a tagállamok biztosítják, hogy a munkavállalók képviselői funkciójuk teljesítése során megfelelő védelmet élvezzenek, és megfelelő garanciát kapjanak, amely lehetővé teszi a rájuk ruházott feladatok elvégzését. A pontosítás azt eredményezi, hogy a magyar szabályozás ennek a követelménynek a jelenleginél egyértelműbben felel meg.

A törvény 69. §-ának módosítása az üzemi tanács és a munkáltató viszonylatában is a titoktartásra vonatkozó szabályok alkalmazását rendeli el.

A 6. §-hoz

A jogszabályszerkesztésről szóló 12/1987. (XII. 29.) IM rendelet 2004. május 1-jétől hatályos szövege alapján a záró rendelkezések között már nem a Társulási Megállapodás, hanem az uniós tagságunk alapján kell megjeleníteni, hogy a jogszabály milyen európai uniós jogi aktusnak megfelelő előírást tartalmaz. Ennek megfelelően az Mt. vonatkozó paragrafusa felvezető szövegét az új előírásnak megfelelően módosítani szükséges, továbbá az kiegészül az Európai Közösség munkavállalóinak tájékoztatása és a velük folytatott konzultáció általános keretének létrehozásáról szóló 2002/14/EK irányelvvel.

-----STARTING---POINT---VEGE---

A 7. §-hoz

A törvény 2005. március 20-án lép hatályba, tekintettel arra, hogy az irányelv rendelkezéseinek az Európai Unió tagállamai legkésőbb 2005. március 23-ig kötelesek jogrendszerüket megfeleltetni. A hatálybalépéssel egyidejűleg szükséges a közalkalmazottak jogállásáról szóló 1992. évi XXXIII. törvényben a hivatkozások számozását hozzáigazítani a változásokhoz.