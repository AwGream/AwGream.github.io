2005. évi LXXVII. törvény indokolása

a gazdasági reklámtevékenységről szóló 1997. évi LVIII. törvény módosításáról

-----STARTING---POINT---ALTALANOS--- 

A gazdasági reklámtevékenységről szóló 1997. évi LVIII. törvény (a továbbiakban: Grtv.) módosítására az Európai Parlamentnek és a Tanácsnak a tagállamok dohánytermékek reklámozására és szponzorálására vonatkozó törvényi, rendeleti és közigazgatási rendelkezéseinek közelítéséről szóló 2003/33/EK irányelvének (a továbbiakban: Irányelv) átültetésével kapcsolatos jogharmonizációs kötelezettség teljesítése, valamint a közigazgatási hatósági eljárás és szolgáltatás általános szabályiról szóló 2004. évi CXL. törvény (a továbbiakban: Ket.) 2005. november 1-jén történő hatálybalépése miatt van szükség.

I.

A Grtv. hatályos rendelkezése a dohányáruk reklámozásának általános tilalmát - szűk körben kivételeket megengedve e tilalom alól - mondja ki a 13. §-ának (1) bekezdésében: „Tilos közzétenni dohányáru reklámját.” Az Irányelv átültetése nem általánosan jelent szigorítást a dohányáruk reklámjának vonatkozásában, mert maga az Irányelv nem kötelezi a tagállamokat teljes tilalomra, hanem pontosan meghatározza azokat az eseteket, amikor megengedi és amikor megtiltja azok alkalmazását. Az Irányelv 1. cikkének 1. pontja kimondja, hogy az irányelv célja a tagállamok azon törvényi, rendeleti és közigazgatási rendelkezéseinek közelítése, amelyek a dohánytermékek reklámozására és vásárlásuk ösztönzésére vonatkoznak a következő területeken:

- sajtóban és más nyomtatott kiadványokban;

- rádiós műsorszórásban;

- információs társadalommal összefüggő szolgáltatásokban;

- dohánytermékekkel kapcsolatos szponzorálás által, ideértve ezek ingyenes terjesztését is.

Az Irányelv tehát kizárólag ezeken a csatornákon keresztül tiltja meg a dohányreklámozást, ebből következően egyéb területekre (például közterületen történő reklámozásra) nem vonatkozik a tilalom. A hatályos magyar jogrendszer sokkal nagyobb hangsúlyt fektet az egészségvédelmi szempontokra és csupán négy esetben tesz kivételt az általános tilalom alól:

- a dohányáruk forgalmazóinak szóló szakmai célú reklám;

- a dohányáruk eladási helyén való bemutatás és árfeltüntetés;

- elsődlegesen nem a Magyar Köztársaság területén való forgalmazásra nyomtatott vagy kiadott idegen nyelvű sajtótermék;

- világszintű nemzetközi motorsportrendezvény alkalmából végzett gazdasági reklámtevékenység, amely esetében a felmentéshez kérelemre induló előzetes eljárás lefolytatására is szükség van.

A magyar jogalkotónak a dohányáruk reklámozásának szabályozásakor úgy kell alkotmányos keretek között maradnia, hogy a közösségi és az Egészségügyi Világszervezet Dohányzás-ellenőrzési Keretegyezményében vállalt kötelezettségeknek is megfeleljen, ugyanakkor egyértelműnek és kiszámíthatónak kell lennie a jogalkalmazók számára. A tervezetben foglaltak szerint - fenti szempontokat figyelembe véve - pontosításra kerül az általános dohányreklám alóli kivételek közül az idegen nyelvű sajtótermékekre vonatkozó rendelkezés.

II.

Az Egészségügyi Világszervezet Dohányzás-ellenőrzési Keretegyezménye (a továbbiakban: Keretegyezmény), amely 2003. június 16-i aláírása után a 2005. évi III. törvénnyel került beiktatásra a magyar jogrendszerbe, szintén arra kötelezi Magyarországot, hogy megfelelő jogalkotási lépéseket tegyen a dohányáruk reklámozásának visszaszorítása érdekében. A Keretegyezmény 13. cikkének 2. pontja a részes államokat arra kötelezi, hogy alkotmányukkal vagy alkotmányos elveikkel összhangban teljes tilalmat vezessenek be minden dohányreklámozásra, promócióra és szponzorálásra. Ezzel szemben a Keretegyezmény 13. cikkének 3. pontja azon Felek számára, amelyek alkotmányuk, alkotmányos elveik következtében nincsenek abban a helyzetben, hogy teljes tilalmat vezessenek be, a 4. pontban megfogalmazott minimális korlátozásokat, így többek között minden valótlan, félrevezető, megtévesztő dohányreklám megtiltását vagy a nemzetközi eseményeken részt vevő dohánygyárak általi szponzoráció tilalmát vagy korlátozását írja elő.

A 2005. évi III. törvény indoklása a következőképpen fogalmaz:

„A Keretegyezmény megerősítése előtt elvégzett alkotmányossági vizsgálat alapján megállapításra került, hogy hazánkban nincs lehetőség a 13. cikk (2) bekezdése szerinti teljes reklám tilalom bevezetésére, így a 13. bekezdés (3) bekezdése tekinthető irányadónak. Amennyiben az Alkotmánybíróság erre vonatkozó álláspontja változna a jövőben, akkor a Keretegyezmény értelmében a Keretegyezmény hatálybalépésétől számítva 5 év áll rendelkezésünkre az Egyezmény 13. cikk (2) bekezdése szerinti reklámtilalom bevezetésére.”

A dohányáru reklámozása korlátozásának alkotmányjogi megítélésével az Alkotmánybíróság is foglakozott a 37/2000. (X. 31.) AB határozatában. E határozat megvizsgálta az Alkotmányban rögzített egészséges környezethez való jog, valamint a lehető legmagasabb szintű testi és lelki egészséghez való jog és a véleménynyilvánítás, továbbá a vállalkozás szabadságának összefüggéseit a dohányáruk reklámjának teljes tilalmával összefüggésben. Mérlegelésének eredményeként az Alkotmánybíróság kimondta, hogy „az Alkotmányból nem vezethető le a dohányáruk reklámjának teljes tilalma.” Az idézett AB határozat azonban 2000-ben, tehát a Grtv. 2001. évi módosítását, a 2003/33/EK irányelv elfogadását és a Keretegyezmény 2005. évi ratifikálását megelőzően született.

III.

A Grtv. 13. § (4) bekezdése b) pontjában a dohánytermékek reklámozásának általános tilalma alóli kivételek között szerepeltette - jogharmonizációs szempontból is megengedett módon - a dohánytermékek eladási helyen történő bemutatását és árfeltüntetését. Ez a rendelkezés a Grtv. módosításáról szóló 2001. évi I. törvénnyel került elfogadásra. A Grtv. azonban e kivétel beiktatásával egyidejűleg nem szerepeltette az általa használt fogalmak felsorolásánál a „bemutatás” és „árfeltüntetés” kifejezések meghatározását, amely a joggyakorlat számára később komoly értelmezési nehézségeket okozott.

A Grtv. fenti rendelkezéseinek beiktatásával egyértelműen az Európai Bíróság által megsemmisített, szintén a dohánytermékek reklámjának egyes tilalmairól szóló 1998/43/EK, ún. „Régi Irányelv” fogalmait használta, amely négy kivételt említett a reklámtilalom alól: a vevőnek szóló reklámot, a harmadik országban nyomtatott és nem elsődlegesen a Közösség piacára szánt sajtótermékben közölt reklámot, valamint a dohányáru forgalmazóinak szóló tájékoztatást és az eladásra kínált áru bemutatását és árának feltüntetését. A Grtv. nem építette be rendelkezései közé a vevőnek szóló reklámot a dohányáru eladási helyén, csak a dohányáru bemutatását és árfeltüntetését, aminek következtében elmosódtak a különbségek az áru reklámozása és bemutatása között. Ez az értelmezési probléma később áttevődött „az eladási hely” fogalmának meghatározására is, amely az elmúlt években sok, a reklámfelügyeleti eljárás másodfokú határozatát felülvizsgáló bírósági eljárás tárgyát képezte. A bírói ítéletek többségének indokolása a teljes körű reklámtilalom felé mozdult el, de a „bemutatás” fogalmának értelmezésében nem született jogegységi döntés, ami jogalkalmazási anomáliák tömegét eredményezte.

Az eladási helyi reklám kérdésének megnyugtató rendezéséhez szükséges - Keretegyezménnyel összefüggő - alkotmányossági vizsgálatot, tekintettel az áruk szabad áramlására irányuló közösségi alapelv érvényesülésére, illetve annak lehetséges korlátozására is, nélkülözhetetlennek tartjuk a probléma megoldása érdekében.

IV.

A közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) hatálybalépéséig rendelkezésre álló idő alatt meg kell teremteni azokat a jogi kereteket, amelyek elengedhetetlenül szükségesek a Grtv. és a Ket. új rendelkezései összhangjának megvalósításához és azok megfelelő alkalmazásához. Az eljárási szabályoknak a Ket. hatálybalépése kapcsán történő módosítása egyúttal időszerűvé tette a reklámfelügyeleti eljárás szabályainak a jogalkalmazási tapasztalatokon alapuló átgondolását is.

-----STARTING---POINT---RESZLETES---

Az 1. §-hoz

Az Irányelv pontosan meghatározza a dohánytermék fogalmát, amit a Grtv. hatályos értelmező rendelkezései nem tartalmaztak, ráadásul a nemdohányzók védelméről és a dohánytermékek fogyasztásának, forgalmazásának egyes szabályairól szóló 1999. évi XLII. törvényben (Ndtv.) szerepelő definíció nem terjed ki olyan széles körre (füst nélküli dohánytermékek), mint az Irányelv dohánytermék fogalma. Ez ugyanis így fogalmaz: „dohánytermék: minden dohányzásra, felszippantásra, szopogatásra, rágásra vagy egyéb módon fogyasztásra szánt, részben vagy egészben dohányból készült termék”. A Grtv. korábban a dohányáru kifejezést használta, amit nem indokolt megváltoztatni és a „bármilyen módon fogyasztásra szánt” kitétel biztosítja az Irányelvnek való megfelelést, anélkül azonban, hogy a fogyasztás gyakorlati formái túlzott - nem törvénybe illő - részletességgel lennének meghatározva.

A 2. §-hoz

Az Irányelv 3. cikkének (2) bekezdése a sajtóban és más nyomtatott kiadványokban történő dohányreklám tilalommal megegyezően rendelkezik az információs társadalommal összefüggő szolgáltatások vonatkozásában is. A Grtv. hatályos rendelkezései tiltják a sajtótermékekben történő dohányreklámozást, ezzel összhangban ki kell mondani, hogy a tilalom vonatkozik a részletesebben az elektronikus kereskedelmi szolgáltatások, valamint az információs társadalommal összefüggő szolgáltatások egyes kérdéseiről szóló 2001. évi CVIII. törvény (a továbbiakban: Ektv.) 2. §-ának f) pontjában meghatározott információs társadalommal összefüggő szolgáltatásokra is.

A 3. §-hoz

A Grtv. hatályos 13. §-ának (4) bekezdése három kivételt jelöl meg az ugyanezen szakasz (1) bekezdésében kimondott, a dohányáruk reklámjára vonatkozó általános tilalom alól.

A jelenleg hatályos rendelkezés szerinti kivételek nem ütköznek az Irányelv által megjelölt tilalmi körbe, a sajtótermékekre vonatkozó rendelkezés területi hatályát azonban indokolt módosítani. Az Irányelv az egész Európai Gazdasági Térségben alkalmazandó egységes rendszert alkot, így a sajtótermékekre vonatkozó, dohányáru reklámjának közzétételét megengedő kivételt a Grtv.-nek is az Európai Gazdasági Térségen kívüli országokból származó sajtótermékekre kell vonatkoztatnia. Ezért e szakasz úgy módosul, hogy nem az Európai Gazdasági Térség területén nyomtatott, kiadott, továbbá elsődlegesen nem az Európai Gazdasági Térségben való forgalmazásra készített sajtótermékekben engedi csak meg a dohánytermék reklámozását.

A 4. §-hoz

A Gazdasági Versenyhivatal a 2006/2004/EK európai parlamenti és tanácsi rendelet végrehajtására a 84/450/EGK tanácsi irányelvet, továbbá a 97/55/EK európai parlamenti és tanácsi irányelvet átültető tagállami jogszabályokba ütköző Európai Közösségen belüli jogsértések tekintetében, megtévesztő reklám, illetve megtévesztő összehasonlító reklám esetén rendelkezik jogalkalmazási kompetenciával. Az elsődlegesen a versenytársi sérelmek körébe tartozó, a tisztességtelen piaci magatartás és versenykorlátozás tilalmáról szóló 1996. évi LVII. törvény II. Fejezete alá tartozó, illetőleg a védjegyjogi, egyéb szellemi tulajdonjogi (pl. mintaoltalom) jogsértések által megvalósított tiltott összehasonlítások esetén a bíróságoknak van hatásköre.

Az 5. §-hoz

A Grtv. 16. §-ának új (5) bekezdése értelmében 2007. január 1-je előtt nem fognak érvényesülni a Ket. 160-163. §-ának az elektronikus úton történő hatósági eljárásra vonatkozó rendelkezései, azonban a törvény - törekedve az elektronikus ügyintézés teljes körű bevezetésére - 2005. november 1-jétől már alkalmazni rendeli a Ket. 164. §-a szerinti általános tájékoztatási kötelezettséget, amelynek a reklámfelügyeleti hatóság eleget fog tenni elektronikus honlapja útján.

A 2007. január 1-jére vonatkozó időbeli haladék indoka többek között az, hogy az elektronikus ügyintézés egyéb, Ket. szerinti feladatait a megyei közigazgatási hivatalok szervezetében működő területi (megyei/fővárosi) fogyasztóvédelmi felügyelőségek és a Fogyasztóvédelmi Főfelügyelőség 2005. november 1. napjától nem tudják ellátni, mert nem rendelkeznek a megfelelő technikai és szakmai felkészültséggel. E körben hivatkozni kell a Fogyasztóvédelmi Főfelügyelőség nehéz gazdasági helyzetére, valamint arra, hogy az első fokú eljárásokat lefolytató megyei/fővárosi felügyelőségek esetében a megyei/fővárosi közigazgatási hivatalokkal is hosszabb egyeztetés szükséges annak érdekében, hogy a rendszer kiépítése összehangoltan és egységes módon kerüljön kialakításra.

Kéretlen elektronikus üzeneteket jelenleg is fogad a hatóság, elektronikus beadványként iktatási rendszerében kezeli, és a bejelentőket a tett intézkedésekről feltétlenül tájékoztatja. Ebben az esetben az ügyfelek azonosítása elektronikus aláírás nélkül, a bejelentőtől kért lakcímadatok megadásával lehetséges. Ennélfogva az elektronikus ügyintézés késleltetett bevezetése nem okoz érdeksérelmet, azonban a hatóság számára megfelelő felkészülési időt biztosít.

A 6. §-hoz

A Ket. 22. §-ának (3)-(4) bekezdése, továbbá 72. §-ának (3) bekezdése tartalmazza az ideiglenes intézkedés szabályait. A Grtv. 19. §-ának (1) bekezdése - a Ket. vonatkozó rendelkezéseinek megfelelően - lehetővé teszi az ideiglenes intézkedés alkalmazását akkor, ha arra az érdekeltek jogi vagy gazdasági érdekeinek védelme miatt halaszthatatlanul szükség van. A Grtv. szerinti ideiglenes intézkedés alkalmazási feltételeivel összefüggésben az a probléma jelentkezett, hogy az érdeksérelem köre - súlyára tekintet nélkül - túl szűken került megnevezésre. Mivel a legtöbb reklámfelügyeleti eljárásnak nincsenek konkrét sértettjei, a hatóság a fogyasztói érdekekre - pl. a gyermek- és fiatalkorúak egészséges erkölcsi fejlődésére -, vagy egészségvédelmi okokból jár el (pl. dohányreklámok esetében), indokolt az ideiglenes intézkedés szabályának módosítása, az eljáró hatóság jogosítványainak bővítése.

A 7. §-hoz

Figyelemmel arra, hogy a csatlakozást követően megváltozott a jogharmonizációs hivatkozás módja, mind annak felvezető szövegrésze, mind pedig az uniós jogi aktusok megjelölése tekintetében, a jogharmonizációs céllal elfogadott jogszabályok - jogharmonizációs célú - módosítása alkalmával indokolt elvégezni a záradék megváltoztatását annak érdekében, hogy hosszabb távon az Európai Unió jogának való megfelelésre vonatkozó hivatkozások egységessé váljanak. A Grtv.-ben foglalt korábbi jogharmonizációs záradék a formai korrekción túl kiegészítésre kerül a 2003/33/EK európai parlamenti és tanácsi irányelvnek való megfelelésre és a fogyasztóvédelmi jogszabályok alkalmazásáért felelős nemzeti hatóságok közötti együttműködésről szóló 2006/2004/EK rendelet végrehajtására való hivatkozással.

A 8. §-hoz

A Grtv. módosításáról szóló 2001. évi I. törvény 15. §-ának (4) bekezdésének módosítása értelmében a gazdasági miniszter - az egészségügyi miniszter véleményének meghallgatásával - nemzetgazdasági szempontból kiemelkedő jelentőségű esemény vonatkozásában, különös méltánylást érdemlő esetben, kérelemre, meghatározott időre felmentést adhat a Grtv. 13. §-ának (1) bekezdésében foglalt általános dohányreklám tilalom alól. A törvény a világszintű nemzetközi motorsportrendezvény helyett nemzetgazdasági szempontból kiemelkedő jelentőségű esemény vonatkozásában teszi lehetővé a felmentést, figyelembe véve az Irányelv 5. cikkében szereplő előírást, amely megtiltja a dohánytermékekkel való szponzorációt olyan több tagállamot érintő, vagy más módon határokon átnyúló hatást gyakorló rendezvények és tevékenységek esetében, mint a Forma-1.

A 2001. évi I. törvény 15. §-a új (5) bekezdéssel egészül ki, amelynek értelmében a Grtv. mostani módosítást megelőzően kötött szerződések alapján és a vonatkozó jogszabályoknak megfelelően végzett reklámtevékenység a szerződések lejártáig változatlan feltételekkel folytatható, amely kitétel a Hungaroring Sport Rt. és a Formula One Administration Ltd. között, a 2002-2006. évi Forma-1 Magyar Nagydíj megrendezése tárgyában 1999. november 29. napján megkötött szerződés esetében érvényesül.

Ezek alapján a Grtv. módosított szövege megfelel a jogharmonizációs kötelezettségben foglaltaknak, de tekintettel van Magyarország korábban vállalt nemzetközi kötelezettségeire, és az azokból fakadó jogkövetkezményekre.

-----STARTING---POINT---VEGE---

A 9. §-hoz

A korábbiakban részletesen kifejtésre került, hogy a Grtv. módosítása több indok (az Irányelv harmonizálása, a Ket. hatálybalépése) miatt aktuális. A különböző szempontok azonban eltérő megoldásokat kívánnak meg a különböző rendelkezések hatályba léptetésére. A jogharmonizációs okokból módosított rendelkezések 2005. augusztus 1-jei dátummal lépnek hatályba, a Ket. által érintett szabályok pedig a Ket-tel egy időben, 2005. november 1-jén. A reklámfelügyeleti eljárásban 2007. január 1-jétől kezdve kerül bevezetésre a Ket. 160-163. §-a szerinti elektronikus ügyintézés, de már 2005. november 1-jétől érvényesek a Ket. 164-165. §-a szerinti ügyintézési, tájékoztatási szabályok.

A 10. §-hoz

Az Irányelv 5. cikk (2) bekezdése vonatkozásában a nemdohányzók védelméről és a dohánytermékek fogyasztásának, forgalmazásának egyes szabályairól szóló 1999. évi XLII. törvény 8. §-ának (6) bekezdése módosítása szükséges, mivel a dohányáru ingyenes terjesztése e törvény keretében került szabályozásra.

A 11. §-hoz

A törvény önálló jogharmonizációs hivatkozás is tartalmaz, amelyből kiderül, hogy ez a módosítás biztosítja a 2003/33/EK európai parlamenti és tanácsi irányelvnek és a 2006/2004/EK európai parlamenti és tanácsi rendeletnek való megfelelést szolgálja, ugyanakkor a Grtv. jogharmonizációs záradékában korábban is feltüntetett közösségi jogi aktusok tekintetében nem tesz újabb jogközelítési lépést. Az önálló jogharmonizációs hivatkozás szerepeltetésének nem csupán a jogharmonizációs tevékenység nyomon követhetőségéhez fűződő érdekre figyelemmel van jelentősége.