2004. évi LXXV. törvény indokolása

a területfejlesztésről és a területrendezésről szóló 1996. évi XXI. törvény és egyes kapcsolódó törvények módosításáról

-----STARTING---POINT---ALTALANOS--- 

Az 1996. évben elfogadott és 1999-ben részben módosított törvény a települések összefogását szolgáló területfejlesztési önkormányzati társulások, a megyei területfejlesztési tanácsok, a regionális fejlesztési tanácsok és az Országos Területfejlesztési Tanács létrehozásával megteremtette a területfejlesztés és területrendezés feladatai végrehajtásának intézményi rendszerét.

A szervezeti keretek kialakítása ellenére a különböző szintű térségek tervszerű fejlődésének biztosítása, a rendelkezésre álló helyi és különböző állami források hatékony felhasználása ugyanakkor kevéssé sikerült, melyet részben szabályozási problémák okoztak.

A szabályozási hiányosságok megjelentek kormányzati szinten is, ugyanis a területfejlesztési hatású költségvetési támogatások összehangolása az elmúlt években lényegében elmaradt; az egyes tárcák tevékenységébe a területfejlesztés célkitűzései nem épültek be; a források felhasználásának összehangolásában jelentős szerepet játszó decentralizált döntésekhez kapcsolódó források mértéke az évek során változatlan szinten maradt.

Jelezni kell azt is, hogy bár az Országos Területfejlesztési Tanács ülésein a területfejlesztést érintő kormány-előterjesztés tervezeteket rendszeresen megtárgyalták, az elhangzottakat - részben a Tanács ülésein megjelenő alacsony szintű minisztériumi képviselet miatt - a tárcaegyeztetések során mégsem lehetett következetesen érvényesíteni.

Szintén komoly problémát okozott, hogy bár az 1999. évi törvénymódosítást megelőzően elfogadásra került a területfejlesztés tervezési programozás regionális szintre telepítésének elve, a törvénymódosítást követően létrejövő regionális fejlesztési tanácsokban mégis a kormányzati szereplők túlsúlya érvényesült, és a régiófejlesztésben meghatározó szerepet játszó gazdasági szervezetek, illetve civil szerveződések intézményes megjelenítése elmaradt. A kidolgozott, elfogadott fejlesztési programok megvalósításához kellő forrás sem állt rendelkezésre.

A megyei területfejlesztési tanácsok döntési körébe utalt támogatási források ugyan lassan növekedtek, de ezek nem tudták biztosítani a különböző színvonalon kidolgozott megyei fejlesztési programok végrehajtását.

A kistérségi szinten működő területfejlesztési önkormányzati társulások a létrejöttüket meghatározó önkéntességi elvből következően nem fedték s nem fedik le jelenleg sem átfedés-mentesen az ország területét. E helyzetből adódóan nem biztosítható a területfejlesztés programozásához, illetve a programok megvalósításához a körzeti/kistérségi területi szint egyébként szükséges stabilitása. E szint hatékony működése nélkül viszont a területfejlesztés területén nem érhető el jelentős előrelépés.

A módosítás az előzőekben leírt fogyatékosságok kiküszöbölésére, javítására irányul.

A Kormány-, illetve a Kormány tagjai területfejlesztéssel összefüggő feladatainak meghatározása mellett, a módosítás előírja a miniszterek közötti folyamatos koordináció szabályainak meghatározása révén a területfejlesztés térségi eszközeinek, azaz a decentralizált költségvetési előirányzatok körének bővítését is.

Az Országos Területfejlesztési Tanács összetételére, a tagok képviseleti szintjére, a partnerség elvének kiterjesztésére vonatkozó javaslattal a módosítás biztosítja a Tanács állásfoglalásainak megalapozottságát, s melynek súlyát növeli, hogy a területfejlesztéssel összefüggő jelentős kormány-előterjesztéshez azt mellékelni kell.

A területfejlesztés területi intézményeiről a módosítás az alábbiak szerint rendelkezik.

1. A kistérség területfejlesztésben betöltött szerepének biztosítása érdekében létrehozza az országot átfedés-mentesen lefedő kistérségi fejlesztési tanácsok rendszerét. A kistérségi fejlesztési tanács tagja a kistérség valamennyi önkormányzatának polgármestere függetlenül attól, hogy valamely kistérségi területfejlesztési társulásnak tagja-e vagy sem. A különböző okokból az önkéntes társulástól távolmaradó önkormányzatok részére is biztosítani kell tehát a jogot, hogy a kistérség fejlődése szempontjából meghatározó döntésekbe beleszólhasson. A partnerség elve alapján a kistérségi fejlesztési tanács munkájában részt vesznek tanácskozási joggal a gazdasági kamarák adott kistérségben működő képviselői, a térség gazdasági életében meghatározó szerepet betöltő szervezetek képviselői és a konzultációs joggal rendelkező társadalmi szervek fórumának képviselői, illetve a napirendtől függően az érintett társadalmi szervezetek meghívottjai.

A kistérségi fejlesztési tanácsok feladat- és hatáskörének szabályozása mellett legalább annyira fontos, hogy a tanácsok kidolgozott és elfogadott fejlesztési szempontjaik megvalósításához megfelelő forráshoz jussanak, s így egy-egy eseti projekt kivitelezés helyett lehetőség lesz a fejlesztési programra felfűzött, egymás hatását érintő projektek megvalósítására.

Kistérségi szinten - a társulási szabadságot nem korlátozva - pontosítja a területfejlesztési önkormányzati társulásokra vonatkozó szabályokat.

2. A törvény a megyei területfejlesztési tanácsok feladat- és hatáskörét - az Európai Unióban kialakult gyakorlattal összhangban - akként módosítja, hogy a térségfejlesztés tervezésének és végrehajtásának szintje a régió lesz. S mivel a térségfejlesztés megvalósítója a régió, így a decentralizált források felhasználásáról is regionális szinten kell dönteni. Ennek következtében a megyei szint forrás elosztó szerepe a területi kiegyenlítést szolgáló fejlesztési célú támogatások és a céljellegű decentralizált támogatások területén megmarad, és feladat-, hatáskörében marad a regionális fejlesztési program részanyagaként a megyei fejlesztési program kidolgozása, a kistérségi fejlesztési tanácsok munkájának segítése, koordinálása, a megyében keletkező válsághelyzetek kezelése, az Országgyűlés, illetve a Kormány elé kerülő, területét érintő előterjesztések véleményezése is.

A módosítás a megyei területfejlesztési tanácsok összetételének átalakítását szintén előirányozza; a módosítás a partnerség elvének érvényesítését szolgálja. Így a gazdasági élet szereplői, a civil szerveződések, munkaadók, munkavállalók is részt vesznek a tanácsok munkájában.

3. A regionális fejlesztési programok megvalósítását szolgáló decentralizált források növelésével és azok hatékony felhasználásával el kell érni, hogy az Európai Unió következő tervezési időszakára a régiók felkészüljenek a regionális programok kivitelezésére, teljesítésére. Ez a feltétele annak, hogy a régiók fejlesztési operatív programjai a 2006-2013 tervezési időszakra készülő Nemzeti Fejlesztési Terv részei lehessenek, s közvetlenül hívhassanak le támogatásokat az Európai Unió Strukturális Alapjaiból. Ennek érdekében kerülnek szabályozásra a módosításban a területfejlesztés térségi eszközei, s köztük a decentralizált források is.

A területrendezéssel összefüggésben a módosítás meghatározza az Országos Területrendezési Tervben foglaltak érvényesítésének szabályait a kiemelt térségek és megyei rendezési tervek készítésénél.

A területrendezéssel kapcsolatos intézkedések másik csoportja a területrendezési tervek készítésére és elfogadására vonatkozó szabályok meghatározása, ezen belül is kiemelten a területi főépítészek feladat- és hatáskörének pontosítása.

A törvényben a feladatok, hatáskörök legfontosabb elvei határozhatók meg, ezért a módosítás tartalmazza azokat a rendelkezéseket is, amelyek a Kormányt vagy a minisztert hatalmazzák fel a részletes szabályok megállapítására.

-----STARTING---POINT---RESZLETES---

Az 1. §-hoz

A területfejlesztés intézményrendszerének kistérségi szintű kiépítésével összefüggésben, a kistérség fogalma törvényi meghatározásának módosítására, kiegészítésére van szükség. A módosítást követően a kistérség nem pusztán a települések között létező funkcionális kapcsolatrendszerek összessége alapján behatárolható területi egységnek, hanem területfejlesztési-statisztikai egységnek minősül. A rendelkezés rögzíti továbbá a kistérségek területi lehatárolásának alapvető elveit. A régió definíciója is pontosításra kerül.

A 2. §-hoz

1996-ban a törvény elfogadásakor az Országgyűlés saját hatáskörébe vonta a kiemelt térségek területrendezési terveinek elfogadását. 1998-ban az Országos Területfejlesztési Koncepció elfogadásakor 16 kiemelt térséget jelöltek ki. Ezek területe az ország területének nagy részét lefedi. Ésszerűtlen és szükségtelen, hogy a területrendezési tervek elfogadását ilyen nagymértékben elvonjuk az érintett megyei önkormányzatoktól. Az ország egészére kiterjedő területrendezési terv mellett további olyan kettő térsége van az országnak, amelyek esetében indokolt a területrendezési terv törvénnyel történő elfogadása. A jelenleg hatályos törvény szövegben szerepel az a kitétel, hogy a kiemelt térségek rendezési tervének elfogadásakor a törvényben kell meghatározni az önkormányzatokra vonatkozó elemeket. A törvény az önkormányzatokra kötelező, szükségtelen ennek külön kiemelése.

A 3. §-hoz

A Kormánynak az ország területi folyamatainak alakulásáról és a területfejlesztési politikáról szóló, az Országgyűlés részére készítendő beszámolási kötelezettségét indokolt kibővíteni a területrendezési tervek érvényesülésének bemutatásával, ugyanis a területrendezési tervek jelentős mértékben befolyásolják a területi folyamatokat. A módosítás másik eleme, hogy a fenti beszámolóra kettő helyett a jövőben négyévenként kerül sor.

Az Európai Unió Régiók Bizottságába történő tagok jelölésére vonatkozó eljárás meghatározását az Európai Unió a tagállamok hatáskörébe utalja. Tekintettel arra, hogy a 17. § (2) bekezdés h) pontja értelmében a regionális fejlesztési tanácsok is jogosultak a tagra vonatkozóan javaslatot tenni, a törvény meghatározza, hogy a jelölés a Kormány hatáskörébe tartozik.

A 4. §-hoz

Az Országos Területfejlesztési Tanács szerepét, súlyát növelni kell a területfejlesztéssel összefüggő döntések előkészítésekor. A törvény a tanácskozási joggal részt vevők körébe bevonja a partnerség elvének érvényesítése jegyében az országos környezetvédelmi és természetvédelmi szervezetek egy-egy állandó képviselőjét, a nők és férfiak esélyegyenlőségéért küzdő országos szervezetek egy képviselőjét.

A partnerség elvének kiteljesítését szolgálja az az intézkedés is, hogy a Tanács ülésén részt vevők számának elkerülhetetlen korlátozása mellett felállítja azt az egyeztető fórumot, amelyen minden országosan bejegyzett társadalmi szervezet kifejtheti véleményét. A Tanács ülésén az adott napirend tárgyalásakor a fórum véleményét ismertetni kell.

Ugyancsak a Tanács szerepét és súlyát növeli, hogy a tag miniszter képviseletét államtitkár, helyettes államtitkár, vagy államtitkári, helyettes államtitkári besorolású vezető láthatja el.

A Tanács véleményét a területfejlesztést érintő jelentős kormány-előterjesztésekhez mellékelni kell.

Az 5. §-hoz

A törvény részletezi a területfejlesztésért felelős miniszter feladatait, illetve lehetővé teszi a feladatok Kormány irányítása alatt álló, a miniszter felügyelete alatt működő országos hatáskörű államigazgatási szerv (Hivatal) általi ellátását is.

A 6. §-hoz

A törvény a területfejlesztési önkormányzati társulások létrehozását, illetve a társulások törvényességének ellenőrzését is szabályozza. A törvény a kistérségi társulások létrehozásával, működésével kapcsolatos eddigi szabályozatlan kérdéseket pontosítja: a megyei/fővárosi közigazgatási hivatal vezetője a jövőben - törvényességi felügyelet helyett - törvényességi ellenőrzési jogokat gyakorol a területfejlesztési önkormányzati társulások felett, a helyi önkormányzatokról szóló 1990. évi LXV. törvény, illetve a helyi önkormányzatok társulásairól és együttműködéséről szóló 1997. évi CXXXV. törvény rendelkezéseivel összhangban.

A 7. §-hoz

A törvény a területfejlesztés új intézményének felállításáról, továbbá ennek körében rendelkezik a kistérségi fejlesztési tanács létrehozásának feltételeiről, feladat- és hatáskörükről, tagjairól és a tanácsok működését meghatározó legfontosabb elvekről.

A kistérségi fejlesztési tanácsok létrehozása kapcsán indokolt a kistérségek lehatárolását jogszabályban (kormányrendeletben) kihirdetni, felváltva vele a KSH Elnöki Közleményt. Az önkormányzatok önkéntes társulási lehetőségének fenntartása mellett biztosítani kell egy olyan kistérségi szintű területfejlesztési intézmény létrehozását, amely átfedés-mentesen lefedi az ország területét.

A létrejövő szervezet a törvényben megfogalmazottak alapján alkalmas lesz a területfejlesztés alapegysége feladatainak ellátására. A törvény biztosítja az ehhez szükséges hatásköröket, megfogalmazza a működés legfontosabb szabályait és a feladat-ellátáshoz szükséges források biztosítási rendjéről is intézkedik.

A megyei jogú városokat is magába foglaló kistérségek esetében a nagyvárosok és környező kistelepülések együttműködésének speciális szabályait úgy határozza meg, hogy az eltérő súlyú és eltérő gazdasági erővel rendelkező települések együttműködése a kölcsönös érdekek alapján biztosítható legyen. Ennek érdekében számos megoldást alkalmaz: lehetővé teszi, hogy a tanács a szervezeti és működési szabályzatában a polgármester tagok szavazatainak értékét - törvényben szabott határok között - az általuk képviselt település lakosságszámát is figyelembe véve állapíthassa meg; megyei jogú város székhellyel rendelkező kistérségek esetében, illetőleg a meghatározott népességarányt meghaladó lakossággal rendelkező  székhely település polgármesterét egyetértési joggal ruházza fel meghatározott döntéseknél; s azon kistérségek esetében, melyekben a települések száma a huszonötöt meghaladja, öt - kilenc tagú elnökség megválasztását teszi kötelezővé.

A kistérségi fejlesztési tanácsoknak lehetőségük van szakmai munkaszervezet felállítására. A működéssel kapcsolatos feladatokról szóló szabályozás mellett a törvényben a tanácsok működési költségeinek biztosításáról szóló rendelkezések is megjelennek.

Az új 10/G. § rendelkezése összekapcsolja a kistérségi területfejlesztési feladatokat a többcélú kistérségi társulás intézményével, továbbá alapvetően rendezi ezen intézmény és a kistérségi fejlesztési tanács viszonyát. A rendezés alapvető vonása, hogy a kistérségi területfejlesztési feladatokat alapszabályként a valamennyi települést magába foglaló többcélú kistérségi társulás látja el.

Amennyiben azonban ilyen nem jön létre vagy (akár egyetlen tag kilépése miatt) megszűnik, helyette a feladatokat a kistérségi fejlesztési tanács látja el.

Ez a szempont a megyei és regionális fejlesztési tanácsokban is megjelenik, mert e tanácsokban tagként elsődlegesen a kistérség valamennyi települését magában foglaló többcélú kistérségi társulás, ennek hiányában a kistérségi fejlesztési tanács képviselője járhat el.

A 8-11. §-hoz

A törvény pontosítja a megyei területfejlesztési tanácsok gazdálkodásával, beszámolási kötelezettségével, illetve a munkaszervezetekkel kapcsolatos szabályokat. Lehetővé teszi munkaszervezetként közhasznú társaságok létrehozását, amely igazodik a kialakult gyakorlathoz.

Emellett korrigálja a megyei területfejlesztési tanácsok feladat- és hatásköréről szóló rendelkezéseket és módosítja a megyei területfejlesztési tanácsnak a források elosztásával kapcsolatos szerepét.

A megyei területfejlesztési tanácsok jelenleg hatályos törvény szerinti összetételét fennmarad.

A megyei területfejlesztési tanács szervezetalakítási mozgásterét is bővíti, amely lehetővé teszi, hogy a térségi körülményeknek megfelelő szabályozást alkosson a kisebbségek területfejlesztéssel kapcsolatos döntéshozatalban történő, megyei szintű képviseletéről

A 12. §-hoz

A hatályos szabályozás csak a megyei területfejlesztési tanácsok részére tette lehetővé a megyehatáron túlnyúló feladatok ellátására a térségi fejlesztési tanácsok létrehozását. A fővárosban nem jött létre térségi fejlesztési tanács, így a térségi fejlesztési tanácsok létrehozásában és működtetésében sem vehetett részt. Indokolatlan a főváros kizárása, ezért a fővárosi önkormányzat a módosítás szerint gyakorolhatja az e törvényben a területfejlesztési tanácsokat megillető jogosítványokat.

A Fővárosi Önkormányzat Közgyűlése és a Közép-Magyarországi Régió Fejlesztési Tanácsa Budapesti Agglomerációs Fejlesztési Tanácsot hoz létre a főváros és agglomerációja területén a főváros, valamint a körülötte elterülő régió fejlesztési céljai és érdekei összehangolására. A törvény szabályozza Budapesti Agglomerációs Fejlesztési Tanács létrehozatalával és működésével kapcsolatos kérdéseket.

A 13-14. §-hoz

A regionális fejlesztési tanácsokra vonatkozó szabályozás egyértelművé teszi, hogy a titkársági feladatok ellátására közhasznú társaságot hoz létre.

A törvény megfogalmazza a regionális fejlesztési tanácsok működésének legfontosabb szabályait, beleértve a tisztségviselők megválasztását, a szervezeti és működési szabályzat elfogadásának rendjét. A törvény szerint a regionális fejlesztési tanácsra vonatkozó szabályok között kerülnek elhelyezésre a szervezeti és működési szabályzat elfogadása, a határozatképességre és a törvényességi felügyeletre vonatkozó részletszabályok is.

A regionális fejlesztési tanácsok feladatai ellátásának hatékonyságát elősegítendő a törvény kimondja a régióban működő különböző szintű területfejlesztési intézményekkel, államigazgatási szervekkel, gazdasági kamarákkal, társadalmi szervezetekkel való együttműködésük kötelezettségét.

Az ország Európai Uniós tagságához kötődik a Nemzeti Fejlesztési Terv és annak operatív programjainak végrehajtása. A regionális fejlesztési tanácsok feladatai között meg kell jeleníteni az operatív programokból a régióknál jelentkező feladatok megvalósításában felmerülő feladatokat, különös tekintettel a támogatási források felhasználására.

A regionális fejlesztési tanácsok szavazati-, illetve tanácskozási jogú tagjait a törvény oly módon határozza meg, hogy biztosítva legyen a helyi szereplők túlsúlya a partnerség elvének érvényesítése érdekében. A tanácsülésen részt vevők száma nem teszi lehetővé a régióban működő összes társadalmi szervezet részvételét, ezért a véleményük kifejtése érdekében egyeztető fórum működtetését írja elő a törvény.

A módosítás a regionális fejlesztési tanácsok közhasznú társaságainak feladatait is újraszabályozza: az ügynökségek kidolgozzák - az Országos Területfejlesztési Koncepcióval összhangban - a régió hosszú és középtávú területfejlesztési koncepcióját, illetve a régió fejlesztési programját; összegyűjtik és feldolgozzák az önkormányzatoknak, gazdasági és társadalmi szervezeteknek a fejlesztési programokkal, projektekkel kapcsolatos elképzeléseit; kapcsolatot tartanak a régióban működő közigazgatási szervezetekkel, intézményekkel a fejlesztési szükségletek és a bevonható helyi források feltárása érdekében; közreműködnek a regionális fejlesztési tanács által a központi és regionális forrásokra benyújtandó pályázatok elkészítésében, az ezzel kapcsolatos szervezési feladatok ellátásában; pénzügyi tervet készítenek a fejlesztési programok megvalósítása érdekében.

A szabályozás további új eleme, hogy a nagyvárosok a lakónépesség arányában több szavazati joggal is rendelkezhetnek. A differenciált szavazati jog megállapítását indokolja, hogy a nagyvárosok gazdasági erejüknél fogva nagyobb szerepet és felelősséget viselnek a program kidolgozásában, elfogadásában és végrehajtásában. Ez a többlet felelősség jelenik meg a szavazatok arányában.

A 15. §-hoz

A módosítás a területi főépítészek új, az eddigiekhez képest eltérő feladatait részletezi. Legfontosabb eleme a területi főépítészek hatósági jogkörrel való felruházása.

Felmerülhet utólag megyei vagy települési szinten olyan új térségi jelentőségű beruházás megvalósítása, amely eredetileg nem szerepelt a terület- vagy településrendezési tervekben. Ez esetben el kell dönteni, hogy az új elem beilleszthető-e a megye vagy a település rendezési tervébe a magasabb szintű tervek sérelme, így azok előzetes módosítása nélkül. A döntést egy erre a feladatra szakmailag felkészült közigazgatási szervnek kell hatósági határozat (térségi területfelhasználási engedély) formájában meghozni, amelyre célszerűen a területi főépítészeket kell felhatalmazni.

A területrendezési tervekben foglaltakat nem csupán a rendezési tervek készítése, hanem a tervben szereplő egyes konkrét beruházások tervezése és engedélyezése során is érvényesíteni kell. Ezért van szükség arra, hogy a területi főépítész az ágazati engedélyezési eljárásokban szakhatóságként közreműködhessen.

A 16-17. §-hoz

A területfejlesztést segítő pénzügyi eszközökre vonatkozó szabályozásban állandó jelleggel - a költségvetési törvényben foglalt szabályozástól függetlenül - a területfejlesztést szolgáló pénzügyi források hatékonyságának növelése érdekében a területfejlesztésért felelős miniszternek koordinációs jogot kell biztosítani. A törvény meghatározza e koordinációs jog tartalmát.

E körbe illeszkedik a minisztereknek az a felelőssége, hogy a költségvetési források felhasználása alapján rendszeresen jelentés készüljön a Kormány számára a központi támogatások - területi értékeléssel alátámasztott - felhasználásáról.

A 18. §-hoz

A területrendezési tervekben foglaltak az országos tervtől kezdődően, a kiemelt térségi és megyei területrendezési terveken keresztül, a településrendezési tervekben válnak az egyre részletesebb tervezések eredményeképpen pontosabbá, illetve válnak telekhatár pontossággal értelmezhetővé. A pontosítás tehát - eljárási értelemben véve - maga a tervezési és egyeztetési folyamat. A pontosítás végeredménye meg kell feleljen a jogszabályi és szakmai követelményeknek, amelynek megítélése a terveket folyamatosan figyelemmel kísérő területi főépítészektől várható el.

Ki kell mondani, hogy a területrendezési tervek jóváhagyásra kerülő munkarészei egységes egészt képeznek, elfogadásuk azonos szinten rendelettel történik. A kiemelt térség területének pontos lehatárolása a tervezési folyamat eredményeként lehetséges.

A területrendezési tervek egymásra épülő, hierarchikus rendszert alkotnak, amelyben a rendszer alacsonyabb szintjén elhelyezkedő tervek nem lehetnek ellentétben a magasabb szintű tervekkel. E szabálynak a törvényben való rögzítése alapvető jelentősége miatt indokolt.

Az előírások a térségi terület-felhasználási engedélyezési eljárás legfontosabb szabályait tartalmazzák.

A legfeljebb két évig tartó „moratórium” bevezetésére (amely idő alatt az érintett települések nem hozhatnak olyan új terület-felhasználást érintő döntést, amely a területrendezési tervben foglaltakkal ellentétes, vagy annak érvényesítését megakadályozzák) a Budapesti Agglomeráció területrendezési tervének készítésénél nyert tapasztalatok miatt van szükség általános érvénnyel. Amennyiben az önkormányzat e szabályt megsérti, az abból adódó kártalanítási kötelezettségeket köteles viselni. A moratórium nem általános építési tilalom, csak újonnan beépítésre szánt területek kijelölését tiltja. A már elfogadott településrendezési terveknek megfelelő fejlesztések zavartalanul folyhatnak a moratórium ideje alatt is.

A 19-23. §-hoz

A törvény végrehajtásához szükséges részletes szabályok megalkotására adott felhatalmazások, valamint a törvény hatálybalépésével kapcsolatos rendelkezések és az ezzel egyidejűleg módosítandó jogszabályok köre jelenik meg e szakaszokban.

A Balaton Kiemelt Üdülőkörzet Területrendezési Tervének elfogadásáról és a Balaton Területrendezési Szabályzat megállapításáról szóló 2000. évi CXII. törvény 59. § (1) és (2) bekezdése az üdülőkörzet területén lévő települések a törvény hatálybalépésekor érvényes településrendezési terveinek és a helyi építési szabályzatainak felülvizsgálatára megállapított határidő módosítását tartalmazza, melyre a vízpart-rehabilitációs tanulmánytervek elhúzódó egyeztetése miatt van szükség. A módosított határidő egyben lehetővé teszi, hogy újabb pénzeszközök biztosításával a településrendezési tervek készítésének támogatása kiegészüljön. A (3) bekezdés módosítását a normaszövegben eredetileg számmal megjelölt 5 éves határidő betűvel történő kiírása indokolta. Tartalmilag ez a bekezdés nem változott.

-----STARTING---POINT---VEGE---

Szabályozni szükséges a törvény hatálybalépését követően a tanácsok megalakulására illetve átalakulására rendelkezésre álló időtartamokat, amelyre a törvény 30 napot biztosít.