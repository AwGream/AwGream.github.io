2008. évi LXVI. törvény indokolása

a Magyar Köztársaság Kormánya és az Amerikai Egyesült Államok Kormánya között a bűncselekmények megelőzése és az ellenük való küzdelem terén folytatott együttműködés fokozásáról szóló megállapodás kihirdetéséről

-----STARTING---POINT---ALTALANOS---

Általános indokolás

Hazánk számára az Amerikai Egyesült Államokba való vízummentes utazás elérése hosszú ideje meglévő igény, egyben kiemelt kül- és nemzetpolitikai érdek, amely a két ország között fennálló szoros, baráti és szövetségesi viszonynak is a polgárok számára kézzelfogható megnyilvánulása lehet. Az Egyesült Államok 2007-ben, az ún. 9/11 törvénycsomag elfogadásával felülvizsgálta korábbi álláspontját, és egy széles körű biztonsági együttműködési mechanizmus kiépítésével párhuzamosan egyes államok számára kész lehetővé tenni a Vízummentességi Programba (Visa Waiver Programme - VWP) való belépést, meghatározott feltételek teljesülése esetén.

A tárgyalások év eleji megindulását követően a Kormány felhatalmazása alapján az Igazságügyi és Rendészeti Minisztérium képviseletében a Magyar Köztársaság egyesült államokbeli nagykövete 2008. március 17-én Egyetértési Nyilatkozatot írt alá az Amerikai Egyesült Államok Belbiztonsági Minisztériumával a Magyar Köztársaságnak az Egyesült Államok Vízummentességi Programjában való részvétele tárgyában. Az Egyetértési Nyilatkozat alapján először a Magyar Köztársaság Kormánya és az Amerikai Egyesült Államok Kormánya között az ismert vagy feltételezett terroristák kiszűrésére szolgáló információk cseréjéről szóló Megállapodás megkötésére került sor, melyet a 2008. évi XXXV. törvény hirdetett ki. Ezt követően miniszteri levélváltásra került sor az elveszett, illetve ellopott útlevelek adatainak cseréjéről. 2007. május 15-19-e között az amerikai kormányzat delegációja vizsgálta a hazai határőrizetet, a bűnüldöző szervek nemzetközi együttműködési képességét, valamint a hazai útlevélkiadást, illetve okmánybiztonságot.

Az amerikai Fél tájékoztatása szerint a program beindításának utolsó fázisaként - egyszersmind utolsó feltételként - került aláírásra a 2133/2008. (IX. 30.) Korm. határozatban adott felhatalmazás alapján Budapesten, 2008. október 1-jén a magyar és az amerikai Fél között a bűncselekmények megelőzése és az ellenük való küzdelem terén folytatott együttműködés fokozásáról szóló Megállapodás. Az Amerikai Egyesült Államok a közeljövőben felülvizsgálja Magyarország vízumelutasítási arányát, amely alapján dönt a vízummentesség kérdésében. Amennyiben ez az arány a 10%-ot nem haladja meg, és az egyéb feltételek, mint jelen Megállapodás megkötése, teljesülnek, lehetőség nyílik arra, hogy hazánk belépjen a Vízummentességi Programba, vagyis a magyar állampolgárok az Amerikai Egyesült Államok Kormányának erre vonatkozó döntése alapján a legközelebbi jövőtől kezdődően vízummentesen, az ún. ESTA-n (Elektronikus utazásfelhatalmazási rendszer) történő on-line bejelentkezés útján utazhatnak az Egyesült Államokba.

A Megállapodás célja, hogy a hazánk által már kihirdetett [l. a Belga Királyság, a Németországi Szövetségi Köztársaság, a Spanyol Királyság, a Francia Köztársaság, a Luxemburgi Nagyhercegség, a Holland Királyság és az Osztrák Köztársaság között a határon átnyúló együttműködés fokozásáról, különösen a terrorizmus, a határon átnyúló bűnözés és az illegális migráció leküzdése érdekében létrejött Szerződés (Prümi Szerződés) kihirdetéséről, valamint ehhez kapcsolódóan egyes törvények módosításáról szóló 2007. évi CXII. törvényt] és az uniós jogba is beemelt [l. a Tanács 2008/615/IB határozatát (2008. június 23.) a különösen a terrorizmus és a határokon átnyúló bűnözés elleni küzdelemre irányuló, határokon átnyúló együttműködés megerősítéséről és a Tanács 2008/616/IB határozatát (2008. június 23.) a különösen a terrorizmus és a határokon átnyúló bűnözés elleni küzdelemre irányuló, határokon átnyúló együttműködés megerősítéséről szóló 2008/615/IB határozat végrehajtásáról] Prümi Szerződés által bevezetett elvek és újítások alapján a két ország között is épüljön ki a daktiloszkópiai és DNS-adatok on-line cseréje. A Megállapodás az idén március 11-én megkötött hasonló tárgyú amerikai-német megállapodáson alapul, annak szerkezetét és megoldásait nagy mértékben követi. Hasonló megállapodásokat kötött az amerikai Fél a többi VWP-aspiráns közép- és kelet-európai országgal is (Csehország, Szlovákia, Litvánia, Lettország, Észtország).

A Megállapodás kiegészíti a hazánk és az Amerikai Egyesült Államok között már fennálló rendészeti, bűnüldözési és büntető igazságszolgáltatási kapcsolatokat szabályozó megállapodásokat [itt különösen a Magyar Köztársaság Kormánya és az Amerikai Egyesült Államok Kormánya között a kölcsönös bűnügyi jogsegélyről szóló, Budapesten, az 1994. év december hónap 1. napján aláírt szerződés kihirdetéséről szóló 1997. évi LX. törvény, valamint a Magyar Köztársaság és az Amerikai Egyesült Államok Kormánya között a szervezett bűnözés megelőzésére és visszaszorítására vonatkozó információk cseréjéről szóló, Budapesten, 2000. január 13-án aláírt Egyetértési Nyilatkozat kihirdetéséről szóló 36/2000. (III. 17.) Korm. rendelet érdemel említést], azok alkalmazását is elősegítve minőségileg új szintre emeli a magyar-amerikai biztonsági együttműködést.

A Megállapodás alapvető célja, hogy a részes Felek fokozzák az együttműködést a bűncselekmények megelőzése, valamint az ellenük való küzdelem tekintetében. A Megállapodás, mintaként hivatkozva a Prümi Szerződésre, a bűnügyi nyilvántartás részét képező DNS-profil és daktiloszkópiai nyilvántartásokból való automatizált, kijelölt nemzeti kapcsolattartó pontok útján történő adatcserét irányoz elő. Ki kell emelni ugyanakkor, hogy az on-line keresés csak személyazonosításra közvetlenül nem alkalmas ún. referenciaadatokra terjed ki. A keresést végző hatóság a keresés eredményeként csak az egyezésről (hit-találat) vagy ennek hiányáról (no hit-nincs találat) kap valósidejű visszajelzést, a találat alapján további személyes adatok átadására a nemzeti jog alapján van lehetőség, ideértve a jogsegély szabályait is. A Megállapodás végrehajtása nemzeti kapcsolattartó pontokon keresztül fog történni, ezek kijelölése és a technikai specifikáció végrehajtási megállapodás(ok) keretében kerül majd rögzítésre jelen Megállapodás megkötését követően.

A Megállapodás daktiloszkópiai adatok cseréjére vonatkozó rendelkezéseinek alkalmazására szűkítő feltételként csak azon bűncselekmények megelőzése és üldözése érdekében lesz lehetőség, amelyek legalább egyévi szabadságvesztés-büntetéssel fenyegetettek. A Megállapodás részletes rendelkezéseket tartalmaz az alkalmazandó adatvédelmi szabályokról (célhoz kötöttség, az átadott adatok integritása, adatbiztonság).

A nemzetközi szerződésekkel kapcsolatos eljárásról szóló 2005. évi L. törvény értelmében a Megállapodás megkötését követően annak kötelező hatályát az Országgyűlés ismeri el.

-----STARTING---POINT---RESZLETES---

Részletes indokolás

Az 1. §-hoz

Az 1. §-ban a nemzetközi szerződésekkel kapcsolatos eljárásról szóló 2005. évi L. törvény rendelkezéseinek megfelelően az Országgyűlés felhatalmazást ad a Megállapodás kötelező hatályának elismerésére.

A 2. §-hoz

A 2. §-ban a 2005. évi L. törvény rendelkezéseinek megfelelően az Országgyűlés kihirdeti a Megállapodást.

A 3. §-hoz

A 3. § a Megállapodás angol nyelvű hiteles szövegét és ennek hivatalos magyar fordítását tartalmazza. A Megállapodás rendelkezéseit részleteiben a következőkben mutatjuk be:

1. Általános rendelkezések

A Megállapodás 1. Cikke értelmező rendelkezéseket tartalmaz. A 4-5. Cikkek vonatkozásában a Megállapodás alkalmazását megalapozó bűncselekmények körét a legalább egyévi szabadságvesztéssel büntethető bűncselekményekre szűkíti, az egyéb Cikkek vonatkozásában ilyen korlátozás nem került megállapításra, vagyis az egyéb Cikkek bármely, a Felek joga alapján bűncselekménynek minősülő cselekmények miatt indult eljárásban alkalmazhatók. Az értelmező rendelkezések között meghatározásra kerül a büntető igazságszolgáltatási cél, valamint a Prümi Szerződés szóhasználatát szorosan követve a DNS-profilok, a személyes adat, a személyes adat feldolgozása és a referencia-adat fogalmai.

A Megállapodás 2. Cikke rögzíti a Megállapodás célját, amely a Felek közti együttműködés fokozása a bűncselekmények megelőzésében és az ellenük való küzdelemben.

2. Ujjnyomat-adatok automatizált keresése

A 3. Cikk értelmében a Felek bűncselekmények megelőzése és üldözése céljából létrehozott nemzeti automatizált ujjnyomat-azonosító rendszerük adatbázisából biztosítják a referencia-adatok hozzáférhetőségét. A szövegből egyértelműen következik, hogy az egyéb, daktiloszkópiai adatokat tartalmazó adatbázisok (pl. a menekültügyi eljárásban a menedékkérelmek elbírálását segítő ujjlenyomat-azonosító rendszer, EURODAC) ki vannak zárva a Megállapodás alkalmazási köréből. A referencia-adat csak ujjnyomat-adatot és egy referenciát (azonosítót) tartalmaz: tilos bármilyen olyan adatot tartalmaznia, amelyből az adatalany közvetlenül azonosítható. A konkrét személyhez nem köthető referencia-adatot (untraceables - nyílt nyomok, a vonatkozó magyar jogszabály, vagyis a bűnügyi nyilvántartásról és a hatósági erkölcsi bizonyítványról szóló 1999. évi LXXXV. törvény (a továbbiakban: Bnytv.) szóhasználatában a bűncselekmény helyszínén rögzített ujj- és tenyérnyom) erre vonatkozóan az értelmező rendelkezés alapján külön meg kell jelölni.

A 4. Cikk szerint bűncselekmények megelőzése és üldözése céljából a Felek 7. Cikk alapján kijelölt nemzeti kapcsolattartó pontja(i) hozzáfér(nek) a másik Fél automatizált ujjnyomat-azonosító rendszereinek referencia-adataihoz, annak érdekében, hogy automatizált keresések végrehajtásával összehasonlítsák az ujjnyomat-adatokat. A keresés csak egyedi esetekben, a keresést végző Fél nemzeti jogával összhangban végezhető. Az ujjnyomat-adat egyezése (hit-találat) esetén a megkeresett Fél automatizált módon átad a keresést végző kapcsolattartó pontnak valamennyi egyező referencia-adatot. A 6. Cikk értelmében az ujjnyomat-adatok közti egyezés esetén személyes adatok és egyéb információk bármilyen további átadása csak a megkeresett Fél nemzeti joga alapján történhet, ideértve a jogsegélyre vonatkozó szabályokat is. A 13. Cikk adatvédelmi korlátozásai az ujjnyomat-adatok automatizált keresése tekintetében is irányadóak.

Az 5. Cikk 1. bekezdése átmeneti rendelkezést tartalmaz, tekintettel arra, hogy a magyar és az amerikai daktiloszkópiai nyilvántartás közötti on-line kapcsolat kiépítése hosszabb időt igényel, az amerikai Fél azonban a vízumkötelezettség feloldásával és az ESTA (Elektronikus utazásfelhatalmazási rendszer) bevezetésével párhuzamosan már alkalmazni kívánja a Megállapodást. Ezért erre az átmeneti időre Magyarországnak az amerikai Fél számára alternatív módot kell biztosítania a keresésre.

Az 5. Cikk 2. bekezdése deklarálja, hogy a Megállapodás szerinti keresési jogosultságok kizárólag büntető igazságszolgáltatási célból gyakorolhatók, amely az államhatáron is érvényesül, amennyiben azt a személyt, akivel kapcsolatban további adatok átadása szükséges, további vizsgálatra jelölték ki. Ez egyedi esetekben válhat szükségessé pl. annak megállapítása érdekében, hogy egy adott személy nincs-e szökésben, vagy nem valósít-e meg bűncselekményt (pl. nincs-e nála kábítószer vagy egyéb behozatali tilalom alá eső dolog). Hangsúlyozottan nincs szó tehát valamennyi utazó rutinszerű, a beléptetési eljárás során automatizmusként érvényesülő ellenőrzéséről, erre csak egyedi esetekben kerülhet sor. A 6. Cikk korlátozó, a nemzeti jogot felhívó rendelkezése a további személyes adatok átadásáról ebben az esetben is érvényesül találat esetén.

A 7. Cikk alapján a 4-5. Cikkekben hivatkozott eljárások végrehajtására a Felek nemzeti kapcsolattartó pontokat fognak kijelölni, az eljárások technikai részleteit pedig végrehajtási megállapodás(ok)ban rögzítik.

3. DNS-profilok automatizált keresése

A 8. Cikk 1. bekezdése értelmében a Felek, amennyiben a vonatkozó nemzeti jogszabályok lehetővé teszik, a viszonosság elve alapján biztosítják a nemzeti DNS-adatbázisuk referencia-adatainak hozzáférhetőségét. A referencia-adat csak a DNS nem kódolt részéből képzett DNS-profilokat és egy referenciát (azonosítót) tartalmaz: tilos bármilyen olyan adatot tartalmaznia, amelyből az adatalany közvetlenül azonosítható. A konkrét személyhez nem köthető referencia-adatot (untraceables - nyílt nyomok, a vonatkozó magyar jogszabály, vagyis a Bnytv. szóhasználatában a bűncselekmény helyszínén rögzített anyagmaradványból meghatározott DNS-profilok) erre vonatkozóan külön meg kell jelölni. A Felek nemzeti kapcsolattartó pontjai bűncselekmények üldözésének céljából automatizált keresést végezhetnek a másik Fél adatbázisában a DNS-profilok összehasonlítása céljából. A keresés csak egyedi esetekben, és csak a keresést végző Fél nemzeti jogával összhangban gyakorolható. A 8. Cikk 2. bekezdése értelmében, amennyiben az automatizált keresés egyezést mutat a keresés céljára megadott DNS-profil és a másik Fél adatbázisában rögzített DNS-profil között, a keresést végző kapcsolattartó pont automatikus értesítést kap a találatról és a referenciáról. Amennyiben nincs találat, erről kap értesítést. A 9. Cikk értelmében egyezés esetén személyes adatok és egyéb információk bármilyen további átadása csak a megkeresett Fél nemzeti joga alapján történhet, ideértve a jogsegélyre vonatkozó szabályokat is.

Az adatvédelmi rendelkezések között található 13. Cikk specifikálja a 8. Cikk alapján átadott adatok feldolgozhatóságát: ez kizárólag a DNS-profilok egyezésének megállapítása; a profilok egyezése esetén a további segítségkérésre irányuló megkeresés előkészítése és benyújtása érdekében; illetve az adattovábbításnak a 15. Cikknek megfelelő rögzítése érdekében történhet. Az adatot átvevő Fél az átadott adatot csak az összehasonlítás céljából, az automatizált válasz nyújtása során, illetve az adattovábbítás 15. Cikknek megfelelő rögzítése érdekében dolgozhatja fel. Az átadott adatokat az összehasonlítást és a keresésre adott automatizált választ követően azonnal törölni kell, kivéve, ha a további segítségkérésre irányuló megkeresés előkészítése és benyújtása érdekében, illetve az adattovábbítás 15. Cikknek megfelelő rögzítése érdekében van szükség további adatfeldolgozásra.

A 10. Cikk értelmében szintén nemzeti kapcsolattartó ponton keresztül történik majd a rendelkezések végrehajtása, míg a technikai részletek végrehajtási megállapodás(ok)ban kerülnek meghatározásra.

4. Információátadás a bűncselekmények megelőzése és leküzdése érdekében, ideértve a terrorizmust is

A 11. Cikk alapján bűncselekmények megelőzése és leküzdése érdekében a Felek, nemzeti joguk alapján, egyedi esetekben átadhatnak (a Megállapodás opcionálisan, nem kötelezően fogalmaz) egymásnak, erre irányuló megkeresés hiányában is, személyes adatokat és információkat, amennyiben ez azért szükséges, mert bizonyos körülmények annak a feltételezésére adnak okot, hogy az adatalanyok terrorista vagy ahhoz kapcsolódó tevékenységet folytatnak [l. 11. Cikk 1. bekezdés a)-c) pontok].

Az átadható személyes adatok köre a személyek vezetéknevére, utóneveire, korábbi neveire, egyéb neveire, ál- vagy gúnyneveire, neveinek eltérő írásmódjára, nemére, születési helyére és idejére, jelenlegi és korábbi nemzetiségére, útlevélszámára, egyéb személyazonosító dokumentumai számára és ujjnyomat-adataira, továbbá korábbi elítélésének leírására, valamint a feltételezésre okot adó körülmények leírására terjed ki, amennyiben ezek rendelkezésre állnak. Ezenkívül kapcsolódó nem személyes adatok is átadhatóak. Az átadott adatok felhasználása az adatot szolgáltató Fél nemzeti jogával összhangban feltételhez köthető, amelyek kötik az adatot átvevő Felet - ez azonban nem jelentheti a konkrét eseten túlmenően általános korlátozások előírását a 4. bekezdés értelmében. A 6. bekezdés alapján ez az információ-átadás is a kijelölendő nemzeti kapcsolattartó pontokon keresztül történhet.

5. Adatvédelmi rendelkezések

A 12. Cikk alapvető adatvédelmi rendelkezéseket tartalmaz: rögzíti a Megállapodás végrehajtása során az adatvédelem fontosságát, deklarálja az adatfelhasználás célhoz kötöttségét [12. Cikk 2. bekezdés a) pont] és az adatmegőrzés határidejét [csak az átadás vagy a jelen Megállapodás szerinti további feldolgozás konkrét és jogszerű céljához szükséges ideig tárolhatók, l. 12. Cikk 2. bekezdés b) pont].

A 13. Cikk általánosságban rögzíti az adatfeldolgozás célhoz kötöttségét: az átadástól eltérő célra csak szigorúan körülhatárolt esetekben használhatók fel az átadott adatok. A vonatkozó klauzula szinte szó szerint ismétli az Európai Unió tagállamai és az Egyesült Államok közti jogsegély-megállapodás 9. Cikkét (l. a Magyar Köztársaság Kormánya és az Amerikai Egyesült Államok Kormánya között a kiadatásról és a kölcsönös bűnügyi jogsegélyről szóló, Budapesten, 1994. december 1-jén aláírt szerződések módosításáról szóló szerződések kihirdetéséről szóló 2006. évi XL. törvényt). A 13. Cikk 3. bekezdése a DNS-profilok és az ujjnyomatok referencia-adatainak automatizált keresése során az adatfeldolgozás célhoz kötöttsége tekintetében teljesítendő további szabályokat tartalmazza, amelyeket a korábbiakban már ismertettünk.

A 13. Cikk 2. bekezdése alapján az átadott személyes adatok harmadik felek részére csak akkor továbbíthatók, ha erre az adatot átadó Fél előzetesen felhatalmazást adott, illetve megfelelő garanciák állnak rendelkezésre.

A 14. Cikk értelmében a Felek biztosítják az adatok pontosságát és időszerűségét. Amennyiben kiderül, hogy helytelen adatot adtak át, vagy olyan adatot, amelyet nem lett volna szabad átadni, erről értesíteni kell az adatot átvevő Felet. Az átadó Fél kérésére ilyen esetekben az érintett Fél köteles az adatot helyesbíteni, hozzáférhetetlenné tenni, vagy törölni.

A 15. Cikk alapján a Felek részletes adattovábbítási nyilvántartás vezetésére kötelesek, amelyet két évig meg kell őrizniük.

A 16. Cikk értelmében az adatot átadó és átvevő testületek lépéseket tesznek annak biztosítására, hogy a személyes adatokat hatékonyan védjék véletlen vagy jogosulatlan megsemmisítésük, véletlen megsemmisülésük, jogosulatlan hozzáférés, jogosulatlan vagy véletlen megváltoztatásuk és jogosulatlan továbbításuk ellen. Az automatizált keresési eljárás technikai specifikációjának sajátosságai garantálják, hogy a legfejlettebb technikai feltételeket teremtsék meg az adatvédelem és adatbiztonság, különösen az adatok bizalmassága és sértetlensége biztosítására; hogy a kompetens hatóságok által elismert rejtjelezési és jogosultsági eljárásokat használják, amennyiben általánosan hozzáférhető hálózatokat vesznek igénybe, és hogy egy, csak a megengedett (vagyis a Megállapodás alapján jogszerűen gyakorolható) keresések végrehajtását biztosító mechanizmust alkalmazzanak.

A 17. Cikk szabályozza az adatalany tájékoztatási jogosultságait, amelyek csak igen szűk körben korlátozhatók vagy tagadhatók meg.

A Megállapodás további Cikkei a nemzetközi szerződések szokásos, formális elemeit tartalmazzák. A 19. Cikk kimondja, hogy jelen Megállapodás nem érinti a Felek között már meglévő vonatkozó kapcsolatokat [itt különösen a Magyar Köztársaság Kormánya és az Amerikai Egyesült Államok Kormánya között a kölcsönös bűnügyi jogsegélyről szóló, Budapesten, az 1994. év december hónap 1. napján aláírt szerződés kihirdetéséről szóló 1997. évi LX. törvény, valamint a Magyar Köztársaság és az Amerikai Egyesült Államok Kormánya között a szervezett bűnözés megelőzésére és visszaszorítására vonatkozó információk cseréjéről szóló, Budapesten, 2000. január 13-án aláírt Egyetértési Nyilatkozat kihirdetéséről szóló 36/2000. (III. 17.) Korm. rendelet érdemel említést].

A 21. Cikk alapján eltérő megállapodás hiányában mindegyik Fél maga viseli a Megállapodás végrehajtása során adódó költségeit.

A 4-6. §-hoz

Az Országgyűlés 2008. október 13-án elfogadta a Magyar Köztársaság Kormánya és az Amerikai Egyesült Államok Kormánya között, a bűncselekmények megelőzése és ellenük való küzdelem terén folytatott együttműködés fokozásáról szóló törvényt. A köztárasági elnök az elfogadott törvényt megfontolás végett visszaküldte az Országgyűlésnek.

A köztársasági elnök legfőbb kifogása az elfogadott törvénnyel kapcsolatban az volt, hogy a magyar ujj- és tenyérnyomat (daktiloszkópiai) nyilvántartásra vonatkozó szabályok túlságosan tág körű adatnyilvántartást tesznek lehetővé.

A köztárasági elnök álláspontja szerint ez önmagában is alkotmányossági kérdéseket vet fel, de azért különösen aggályos, mert az így nyilvántartott adatokhoz a fenti törvény elfogadása nyomán az Egyesült Államok kapcsolattartó pontjai is hozzáférnek a megállapodás 7. és 10. cikke alapján. Ez egyfelől sérti a személyes adatok védelméhez való jogot, másfelől pedig a törvény szerinti megállapodás céljának eléréséhez sem szükséges.

Erre figyelemmel a törvény már a Bnytv. átfogó reformja előtt módosítja azt a rendelkezést, amely meghatározza a daktiloszkópiai és fényképnyilvántartásból adatigénylésre jogosultak körét. Ennek kapcsán kiemelendő, hogy a Megállapodás 5. cikke jelenleg az adatok automatikus (online) hozzáférésére nem tartalmaz kötelezettséget, hanem úgy fogalmaz, hogy ha Magyarország nem tudja biztosítani az elektronikus (online) hozzáférést, úgy alternatív (manuális) hozzáférést kell biztosítani. Erre figyelemmel Bnytv. módosításával csak a nem automatikus (nem online) adatigényléshez szükséges jogszabályi háttér kerül kialakításra, tehát a módosítás hatályba lépését követően a bűnügyi nyilvántartási adatok elektronikus, közvetlen hozzáféréséhez nincs lehetőség a Megállapodás keretei között.

A közvetlen hozzáférést biztosító rendszer kialakítása a Megállapodás végrehajtási egyezményének későbbi megkötése, illetve elfogadása esetén válik szükségessé.

A Bnytv. 37. § (9) bekezdése d) pontjának módosításával kiemelésre kerül az, hogy bűnüldözési, illetve bűnmegelőzési tárgyú nemzetközi szerződés, vagy nemzetközi kötelezettségvállalás alapján nemcsak nemzetközi, hanem külföldi igazságügyi és bűnüldöző szerv is jogosult lehet adatigénylésre, természetesen csak erre vonatkozó kétoldalú megállapodás fennállása esetén.

Az 5. § meghatározza az adattovábbítás egy olyan formáját, amely kifejezetten harmadik állam megfelelő szervei számára történhet, harmadik állam fogalma alatt az adatvédelmi törvény által meghatározott országokat értve. A módosítás értelmében a harmadik ország megfelelő szervei számára - amennyiben erre vonatkozóan bűnüldözési vagy bűnmegelőzési tárgyú nemzetközi szerződés áll fenn a Magyar Köztársaság és e harmadik ország között - bizonyos, a bűnügyi nyilvántartásban szereplő adatok továbbíthatók, de az adattovábbítással kapcsolatban több korlátozás kerül biztosítékként beépítésre: Egyfelől a Bnytv.-ben meghatározott nyilvántartási időnél rövidebb ideig továbbíthatóak az adatok. Másfelől e továbbítható adatok köre is szűkebb az összes, a daktiloszkópiai és fényképnyilvántartásban szereplő adatnál, hiszen a bűncselekmény helyszínén rögzített ujj- és tenyérnyomok, amelyekhez tehát egy meghatározott természetes személy nem kapcsolható, nem továbbíthatók. A bűncselekmény helyszínén rögzített nyomok nem okoz(hat)nak téves találatot az amerikai szervek keresésekor, hiszen ezeket a magyar fél nem továbbítja, nem továbbíthatja harmadik ország szervei számára.

A hazai adattovábbításra jogosult szerv a nyilvántartásokból csak a szükséges adatokat igényelheti, ezek összevetését követően pedig jelzi az amerikai szerv számára a találatot („hit”) vagy annak hiányát. Az esetleges találat esetén kizárólag a Bnytv. jelen módosítással kialakított szabályai alapján meghatározott adatokat továbbítja, ennek tényét az adattovábbítási nyilvántartásban rögzíti, majd az összes, a bűnügyi alnyilvántartásokból lekérdezett adatot haladéktalanul törli.

A 6. § a törvény hatálybalépését a kihirdetését követő nappal, illetve a nemzetközi szerződésekkel kapcsolatos eljárásról szóló 2005. évi L. törvény rendelkezéseinek megfelelően a szükséges diplomáciai eljárás befejezéséhez kötötten rögzíti.