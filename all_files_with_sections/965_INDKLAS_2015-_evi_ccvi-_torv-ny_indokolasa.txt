2015. évi CCVI. törvény indokolása

az oktatás szabályozására vonatkozó egyes törvények módosításáról

-----STARTING---POINT---ALTALANOS--- 

A közalkalmazottak jogállásáról szóló 1992. évi XXXIII. törvény módosításához (a továbbiakban: Kjt.)

Az állami felsőoktatási intézmény tekintetében a közalkalmazottak jogállásáról szóló 1992. évi XXX. törvényt (a továbbiakban: Kjt.) a nemzeti felsőoktatásról szóló 2011. évi CCIV. törvényben (a továbbiakban: Nftv.) meghatározott eltérésekkel kell alkalmazni. A felsőoktatási intézményben a Kjt. és annak 2. számú melléklete határozza meg az oktatói, valamint a központi költségvetési szervnél tudományos kutatói munkakört betöltő közalkalmazottak előmeneteli és illetményrendszerét. Jelen Kjt. módosítással a tanári munkakör a Kjt. 2. melléklete szerinti, a közalkalmazottak garantált illetményét meghatározó, az egyetemi tanári munkakör 1. fizetési fokozatának a költségvetési törvényben megállapított garantált illetménye alapján meghatározott bértáblába kerül átemelésre. Egyidejűleg a Kjt. módosítása megteremti a felsőoktatásban a rugalmasabb bérezés lehetőségét.

A külföldi bizonyítványok és oklevelek elismeréséről szóló 2001. évi C. törvény (a továbbiakban: Etv.) módosításához 

A módosítás kötelezettséget ír elő az oktatási hatósági eljárásokban az eljárás felfüggesztésére folyamatban levő büntetőeljárásra tekintettel a közigazgatási hatósági eljárás és szolgáltatás általános szabályairól szóló 2004. évi CXL. törvénynek (a továbbiakban: Ket.) módosulásával összhangban.

A nemzeti köznevelésről szóló 2011. évi CXC. törvény (a továbbiakban: Nkt.) módosításához

A módosítás a köznevelési hatósági eljárásokban az eljáró hatóság számára folyamatban levő büntetőeljárás esetén eljárás felfüggesztési kötelezettséget határoz meg. Szabályozza továbbá a diákigazolvány elektronikus kártyaként való kibocsátását.

A nemzeti felsőoktatásról szóló 2011. évi CCIV. törvény (a továbbiakban: Nftv.) módosításához

Cél a nemzetközi oktatási és kutatási térben magasan pozícionált, a társadalmi kihívásokra válaszolni képes, Magyarország gazdasági sikerességét alapjaiban meghatározó felsőoktatási rendszer működtetése, melynek alapvető mozgatórugója a verseny. Magyarország fejlődésének kulcsa a megfelelő méretű és minőségű hazai felsőoktatás. Olyan felsőoktatási rendszert kell létrehozni, ahol a rendelkezésre álló állami forrásokat a nemzetközi versenyben is bizonyítottan erős területekre lehet koncentrálni.

A törvény célja az intézményrendszer átalakításával összefüggően az Nftv. módosítása. Az átalakulás szabályai pontosításra kerülnek. 2016. július 1-jétől létrejön az Állatorvostudományi Egyetem. Az egri Eszterházy Károly Főiskola és a gyöngyösi Károly Róbert Főiskola összeolvadásával az Eszterházy Károly Egyetem jön létre, a Szolnoki Főiskola és a Kecskeméti Főiskola összeolvadásával létrejön a Pallasz Athéné Egyetem. Egyes főiskolák 2016. január 1-jétől alkalmazott tudományok egyetemeivé alakulnak. Az Nftv. államilag elismert felsőoktatási intézményeket tartalmazó 1. melléklete ezért 2016. január 1-jétől és 2016. július 1-jétől is módosul.

A stratégiai célkitűzésekhez igazodva a tárca a felsőoktatási ágazatra az intézményrendszer tekintetében határoz meg a felsőoktatási intézmények működéséhez kapcsolódó rendelkezéseket. A felsőoktatási intézmény vezető testülete a szenátus. Az állami felsőoktatási intézményben a szenátus tagjai - a rektor, kancellár kivételével - választás útján nyerik el megbízatásukat. A szenátus működésével kapcsolatos minden kérdést a felsőoktatási intézmény szervezeti és működési szabályzatában kell meghatározni, a törvényben meghatározott rendelkezések figyelembevételével. Ezen rendelkezések köre kiegészül.

A módosítás kötelezettséget ír elő a felsőoktatási hatósági eljárásokban az eljárás felfüggesztésére, amennyiben az üggyel összefüggésben büntető eljárás indult.

A törvény tisztázza a duális képzéshez kapcsolódó, valamint a közösségi felsőoktatási képzési központok működésével kapcsolatos egyes, gyakorlatban felmerült kérdéseket.

A felsőoktatásra vonatkozó stratégiai célkitűzések a doktori képzés átalakítását, a fokozatszerzés hatékonyságának növelését, valamint a tudományos utánpótlás biztosítását kiemelt területként kezelik: a doktori képzésben résztvevők száma jelentősen bővült az utóbbi években, de további intézkedések szükségesek a tudományos utánpótlás számosságának és a képzés minőségének megerősítése érdekében. A doktori képzés tagállami kompetencia, ugyanakkor a 2003-as Berlini Kommüniké „cselekvési területté” nyilvánította a doktori képzések területét, és egyben kiemelte az Európai Felsőoktatási Térség és az Európai Kutatási Térség közötti szinergia fontosságát. A Berlini Kommüniké kiadását követően a doktori képzésekkel kapcsolatos alapelvek az ún. salzburgi „tíz alapelvben” kristályosodtak ki. Ennek a felsőoktatási stratégia beavatkozása szempontjából három legfontosabb elve:

- A doktori képzések alapvető eleme továbbra is az eredeti kutatásokon keresztül elért új tudományos eredmények létrehozása, ugyanakkor figyelembe kell venni, hogy a doktori képzéseknek egyre nagyobb mértékben meg kell felelniük az akadémiai szférán kívüli munkaerő-piaci elvárásoknak is.

- A doktori képzésben részt vevő hallgatók életpályájuk elején lévő kutatók: már karrierjüknek ebben a korai fázisában is azonos jogokkal rendelkező szakemberként kell rájuk tekinteni, akik jelentős mértékben hozzájárulnak az új tudományos eredmények létrehozásához.

- A doktori képzés átalakításában és fejlesztésében a kutatás- és gyakorlatközpontúság megerősítése a legnagyobb kihívás.

Az egyetemek a felsőoktatásról szóló 1993. évi LXXX. törvény rendelkezésével nyerték vissza a tudományos képzésre való jogosultságot és a tudományos fokozatadási jogot. Az elmúlt 22 évben - kisebb korrigálások mentén - változatlan formában működött a tudományos képzés. A képzés célja, hogy a különböző tudományágak magas szintű művelésére készítsen fel, melynek köszönhetően folyamatosan új és újszerű tudományos eredmények születhetnek, melyek az állam valamennyi szereplője számára hasznot hajtanak. Fontos feladata még a képzésnek, hogy a felsőoktatásban, állami és magán-kutatóintézetekben magasan kvalifikált, tudományos utánpótlást neveljen ki.

A törvény azt célozza, hogy a felsőoktatási intézményt ösztönözze arra, hogy:

a) a komplex vizsgát, a második időszakra bocsátott hallgatók fokozatszerzési esélyeit komolyan bírálja el,

b) a hallgatónak minden támogatást adjon meg (témavezetés, eszközök, szakmai támogatás, csökkentett egyéb terhelés stb.) ahhoz, hogy eredményes és értékes kutató munkát tudjon végezni.

A fentieken túl a motiváció növelését részben a finanszírozási formák közötti átjárhatóság hatékonyabb megvalósítása is támogathatja. A legjobban teljesítő önköltséges doktoranduszokat, amennyiben ezt jogszabályi rendelkezés nem tiltja, illetve a doktorandusz maga személyesen igényli ezt, az illetékes doktori iskola, tudományterületi doktori tanács sorolhassa át ösztöndíjas képzésre (ez jelenleg is bevett gyakorlat). Emellett, az egyéni felkészítéshez kapcsolódóan, meg kell teremteni a lehetőséget az első, képzési és kutatási szakasz kihagyásával a doktori képzés második, kutatási és disszertációs szakaszába történő belépésre.

A módosítás további célja, hogy az ipari, vállalati kapcsolatok, együttműködések erősödéséből származó tudományos és anyagi „haszon” elsősorban ne az állami felsőoktatási intézmények által alapított gazdasági társaságoknál, hanem közvetlenül a szigorúbb elszámolási kötelezettségeket teljesíteni köteles, költségvetési szervi formában működő intézményeknél jelenjen meg.

Nélkülözhetetlen ezért egy olyan, speciális tevékenységi forma törvényi definiálása és az ahhoz szükséges egyedi szabályozórendszer kialakítása, amely képes biztosítani a költségvetési szervi formában működő intézmények esetében is ennek feltételeit.

Fontos ugyanakkor, hogy a speciális szabályozású felsőoktatási kutatás-fejlesztési vállalkozási tevékenység köre, e vállalkozási tevékenységek végzésének és elszámolásának szabályai egyértelműen, az államháztartási forrásokból végzett kutatás-fejlesztési tevékenység körétől élesen elhatárolva kerüljenek meghatározásra, biztosítva ezzel az elszámolásuk ellenőrizhetőségét.

A felsőoktatási kutatás-fejlesztési vállalkozási tevékenységbe sorolandó tevékenységek köre:

- kizárólag nem hazai költségvetési forrásból, megrendelés alapján vagy együttműködés keretében végzett,

- a tudományos kutatásról, fejlesztésről és innovációról szóló 2014. évi LXXVI. törvény 3. § 11. pontjában meghatározott kutatási, fejlesztési tevékenység,

- a tudományos kutatásról, fejlesztésről és innovációról szóló 2014. évi LXXVI. törvény 3. § 6. pontjában meghatározott innovációs tevékenységek, továbbá

- ezek olyan résztevékenységei, amelyeket az egyetemek, főiskolák tipikusan a vállalati kutatás-fejlesztési projektekhez és innovációhoz nyújtanak.

A szabályozás tartalma szempontjából lényeges, hogy a felsőoktatási kutatás-fejlesztési vállalkozási tevékenység köre mind az Nftv. 2. § (1) bekezdésében foglalt, mind az államháztartásról szóló 2011. évi CXCV. törvény 7. §-ában foglalt definíció szerint fogalmilag az alaptevékenységi körbe tartozik, a felsőoktatási kutatás-fejlesztési vállalkozási tevékenységek kiemelése, e körben sajátos rendelkezések megállapítása ezt figyelembe véve történik a törvényben. Az elérni kívánt cél akkor teljesülhet teljes körűen, ha párhuzamosan megtörténik a kutatás-fejlesztési vállalkozási tevékenység körébe eső tevékenységek gazdasági társaságokból való „visszaszervezése”, illetve ilyen célú új társaság alapításának, abban való részesedés szerzésének tilalma. A törvény meghatározza a tevékenység körét és ahhoz rendel kivételi szabályokat.

Ennek fő tartalmi elemei:

- a KFI vállalkozási tevékenység bevételeinek forrása kizárólag külső, piaci megrendelés lehet;

- a KFI vállalkozási tevékenység elkülönült, államkincstárnál vezetett fizetési számlával rendelkezik, bevételeit ezen a számlán fogadja, kiadásait erről teljesíti;

- a KFI vállalkozási tevékenység elszámolása mind a költségvetési, mind a pénzügyi számvitelben az alaptevékenységeitől és a vállalkozási tevékenységeitől elkülönítetten történik;

- a KFI vállalkozási tevékenység kiadásainak (költségeinek) és bevételeinek jogszabály szerinti felhasználásáért, elszámolásáért, a szükséges működési feltételek megteremtéséért a kancellár, a szakmai tartalomért a rektor felel;

- a KFI vállalkozási tevékenységéből származó maradványának az e tevékenysége érdekében felmerült kiadások teljesítését követően fennmaradt részét a felsőoktatási intézmény az oktatási, tudományos kutatási és művészeti alkotótevékenység alaptevékenységének fejlesztésére fordíthatja.

-----STARTING---POINT---RESZLETES---

Az 1. §-hoz

A törvénymódosítás 2. mellékletével bevezetett tanári munkakörök tekintetében indokolt azon Kjt. szabályok hatálya alóli kivétel, amelyek a közalkalmazotti életpályára vonatkoznak, tekintettel arra, hogy a módosítás által a felsőoktatásban alkalmazott oktatókra, kutatókra vonatkozó sajátos előmeneteli szabályok alkalmazására kerül sor.

A 2. §-hoz

A rendelkezés felhatalmazó rendelkezést tartalmaz.

A 3. §-hoz

Átmeneti rendelkezés a módosítások alkalmazására a felsőoktatási intézményben foglalkoztatottban lévő oktatókra, kutatókra, tanárokra vonatkozóan.

A 4. §-hoz

A melléklet módosítására vonatkozó rendelkezés. Az új melléklet egyrészt bevezeti a felsőoktatási intézményben tanári munkakörben alkalmazottakat a felsőoktatási előmeneteli rendszer sajátos szabályozásába, másrészt az oktatói, kutatói és tanári kör garantált illetményének növeléséről rendelkezik.

Az 5. §-hoz

Szövegcserés pontosító rendelkezéseket tartalmaz.

A 6. §-hoz

A módosítás szerint a külföldi bizonyítványok és oklevelek elismerésére irányuló hatósági eljárásokban a hatóság az eljárást felfüggeszti, ha az ügyben olyan tény vagy körülmény merül fel - így például közokirat-hamisítás gyanúja - amellyel kapcsolatban büntetőeljárás indul.

A 7-8. §-hoz

A diákigazolványnak és a pedagógus-igazolványnak az elektronikus kártyaként való kibocsátásához szükséges törvényi szabályok megfogalmazása.

A 9. §-hoz

Az oktatási jogok biztosa hivataláról szóló miniszteri rendelet felhatalmazásának pontosítása.

A 10. §-hoz

A módosítás szerint a köznevelési hatósági eljárásokban a hatóság az eljárást felfüggeszti, ha az ügyben bűncselekmény elkövetésének gyanúja miatt büntetőeljárás indul.

A 11. §-hoz

A rendelkezés az Nkt. 60. § (2) bekezdés b) pontjában foglalt rendelkezéssel való összhang megteremtését szolgálja. E rendelkezés szerint a tanuló attól az évtől kezdődően, amelyben gimnázium és szakképző iskola esetén a huszonötödik életévét betölti, kizárólag felnőttoktatásban kezdhet új tanévet. Emiatt indokolt az Nkt. 36. § (4) bekezdés i) pontjának hatályon kívül helyezése, mely a katonai szakképesítések esetében az életkori határt huszonnégy évben állapítja meg.

A 12. §-hoz

A felsőoktatás működési alapelvei kiegészülnek a felsőoktatási intézmények alaptevékenységéből származó szellemi értékek közösségi célú megismertetésével és gazdasági hasznosításával.

A 13. §-hoz

A felsőoktatási intézmény vezető testülete a szenátus. Az állami felsőoktatási intézményben a szenátus tagjai - a rektor, kancellár kivételével - választás útján nyerik el megbízatásukat. A szenátus működésével kapcsolatos minden kérdést a felsőoktatási intézmény szervezeti és működési szabályzatában kell meghatározni, a törvényben meghatározott rendelkezések figyelembevételével. Ezen rendelkezések köre kiegészül azzal, hogy a szenátus választott tagjai megbízatásukat személyesen kötelesek ellátni. Továbbá a szenátus tagjai megválasztása demokratikus elveinek érvényesüléséhez nyújt biztosítékot a módosítás azon rendelkezése, hogy a választás során figyelemmel kell lenni a teljes munkaidőben foglalkoztatott oktatók, kutatók és tanárok arányos képviseletére.

A 14. §-hoz

A szakirányú továbbképzés intézményi hatáskörben létesíthető, az alap- vagy a mesterfokozatot követően, oklevelet eredményező, állami támogatásban nem részesülő képzés. A módosítás eredményeként a szakirányú továbbképzés a felsőoktatási intézmény székhelyén kívül is megszervezhető.

A 15. §-hoz

A törvénymódosítás a doktori képzés idejének növelésére irányul, az új képzési idővel arányosan növelt kreditérték meghatározásával.

A 16. §-hoz

Az államháztartásról szóló 2011. évi CXCV. törvény (a továbbiakban: Áht) 11. §-a rendelkezik a költségvetési szerv átalakításáról és megszüntetéséről. A 11. § (3a)-(3b) bekezdése értelmében az alapító dönthet a költségvetési szerv különválás vagy kiválás útján több költségvetési szervvé szétválásáról. Különválás esetén a különváló költségvetési szerv megszűnik, jogutódjai az átalakítással létrejövő költségvetési szervek. Kiválás esetén a kiválással érintett költségvetési szerv fennmarad, és a kiválással érintett szervezeti egységéből önálló költségvetési szerv jön létre. A költségvetési szerv szétválására úgy is sor kerülhet, hogy a kiváló szervezeti egység már működő költségvetési szervbe, mint jogutódba olvad be (beolvadásos kiválás), a különváló költségvetési szervből a különváló szervezeti egységek az átalakítás során már működő költségvetési szervbe, mint jogutódokba olvadnak be (beolvadásos különválás). Az Áht. rendelkezéseivel összhangban az Nftv. minden felsőoktatási intézményre vonatkozóan rendelkezik, amikor a kiválásáról szóló 21. § (4) bekezdése kiegészül azzal, hogy a kiválással létrejövő új felsőoktatási intézmény vagy a beolvadással érintett másik felsőoktatási intézmény a kiváló szervezeti egység tekintetében az eredeti felsőoktatási intézmény jogutódja.

A 17. §-hoz

Az Nftv. értelmében a munkáltatói jogok gyakorlásának rendjét a szervezeti és működési szabályzat részét képező szervezeti és működési rend keretében kell meghatározni. A Kjt. szerinti vezetői illetménypótlék mértékét a rektor, kancellár esetében a munkáltató a minősítés eredménye alapján határozza meg. A módosítással - az intézmények működésének hatékonyságát megcélozva - a munkáltatói jogok gyakorlásának rendjét a rektor és a kancellár utasításban szabályozhatja az állami felsőoktatási intézményben.

A 18. §-hoz

A hatályos Nftv. értelmében 2016 szeptemberétől mesterképzésre az a hallgató vehető fel, aki alapképzésben fokozatot és szakképzettséget tanúsító oklevelet szerzett, valamint legalább egy „C” típusú középfokú államilag elismert, - középfokú (B2 szintű) általános nyelvi, komplex - vagy azzal egyenértékű nyelvvizsgával rendelkezik. Ezen rendelkezést először a 2016 szeptemberében induló első évfolyamon kellene alkalmazni azok tekintetében, akik az Nftv. hatálybalépését megelőzően nyelvi követelmény teljesítése nélkül szereztek oklevelet. A törvény rendelkezik a mesterképzésre történő belépési feltételek módosításáról, a nyelvvizsga-követelmény előírásának eltörléséről. Nem indokolt ugyanis a már oklevéllel rendelkezők számára bemeneti követelményként előírni a nyelvvizsga-követelmény teljesítését, ezért a módosítás alapján elegendő lesz az adott mesterképzési szak képzési- és kimeneti követelményeiben előírt nyelvi követelmény kimeneti feltételként történő teljesítése.

A 19. §-hoz

A rendelkezés szerint a felsőoktatási felvételi eljárásra vonatkozó szabályozás kiegészül a Ket. eljárási alapelveinek alkalmazásával, tekintettel arra, hogy a Ket. hatálya nem terjed ki a felvételi eljárásra, az Nftv. értelmében azonban a jogorvoslat és döntés-felülvizsgálat során a Ket. VII. fejezetének rendelkezéseit kell alkalmazni. Indokolt a jelentkezők számára garanciális jellegű eljárási alapelvek alkalmazása az első- és másodfokú eljárásban is.

A 20. §-hoz

Pontosító rendelkezés a felvételi jogorvoslati eljárás tekintetében.

A 21. §-hoz

Az Nftv. hallgatói munkavégzésre vonatkozó rendelkezései kiegészítésre kerülnek azzal, hogy a duális képzés teljes képzési ideje alatt díjazás illeti meg a hallgatót. Pontosításra kerül továbbá a hallgatói munkaszerződés alapján végzett munka meghatározása.

A 22. §-hoz

A doktori képzésben részt vevő hallgatók esetében nem alkalmazható az átsorolás szabályrendszere, mivel a doktori képzés elsősorban kutatási, oktatási tevékenységet jelent.

A 23. §-hoz

A rendelkezés meghatározza a doktori képzés célját, a teljesítendő vizsgakövetelményeket, a doktori képzés két szakaszát. Ennek alapján az első négy félév a tanulmányokra koncentráló képzési és kutatási szakasz, amelyet egy komplex vizsga zár le, ezt követi a fokozatszerzési eljárás, amelyben a doktorandusz kutatási és disszertációs szakasz teljesítésével vesz részt. Ez a négy félév a kutatást, a doktori értekezés megírását célzó szakasz.

A 24. §-hoz

A rendelkezés pontosítja a fokozatszerzési követelményeket.

A 25. §-hoz

Az új képzési rendszer eredményeképpen a hallgatói jogviszony megszűnése eseteinek pontosítása.

A 26. §-hoz

Az Nftv. 65. § (5) bekezdése a Ket. szabályait rendeli alkalmazni az oktatásért felelős miniszter nem állami felsőoktatási intézmények fenntartói tevékenysége feletti törvényességi ellenőrzés során. Ezzel összhangban a 66. § (4) bekezdést is indokolt kiegészíteni a Ket. szabályainak alkalmazásával a Magyarország területén természetes személy, jogi személy vagy jogi személyiséggel nem rendelkező szervezet által folytatott felsőoktatási oktatási alaptevékenység körébe tartozó tevékenysége feletti miniszteri törvényességi ellenőrzésre is.

A 27. §-hoz

Az Oktatási Hivatal felsőoktatási intézmények működéséhez kapcsolódó eljárásai kiegészülnek a tavaszi ülésszakban elfogadott Nftv. módosítással létrejövő közösségi felsőoktatási képzési központ működési engedélyének felülvizsgálatára irányuló eljárással.

A 28. §-hoz

A rendelkezés a 21. §-beli eljárással koherenciát teremtő rendelkezés.

A 29. §-hoz

A komplex vizsga egységességének megteremtését célzó rendelkezés, amely feladatot az Országos Doktori Tanácshoz rendeli.

A 30. §-hoz

A hallgatói munkavégzés szabályozása kiegészül azzal a lehetőséggel is, hogy magyar állampolgárságú hallgató külföldi felsőoktatási intézménnyel fennálló hallgatói jogviszonya alatt legfeljebb 12 hétig az Nftv. hallgatói munkavégzésre vonatkozó feltételei szerint magyarországi munkáltatóval létesítsen jogviszonyt.

A 31. §-hoz

A rendelkezés célja, hogy minél inkább érdekeltté tegye az intézményeket a doktori fokozatszerzés megszerzésében, ezzel a kutatási tevékenység, a minőségi oktatás felé mozdulhat el az intézményi tevékenység.

A 32. §-hoz

A hitéleti képzés képzési és kimeneti követelményeit a miniszter az egyházi fenntartó kezdeményezésére szabályozza. Az Nftv. kiegészítése nyomán a hitéleti képzés alap- és mesterképzési szakjait, valamint a felsőoktatási szakképzéseit a képzési és kimeneti követelmények tartalmazzák, a felsőoktatásban szerezhető képesítések jegyzékéről és új képesítések jegyzékbe történő felvételéről rendelkező kormányrendelet nem tartalmazza a hitéleti képzéseket.

A 33. §-hoz

Az állami felsőoktatási intézmény felsőoktatási kutatás-fejlesztési vállalkozási tevékenység végzésének szabályait, forrását, valamint intézményen belüli elkülönített elszámolásának garanciális szabályait tartalmazza.

A 34. §-hoz

A magyar állami (rész)ösztöndíj feltételei nyilvántartásáért felelős szerv a közszolgálati ösztöndíjas hallgatók esetén a Nemzeti Közszolgálati Egyetem. A módosítás alapján, megtartva az Egyetem egyedi jogviszonyára vonatkozó sajátos eljárás koherenciáját, másodfokon a Nemzeti Közszolgálati Egyetem Fenntartói Testülete jár el.

A 35. §-hoz

A felsőoktatási intézmények hatékony működése, illetve a térségi meghatározott nagyságú képzési és kutatási tevékenységet folytató intézményrendszer fejlesztése az egyes állami felsőoktatási intézmények szervezetének, képzési feladatrendszerének átalakításával valósulhat meg. A módosítás alapján 2016. július 1-jétől létrejön az Állatorvostudományi Egyetem. Az újonnan létrejövő Állatorvostudományi Egyetem speciális képzési szerkezete indokolja az általános törvényi előírások alóli részbeni eltérést, erre ad lehetőséget e rendelkezés.

A 36. §-hoz

A rendelkezés kiegészül a vizsgaközpont és a vizsgarendszer akkreditációjának megújítására irányuló eljárás határidejével, amelyet indokolt a vizsgarendszerek akkreditációs eljárására vonatkozó határidővel megegyező időtartamban megállapítani.

A 37. §-hoz

A törvény értelmező rendelkezése kiegészül a doktorandusz fogalommal, és módosul a doktori értekezés fogalma az új terminológiák következetes használatához. Az értelmező rendelkezések köre kiegészül továbbá a felsőoktatási kutatás-fejlesztési vállalkozási tevékenység meghatározásával.

A 38. §-hoz

Az oktatási jogok biztosa hivataláról szóló miniszteri rendelet felhatalmazásának pontosítása, amelyet indokot a 4. § szerinti, a köznevelési törvényben megfogalmazott felhatalmazó rendelkezéssel azonos módon megállapítani.

A 39. §-hoz

A felsőoktatásról szóló 1993. évi LXXX. törvény alapján megkezdett, de be nem fejezett tanulmányokra vonatkozó rendelkezés kiegészítése meghatározza azt az időpontot, hogy a volt hallgatók mely időpontig tehetnek záróvizsgát.

Az átmeneti szabályozás a 2015. évi CXXXI. törvénnyel beiktatott (5a) bekezdéssel a leghátrányosabban érintett volt hallgatókra a szabályozás nem vonatkozna, így indokolt annak egyértelmű kimondása, hogy a kedvezőbb szabály rájuk is vonatkozik.

A 40. §-hoz

Átmeneti rendelkezés, az új doktori képzés bevezetéséhez.

A 41. §-hoz

A rendelkezés lehetővé teszi a doktori képzésben részt vevők megélhetésének segítését, ezzel elősegítve a fokozatszerzést.

A 42. §-hoz

A törvény egyrészt a felsőoktatási intézmény által létrehozható gazdasági társaságok tevékenységi köréből a felsőoktatási kutatás-fejlesztési vállalkozási tevékenység kiemelésére irányul.

Másrészt a 2015. évi CXXXI. törvény módosítása alapján 2015. szeptember 1-jétől a felsőoktatás alapintézményei, az egyetem és a főiskola új intézményi formával egészültek ki, az alkalmazott tudományok egyetemével. Az alkalmazott tudományok egyeteme az a felsőoktatási intézmény, amelyik legalább négy alapképzési szakon és két mesterképzési szakon jogosult képzésre, legalább két szakon duális képzést folytat, munkaviszony, illetve közalkalmazotti jogviszony keretében foglalkoztatott oktatóinak kutatóinak legalább harmada tudományos fokozattal rendelkezik, az általa indított szakok egy részén képzéseit képes idegen nyelven folytatni. 2016. január 1-jétől a Magyarország államilag elismert felsőoktatási intézményeit tartalmazó melléklet kiegészül négy alkalmazott tudományok egyetemével, amelyekre vonatkozóan indokolt a névmódosítás rögzítése. Fenntartói döntés eredményeképpen 2016. július 1-jével egyes intézmények átalakulnak, így ezek tekintetében a jogutódlás kimondása szükséges.

A 43. §-hoz

A módosítás az átsorolás szabályainak alkalmazását szolgáló átmeneti rendelkezés pontosítását szolgálja.

A törvény hatálybalépésekor a 2016. évi általános felsőoktatási felvételi eljárás már elkezdődik, viszont az eljárásban már szükséges az új belépési követelmény alkalmazása, így biztosítva minden jelentkező részére az azonos elbírálás elvének érvényesítését. Emellett a vezetőkre vonatkozó eltérő szabályok időbeli bevezetését tartalmazza a módosítás.

A 44. §-hoz

A felsőoktatási kutatás-fejlesztési vállalkozási tevékenység intézményi társaságban való végzésének tilalmához kapcsolódó átmeneti rendelkezés.

A 45. §-hoz

A mellékletek módosítására irányuló rendelkezés.

A 46. §-hoz

Szövegcserés pontosító rendelkezéseket tartalmaz.

A 47. §-hoz

Hatályvesztő rendelkezések.

-----STARTING---POINT---VEGE---

A 48. §-hoz

Hatályba léptető rendelkezések.