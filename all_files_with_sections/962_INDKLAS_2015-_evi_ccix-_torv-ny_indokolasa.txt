2015. évi CCIX. törvény indokolása

a pálinkáról, a törkölypálinkáról és a pálinka nemzeti tanácsról szóló 2008. évi LXXIII. törvény módosításáról

-----STARTING---POINT---ALTALANOS--- 

A pálinkáról, a törkölypálinkáról és a Pálinka Nemzeti Tanácsról szóló 2008. évi LXXIII. törvény (a továbbiakban: 2008. évi LXXIII. törvény) módosításáról szóló törvény a Pálinka Nemzeti Tanács köztestületté válásával kapcsolatos szabályokat tartalmazza.

A Pálinka Nemzeti Tanács jelenleg véleményező, javaslattevő jogkörrel működő konzultatív testület, amely 6 szakmai szervezet képviselőiből áll.

A szeszes italok meghatározásáról, megnevezéséről, kiszereléséről, címkézéséről és földrajzi árujelzőinek oltalmáról szóló, 2008. január 15-i 110/2008/EK európai parlamenti és tanácsi rendelet alapján a pálinka és a törkölypálinka uniós oltalom alatt álló földrajzi jelzés. A pálinka és a törkölypálinka uniós oltalma nagymértékben hozzájárult a különleges minőségű pálinka előállításával foglalkozó pálinkaházak és manufaktúrák számának emelkedéséhez.

A pálinka és a törkölypálinka termékleírásának elkészítését a mezőgazdasági termékek és az élelmiszerek, valamint a szeszesitalok földrajzi árujelzőinek oltalmára irányuló eljárásról és a termékek ellenőrzéséről szóló 158/2009. (VII. 30.) Korm. rendelet 15. § (3) bekezdése a földművelésügyi miniszter feladatává tette.

A 2008. évi LXXIII. törvény szigorú előírásokat tartalmaz a pálinka és a törkölypálinka földrajzi jelzés használatának feltételeiről. Az oltalom alatt álló földrajzi jelzéssel rendelkező pálinkák termékleírásának ellenőrzésére kiemelt figyelmet kell fordítani. A pálinka és a törkölypálinka, mint uniós oltalom alatt álló földrajzi jelzés védelme érdekében a Pálinka Nemzeti Tanács a jelenlegi formájában nem rendelkezik önálló hatáskörrel.

A pálinkák földrajzi árujelzőinek uniós oltalmából eredő jogérvényesítés azonban szükségessé teszi, hogy a Pálinka Nemzeti Tanács megfelelő hatáskörrel rendelkezzen. A törvény a Pálinka Nemzeti Tanács közfeladatává teszi többek között az oltalom alatt álló földrajzi jelzéssel rendelkező pálinka, törkölypálinka termékleírások betartásának vizsgálatát, az uniós földrajzi jelzés oltalommal összefüggő jogérvényesítést, a jogsértőkkel szembeni fellépést. E feladatok ellátása megalapozza a köztestületként való működést.

A törvény alapján a Pálinka Nemzeti Tanács jogi személlyé, köztestületté válik, amely közfeladatai tekintetében a származás-, minőség és eredetvédelemmel, a pálinka piacra jutásának elősegítésével a pálinka, mint nemzeti kincs megóvásával kapcsolatos közfeladatokat látja el. A Pálinka Nemzeti Tanács a pálinka és törkölypálinka előállítás, a termékleírások ellenőrzése, az uniós oltalomból eredő jogérvényesítés, a minőségvédelem, az egységes marketing stratégia kialakítása érdekében csak köztestületként tud hatékonyan fellépni.

-----STARTING---POINT---RESZLETES---

Az 1. §-hoz

A belföldön forgalomba kerülő pálinkát és törkölypálinkát a más alkoholtermékekre alkalmazandó zárjegyektől színében eltérő zárjeggyel (pálinka-zárjegy) kell ellátni. A törvény a pálinka előállítók javaslata alapján kötelezővé teszi a pálinka zárjegy használatát. Az eltérő színű pálinka zárjegyet a 2008. évi LXXIII. törvény hatályos szövege is tartalmazza, csak a használatot nem teszi kötelezővé.

A 2. §-hoz

A törvény szerint a Pálinka Nemzeti Tanács jogi személyiséggel rendelkező köztestület, amely közfeladatai tekintetében a származás-, minőség és eredetvédelemmel, a pálinka piacra jutásának elősegítésével a pálinka, mint nemzeti kincs megóvásával kapcsolatos közfeladatokat látja el.

A 3. §-hoz

A törvény rendelkezik a Pálinka Nemzeti Tanács feladatairól. A Pálinka Nemzeti Tanács közfeladatai: a származás, a minőség és az eredetvédelemmel kapcsolatos ügyek, a pálinka piacra jutásának elősegítése a pálinka, mint nemzeti kincs megóvásával kapcsolatos feladatok. A Pálinka Nemzeti Tanács a pálinka és törkölypálinka előállítás, a termékleírások ellenőrzése, az uniós oltalomból eredő jogérvényesítés, a minőségvédelem, az egységes marketing stratégia kialakítása érdekében csak köztestületként tud hatékonyan fellépni.

A 4. §-hoz

A törvény előírja a Pálinka Nemzeti Tanács szervezetére és működésére, tisztségviselőire, az elnökére, a felügyelő testületére és gazdálkodására vonatkozó szabályokat.

A törvény 4. §-a 13/A-13/K. §-al egészíti ki a 2008. évi LXXIII. törvényt.

A 13/A. § - a szakmai szervezetek egyetértésével - a törvény a főzdékre nézve nem állapít meg kötelező tagságot, csak a pálinka előállítókat képviselő és szeszfőzde adóraktári engedéllyel rendelkező tagokkal is rendelkező szakmai érdekvédelmi szervezetek részére. A szakmai szervezeteknek minden évben legalább 10 szeszfőzde adóraktári engedéllyel rendelkező taggal és öt lezárt gazdasági évvel kell rendelkezniük ahhoz, hogy a Pálinka Nemzeti Tanácsa tagjává válhassanak. Emellett a Pálinka Nemzeti Tanács döntése alapján önkéntes alapon további szervezetek is tagként felvehetőek.

A törvény előkészítése során kialakított konszenzus alapján minden szervezetet egy fő képvisel, azonban minden tagszervezet plusz egy főt delegálhat minden 30. szeszfőzde adóraktári engedéllyel rendelkező tagja után. Az egyes szakmai szervezetek azonban nem szerezhetnek ily módon több szavazatot, mint az összes szavazat 40%-a. A döntéshozatal egyszintű és minden képviselőnek egy szavazati joga van. A képviselőket öt évre választják. A Pálinka Nemzeti Tanács alapszabályában meghatározhatja, hogy a tagszervezetei által delegált képviselőkkel szemben milyen szakmai és képzettségi feltételeket támaszt.

A törvény szerinti szabályozás és a szavazati arányok kialakítása megfelel a szakmai szervezetek hazai struktúrájának és a nemzetközi gyakorlatnak.

A törvény rendelkezik arról is, hogy szakmai szervezetek évente tájékoztatást adnak a Pálinka Nemzeti Tanács részére a szeszfőzde adóraktári engedéllyel rendelkező tagjaikról. A szakmai szervezeteknek haladéktalanul tájékoztatniuk kell a Pálinka Nemzeti Tanácsot a szeszfőzde adóraktári engedéllyel rendelkező tagjaik számának változásáról.

A 13/B. § A Pálinka Nemzeti Tanács által nyilvántartott adatok kezelésére vonatkozó szabályokat határozza meg.

A 13/C. § a Pálinka Nemzeti Tanács alapszabályának kötelező tartalmi elemeit írja elő.

A 13/D. § a Pálinka Nemzeti Tanács szervezeti működésével kapcsolatos feladatokat határozza meg.

A 13/E. § tartalmazza a Pálinka Nemzeti Tanács üléseire, határozatképességére és döntéseire vonatkozó szabályokat. A Pálinka Nemzeti Tanács ülése akkor határozatképes, ha azon a nyilvántartott tagok és a képviselők legalább 50%-a jelen van. A határozatképességhez a megfelelő számú tagszervezet képviselete is szükséges, mivel egy szakmai szervezetnek több képviselője is lehet.

A 13/F. § írja elő, hogy a Pálinka Nemzeti Tanácsba a földművelésügyi miniszter kettő, az adópolitikáért felelős miniszter egy tagot delegál, akik jogosultak az üléseken tanácskozási joggal részt venni. A földművelésügyi miniszter által delegált tagok jogosultak az iratokba betekinteni és információt kérni.

A 13/G. § a Pálinka Nemzeti Tanács tisztségviselőiről, a 13/H. § pedig a Tanács elnökéről rendelkezik. A Pálinka Nemzeti Tanács elnökét a képviselők választják meg. Az elnök munkáját legfeljebb két alelnök segítheti. A Pálinka Nemzeti Tanács tisztségviselője csak pálinka előállítással és forgalmazással foglalkozó személy lehet.

A 13/I. § alapján a köztestületi vagyonkezelés és a köztestületi gazdálkodás törvényességét háromtagú felügyelő testület ellenőrzi. A felügyelő testület két tagját az agrárpolitikáért felelős miniszter nevezi ki, míg a harmadik tagot a Pálinka Nemzeti Tanács választja. A törvény meghatározza a felügyelő testület hatáskörét. A felügyelő testület tagjai tanácskozási joggal részt vesznek a Pálinka Nemzeti Tanács ülésein.

A 13/J. § alapján a Pálinka Nemzeti Tanács közfeladatainak ellátására költségvetési előirányzattal rendelkezik. A Pálinka Nemzeti Tanács vagyongazdálkodási szabályzatának, költségvetésének és beszámolójának elfogadásához a földművelésügyi miniszter jóváhagyása szükséges.

A 13/K. § értelmében a Pálinka Nemzeti Tanács felett a földművelésügyi miniszter gyakorolja a törvényességi felügyeletet.

Az 5. §-hoz

A törvény az új Pálinka Nemzeti Tanács megalakulására vonatkozó szabályokat határozza meg. Az új Pálinka Nemzeti Tanács a törvény kihirdetését követő 120 napon belül alakul meg.

A jelenlegi Pálinka Nemzeti Tanács a törvény hatálybalépésekor átmeneti testületté alakul át és előkészíti az új Pálinka Nemzeti Tanács megalakulását. A jelenlegi tagokon kívül az alakuló ülésére meg kell hívni azokat a szakmai szervezeteket is, amelyek 2015. május 31-ig legalább öt lezárt gazdasági évvel és benyújtott beszámolóval rendelkeznek, továbbá az illetékes törvényszék nyilvántartásában szerepelnek, és mindezeket megfelelően igazolják.

A 6. §-hoz

Szövegcserés módosítás.

-----STARTING---POINT---VEGE---

A 7. §-hoz

Hatályba léptető rendelkezés.