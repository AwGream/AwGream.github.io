2017. évi LXXIII. törvény indokolása

a társasági adóról és az osztalékadóról szóló 1996. évi LXXXI. törvény módosításáról

-----STARTING---POINT---ALTALANOS--- 

A társasági adóról és az osztalékadóról szóló 1996. évi LXXXI. törvény (a továbbiakban: Tao. törvény) tételes felsorolással határozza meg, hogy mely sportágak tartoznak a látvány-csapatsportok körébe: a labdarúgás, a kézilabda, a kosárlabda, a vízilabda és a jégkorong. A jelen módosítás bővíteni kívánja ezen sportágak körét a röplabda sportág felvételével.

A röplabda sportág látvány-csapatsportok közé sorolása a látvány-csapatsport támogatási rendszer 2011. évi bevezetésekor már felmerült. A sportág akkor lemaradásban volt mind népszerűségében, mind szakmai eredményeiben azon csapatsportokkal szemben, amelyek jelenleg alkotják a látvány-csapatsportok körét.

A röplabda sportág ugrásszerű népszerűségre igazán az elmúlt két évben tett szert. A Magyar Olimpiai Bizottság (a továbbiakban: MOB) által kiemelt 16 sportág egyikeként, a MOB utánpótlás-nevelés programjainak (Héraklész Bajnokprogram, Sport XXI. Program) is köszönhetően, jelenleg 210 klub keretei között van lehetőség a sportág gyakorlására. Emellett működik több mint 1200 iskolai röplabda csapat országszerte, mintegy 14 500 gyermeknek lehetőséget adva a rendszeres sportolásra. Annak köszönhetően, hogy az utánpótlás korosztály nevelésére nagy hangsúlyt fordítottak, a női válogatott és a klubcsapatok eredményei is fejlődést mutatnak mind a kiemelt bajnoki mérkőzéseket, mind a nemzetközi kupameccseket tekintve. A női röplabda válogatott szerepelt a 2015-ös Európa-bajnokságon, illetve kijutott a 2017-ben megrendezésre kerülő Európa-bajnokságra. Ezt a fejlődési folyamatot kívánja támogatni a törvénymódosítás azzal, hogy a látvány-csapatsportok körét szélesíti a röplabda sportággal, amely bizonyította, hogy immár helye van a látvány-csapatsportágak között.

A női röplabda válogatott 2015. évi és 2016. évi szereplései nemzetközi kupameccseken, a sportág utánpótlás-korú fiatalok közötti népszerűsége, valamint a nézőszám emelkedése mind azt támasztják alá, hogy a röplabda sportágban tapasztalható fejlődést a látvány-csapatsportágakat megillető támogatási rendszerben szükséges továbbsegíteni.

A módosítás további indoka az uniós jogszabályokkal való összhang megteremtése, valamint a gyakorlati tapasztalatok átültetése.

-----STARTING---POINT---RESZLETES---

Az 1. §-hoz

A módosítás bővíti a látvány-csapatsportok körét a röplabda sportág felvételével.

A módosítás meghatározza a hivatásos sportoló fogalmát, tekintettel arra, hogy a 651/2014/EU rendelet (a továbbiakban: csoportmentességi rendelet) 2. cikk 143. pontja szerinti hivatásos sport fogalma tágabb, mint a sportról szóló 2004. évi I. törvényben (a továbbiakban: Sporttörvény) meghatározott fogalom, ezért a látvány-csapatsport támogatás esetében a Sporttörvény szerinti hivatásos sportoló fogalmának uniós jogszabállyal történő összehangolása szükséges.

Szintén az uniós jogszabályoknak való megfelelést szolgálja a korlátozott mértékű gazdasági célú létesítmény fogalmának a bevezetése.

A Sporttörvény 77. § t) pontja értelmében az utánpótlás-nevelés fejlesztését végző alapítványnak minősül az az alapítvány, amelynek alapító okiratában meghatározott tartós közérdekű cél szerinti tevékenysége - elsősorban utánpótláskorú versenyzőkkel kapcsolatos - sporttevékenység elősegítése, feltételeinek biztosítása, felkészítő (edzéssel összefüggő) és versenyeztetési feladatok szervezése. A módosítás összhangot biztosít a két törvény definíciói között, mivel rögzíti, hogy kizárólag az Sporttörvény szerinti tevékenységet végző alapítványok jogosultak a látvány-csapatsport támogatás igénybevételére.

A 2. §-hoz

Tekintettel arra, hogy a kiegészítő támogatás valamennyi jogcímre vonatkozóan érvényesül, a hivatásos sportszervezetek esetében is valamennyi uniós jogszabályban érintett jogcím (tárgyi eszköz beruházás, felújítás, képzéssel összefüggő feladatok támogatása, és személyi jellegű ráfordítás) [Tao. tv. 22/C. § (1) cb), cd)-ce) pontok] vonatkozásában össze kell számítani az alap- és a kiegészítő támogatásokat, és az összevont érték nem haladhatja meg az egyes jogcímekre vonatkozón a Tao. törvényben meghatározott mértékű támogatási intenzitást. Ugyanakkor vizsgálni kell azt is, ha a nem hivatásos támogatott szervezet a csoportmentességi rendelet 2. cikk 143. pontja szerinti hivatásos sporttevékenységet végez, mivel ezekben az esetekben is alkalmazni kell az összeszámítási szabályokat a csoportmentességi rendeletnek való megfeleltethetőség érdekében.

A sportszervezetek által megvalósított beruházások egy része állami vagy önkormányzati törzsvagyonba tartozó földterületen, ingatlanon valósul meg. Ebben az esetben a nemzeti vagyonról szóló 2011. évi CXCVI. törvény (a továbbiakban: Nvtv.) rendelkezései az irányadók.

A módosítás rögzíti, hogy a támogatási igazolás kiállításának feltétele, hogy a támogatással érintett tárgyi eszköz beruházást, felújítást a saját tulajdonban vagy vagyonkezelésben lévő ingatlanon valósítsa meg a támogatás igénybevételére jogosult, vagy pedig a támogatási igazolás kiállítására jogosult szerv felé előzetesen be kell, hogy nyújtsa az ingatlan hasznosításra vonatkozó megállapodást azzal, hogy állami és helyi önkormányzati tulajdon esetén vagyonhasznosításra vonatkozó megállapodás versenyeztetés mellőzésével is megköthető.

A forgalomképtelen törzsvagyonon végzett tárgyi eszköz beruházás, felújítás esetén az Nvtv. 6. §-a alapján a beruházó sportszervezetnél nem jöhet létre saját tulajdon (osztott tulajdon keletkezésének tilalma miatt). Az Nvtv. szerint osztott tulajdonnak minősül az olyan tulajdon, amely esetében az épület tulajdonjoga az építkezőt és nem a föld tulajdonosát illeti meg. Mindebből következik, hogy a forgalomképtelen törzsvagyonon végzett tárgyi eszköz beruházás, felújítás esetén az Nvtv. alapján a beruházó sportszervezetnél nem jöhet létre saját tulajdon és az egy éven belüli átadás miatt elképzelhető, hogy a beruházás inkább szolgáltatás-nyújtásnak, mint tárgyi eszköz beruházásnak minősül, azaz a beruházás a sportszervezet oldalán nem minősül a számviteli törvény szerinti beruházásnak, ami pedig a Tao. törvény szerint a támogatás igénybevételének a feltétele.

További probléma, hogy a sportszervezet e miatt nem tud eleget tenni a Tao. tv. 22/C. § (8) bekezdésben előírt üzembe helyezési kötelezettségének sem, amely következménye a jogszabályban rögzített - a támogatás és jegybanki alapkamattal növelt összege visszafizetendő - követelménynek. Ez a probléma nemcsak az önkormányzati, de az állami tulajdonba tartozó ingatlanon végzett beruházások esetében is fennáll.

A fentiek alapján nemcsak a tulajdon kezelése, de az üzembe helyezés kérdése is szabályozandó a probléma megoldásához.

A 3. §-hoz

Átmeneti rendelkezést tartalmaz.

A 4. §-hoz

Jogtechnikai pontosítás

Az 5. §-hoz

A módosítás az uniós joggal való összhangot biztosítja, tekintettel arra, hogy amennyiben a támogatás kedvezményezettje uniós versenyjogi értelemben vett vállalkozásnak minősül, az állami támogatási szabályokat kell alkalmazni. Azt, hogy a kedvezményezett vállalkozásnak minősül-e, minden esetben a jogalany tevékenységének jellege alapján kell megítélni és nem pedig a nemzeti jog szerinti jogállása a meghatározó (amatőr és hivatásos sportszervezet). Az egyetlen figyelembe veendő szempont az, hogy végez-e gazdasági tevékenységet (minden tevékenység, ami nem utánpótlás, amatőr- és tömegsport). A vállalkozásként történő besorolás nem függ attól sem, hogy az adott jogalany nyereségszerzés céljával jött-e létre, hiszen a nonprofit jogalanyok is végezhetnek gazdasági tevékenységet. Ha például egy jogalany a nemzeti jog értelmében a kedvezményezett pl. sportegyesület, szakszövetség, nonprofit sportvállalkozás stb., uniós versenyjogi értelemben akkor is vállalkozásnak minősül, ha a támogatást olyan támogatandó tevékenységhez nyújtják, ami gazdasági tevékenységnek minősül.

A fentiek alapján a látvány-csapatsport országos sportági szakszövetsége, a látványcsapatsportban működő amatőr sportszervezet és a látvány-csapatsport fejlesztése érdekében létrejött közhasznú alapítvány részére nyújtott támogatás esetén az egyes jogcímeknél pontosítani szükséges, hogy amennyiben a támogatott szervezet hivatásos sportolót alkalmaz, vagy a tárgyi eszköz beruházás felújítás jogcím esetén a támogatással érintett tárgyi eszköz beruházás, felújítás tekintetében nem teljesülnek a korlátozott mértékű gazdasági célú létesítmény feltételei, az uniós jog szempontjából állami támogatásnak minősül.

A 6. §-hoz

Jogszabályi hivatkozások pontosítása és szövegpontosítás az állami támogatási szabályoknak való megfelelés érdekében.

-----STARTING---POINT---VEGE---

A 7. §-hoz

Hatályba léptető rendelkezést tartalmaz.

A 8. §-hoz

Európai jognak való megfelelésről rendelkezik.