2011. évi CLIV. törvény indokolása

a megyei önkormányzatok konszolidációjáról, a megyei önkormányzati intézmények és a Fővárosi Önkormányzat egyes egészségügyi intézményeinek átvételéről

-----STARTING---POINT---ALTALANOS--- 

Cél a törvényesen és átláthatóan működő, a közszolgáltatásokat maradéktalanul biztosító állam működési feltételeinek a megteremtése. Ennek megvalósítása érdekében szükségessé vált a területi és helyi közigazgatási rendszer teljes szervezeti áttekintése és megújítása, alacsony hatékonyságának orvoslása és struktúrájának átláthatóbbá tétele.

A gazdasági válság miatt kényszerpályára kerülő megyei önkormányzatoknak súlyos nehézséget jelent a helyi közfeladatok és közszolgáltatások megfelelő színvonalú ellátása. A Kormány az ésszerűséget és hatékonyságot előtérbe helyező önkormányzati politikája keretében ebből a felismerésből kiindulva célul tűzte ki a megyei önkormányzatok feladatainak újradefiniálását, a hatékonyabb középszintű közszolgáltatások biztosítását és a megyei önkormányzatok adósságállományának konszolidációját.

Jelen törvény e célkitűzésekkel összhangban gondoskodik a megyei önkormányzatok által ellátott közfeladatoknak és közszolgáltatásoknak az állami átvállalásához kapcsolódóan a feladatokat ellátó intézményrendszer átvételéről.

A megvalósuló intézkedések eredményeként az átvett intézmények keretében nyújtott ellátás a jövőben nem függ a megyei önkormányzatok fizetőképességének alakulásától, eladósodottságának mértékétől, ezzel biztosítva a társadalom minden tagja számára - lakóhelyétől függetlenül - a közel azonos színvonalú közszolgáltatásokhoz való hozzáférést.

-----STARTING---POINT---RESZLETES---

Az 1. §-hoz

A rendelkezés meghatározza az átvett intézmény, a funkcionális feladat és az átvett vagyon fogalmát. Az átvett közfeladatok, közszolgáltatások ellátása számos intézményi forma segítségével történik, így egységes értelmezés hiányában nem lenne meghatározható az érintett szervezetek köre. Az önkormányzati vagyonba ugyan az önkormányzati intézmények is beleértendőek, azonban feladatellátás szempontjából mégis szükséges önálló definiálásuk.

A funkcionális feladatok meghatározását az átvett intézmények irányításához és az átvett szakmai feladatok ellátásához szükséges kapacitások elkülönítése indokolja.

Az átvett vagyon alatt a megyei önkormányzat teljes vagyonát kell érteni. Mivel a feladatok átadása az önkormányzati vagyon nagyobb részének átadását is igényli, a törvényben foglalt rendelkezések végrehajtását segíti, ha átvett vagyonként alapesetben a teljes önkormányzati vagyon kerül meghatározásra, míg az átadásra nem kerülő vagyonelemeket törvényi kivételek szabályozzák.

A 2. §-hoz

A törvény rendelkezik a teljes megyei önkormányzati vagyon és intézményrendszer állami átvételéről. Az állami tulajdonba vétel alóli kivételek meghatározását a megyei önkormányzat és az állam közötti külön megállapodás hatáskörébe utalja. A külön megállapodás megkötésének részletes szabályait a Kormány e törvény felhatalmazása alapján külön rendeletben szabályozza.

Az önkormányzatok fizetőképességének helyreállítása érdekében a helyi önkormányzatok adósságrendezési eljárásáról szóló 1996. évi XXV. törvény alapján a megyei önkormányzatokat is érintő eljárások vannak folyamatban. A törvény az eljárások kollíziójának elkerülése érdekében kimondja a vagyonátszállás és a folyamatban lévő adósságrendezési eljárások egymástól való függetlenségét. Az adósságrendezési eljárás a törvény erejénél fogva megszűnik. A megyei önkormányzat adósságának átvételéig adósságrendezési eljárás nem kezdeményezhető.

A törvény rögzíti továbbá, hogy az intézmények és a vagyon átadására, a jogutódlással kapcsolatos kérdésekre a vonatkozó jogszabályok mellett a törvényben meghatározott megállapodások is irányadóak. Ezen megállapodások a megyei közgyűlések elnökei és a miniszterelnök között megkötött megállapodás, az MNV Zrt., a kormánymegbízottak és a megyei közgyűlések elnökei között megkötendő átadás-átvételi megállapodás, valamint a megyei önkormányzatok és az állam között létrejövő, átvett vagyon alóli kivételeket meghatározó megállapodás. Amennyiben a vagyonelemek között van termőföld akkor szerződő félként megjelenik a Nemzeti Földalapkezelő Szervezet elnöke is.

Az önkormányzat köteles felmondani a társulásait. A közgyűlés elnöke 2011. december 31-éig költségvetési koncepciót nyújt be a közgyűlésnek. Az alapítványokban és közalapítványokban lévő önkormányzati jogok az államra szállnak át.

A 3-4. §-hoz

Az átvett vagyonhoz kapcsolódó tulajdonosi jogok gyakorlója az MNV Zrt., míg a törvény alapján vagyonkezelő és intézményfenntartó szerv a megyei intézményfenntartó központ, valamint - egészségügyi intézmények tekintetében - a kijelölt szerv.

A törvény az eljárás megkönnyítése érdekében széles körben díj- és illetékmentességet biztosít.

Az 5. §-hoz

A törvény rendelkezik a megyei önkormányzatok, valamint a Fővárosi Önkormányzatnak az átvételre kerülő egészségügyi intézményeihez kapcsolódó adósságának átvételéről, továbbá az adósságkezelésre az ÁKK Zrt-t jelöli ki.

A 6. §-hoz

A törvény rendezi a megyénként felállított intézmény átadás-átvételi bizottság szerepét a konszolidációs eljárásban. Tekintettel arra, hogy a szerteágazó intézményrendszer átvétele kellő körültekintést igényel, az eljárásban érintett önkormányzati és állami szereplők részvételével megalakult bizottságok széleskörű koordinációs és előkészítő feladatkörrel bírnak. Ezek közül legjelentősebb az átadás-átvételi megállapodás előkészítése, amely teljes körben rendelkezik az átvett intézmények, vagyonelemek, jogok és kötelezettségek tartalmáról. Annak érdekében, hogy a megállapodás valamennyi szükséges elemre kiterjedjen, a közgyűlés elnöke és a főpolgármester teljességi nyilatkozatot tesz.

Az intézmények és vagyonelemek átvétele a törvény erejénél fogva 2012. január 1-jével megtörténik. Ennek megfelelően az átvétel végrehajtására a megállapodás megkötésének elmulasztása nincs halasztó hatállyal.

A 7-8. §-hoz

A törvény ezen szakaszai az egészségügyi szolgáltatók átvételével kapcsolatos speciális szabályokat határozzák meg.

A 9-10. §-hoz

Az intézmények fenntartói jogainak gyakorlóját a kormány rendeletben jelöli ki, az egészségügyi intézmények kivételével, amelyeknek fenntartója később kijelölendő szerv.

A törvény általános és egyetemleges jogutódként a kijelölt szervet jelöli meg.

A 11. §-hoz

A feladatok ellátását fedező önkormányzati vagyon biztosítása és védelme érdekében az átvétel időpontjáig a kötelezettségvállalások eljárási rendje külön szabályozást kap.

A 12. §-hoz

A megyei intézményeket fenntartó szervek kialakítása, valamint az általuk ellátott feladat nagyságrendje kiemelt fontossággal bír, ezért a törvény intézményi biztos kinevezését teszi lehetővé a kormányhivatalt vezető kormánymegbízott számára. Az intézményi biztos megbízatása legkésőbb 2011. december 31-ig szól, ezért rendezni kell a megbízatás lejárta utáni korábbi jogi státuszát is.

A 13-14. §-hoz

E rendelkezések határozzák meg a megyei önkormányzati hivataloknál és gazdasági ellátó szerveknél foglalkoztatott vezetők és irányítást végzők munkajogi jogviszonyával kapcsolatos alapvető szabályokat.

-----STARTING---POINT---VEGE---

A 15-17. §-hoz

Felhatalmazó és záró rendelkezések.

A 18-21. §-hoz

Az intézmények átvétele szükségessé teszi a helyi önkormányzatokról szóló és a helyi önkormányzatok címzett és céltámogatási rendszeréről szóló törvények, továbbá a csődtörvény módosítását. A módosítások megteremtik a jogszabályok közötti koherenciát.

A 22-31. §-hoz

A szociális igazgatásról és szociális ellátásokról szóló 1993. évi III. törvény jelentősebb módosítása szükséges, hiszen a szociális ágazatban az állami alapfeladatok ellátásának rendje megváltozik. Az ellátott feladatok tekintetében jogutódként be kell léptetni az új intézményfenntartókat, továbbá szabályozni kell a viszonyukat a jogelőd megyei önkormányzatokkal.

A 32-42. §-hoz

A közoktatási törvény módosításánál a feladatokban való jogutódlás és az együttműködési rend szabályozásán kívül figyelembe kellett venni, hogy a hatályos szabályozás az intézmények fenntartói jogának átadását kizárja a tanítási év folyamán. Mivel az intézményi átadás 2012. január 1-jével megtörténik, továbbá a közoktatási ellátás folyamatosságát az átadás-átvétel nem érinti, a közoktatási törvényben külön kivételként szükséges szabályozni az e törvény alapján lefolytatott átadás-átvételi eljárást.

A 43-48. §-hoz

Az ellátott feladatok tekintetében jogutódként be kell léptetni az új intézményfenntartókat, továbbá szabályozni kell a viszonyukat a jogelőd megyei önkormányzatokkal.

A 49-56. §-hoz

A szociális igazgatás tekintetében kifejtettek irányadóak a gyermekvédelmi szabályozás átalakítására is.

Az 57-68. §-hoz

A múzeumi intézmények átalakítása során új intézményi kategória, a megyei múzeumi szervezet jön létre, amely egy költségvetési intézményként működik. Egyebekben a feladathoz kapcsolódó jogutódlás kerül szabályozásra a múzeumok, közgyűjtemények és közművelődési intézmények tekintetében.

A 69-75. és 79. §-hoz

Az egészségügyi feladatok ellátásának rendje megváltozik, ennek érdekében módosítani szükséges egyes egészségügyi szabályokat, továbbá a közigazgatási hatósági eljárás és szolgáltatás általános szabályairól szóló törvényt. A módosítások biztosítják az egységes jogalkalmazás feltételeit.

A 76-77. §-hoz

A kormánytisztviselők jogállásáról, valamint a fővárosi és megyei kormányhivatalokról szóló törvény módosítása megteremti a lehetőséget arra, hogy a törzshivatal állományában hivatásos szolgálati állományú katonák lehessenek foglalkoztatva. Esetükben a munkáltatói jogok gyakorlását külön törvény szabályozza.

A 78. §-hoz

A költségvetési törvény módosítása lehetővé teszi, hogy a megyei önkormányzatok 2011. december havi illetékbevétele a központi költségvetésbe kerüljön. A többletbevétel fedezi az átvett intézmények foglalkoztatottainak 2012. január 5-ig kifizetendő juttatásait (2011. decemberi bér, illetve járulékai).

A 80. §-hoz

Nem lép hatályba az alapítványok elektronikus nyilvántartásáról, valamint a nyilvántartásból történő adatszolgáltatásról szóló 2010. évi XVI. törvény.