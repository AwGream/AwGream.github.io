2000. évi CXLV. törvény indokolása

a sportról

-----STARTING---POINT---ALTALANOS--- 

A kilencvenes években a sportszférában is jelentős változások következtek be, ám a valódi társadalmi-gazdasági átalakulás elmaradt. Tovább működik ugyanakkor a korábbi évtizedek korszerűtlen, idejétmúlt ágazati rendszere, amelynek egyik legfőbb jellemzője a felelőtlen, veszteséges gazdálkodás.

A sportszféra mindezideig kimaradt az 1990-es évek nagy gazdasági átalakulásából, a privatizációból, a kedvezményes hitelekből, a befektetési és társasági adókedvezményekből; ehelyett az áthárítás mechanizmusai működnek. A pénzügyi fegyelem fellazulásával, az adók és a társadalombiztosítási járulékok be nem fizetésével nagyobbrészt az állam, a szponzori és reklámbevételeknek - az adó- és járulékfizetési kötelezettség megkerülésével - a fekete-, valamint a szürkegazdaságban való megjelenése miatt pedig részben a gazdasági társaságok viselik a sportszféra költségeit, tartják el azt.

E káros tendenciák következtében 1990-92 között a sportágazatban mintegy egymilliárd forint köztartozás halmozódott fel, amely 1993-1995 között újabb hárommilliárd forinttal növekedett. Ennek megfizetésére a kormányzat fizetési haladékot adott, ám ennek eredménytelensége miatt 1997 végére a köztartozások összege meghaladta a bruttó 11 milliárd forintot.

A sportágazatban tapasztalható negatív folyamatok a sportról szóló 1996. évi LXIV. törvény hatályba lépésével sem szűntek meg. E sporttörvény ugyanis nem teljesítette a sport garantált támogatására vonatkozó elvárásokat. Nem rögzítette a sport kötelező állami támogatásának mértékét, a szerencsejátékok bevételének kisebb hányadából részesítette az ágazatot és az általános gazdasági szabályozáshoz képest nem fogalmazott meg külön előírásokat a sportszervezetekre. A törvény ugyan növelte az állami beavatkozás lehetőségeit, ám ezzel makroszinten szervezeti káoszt okozott: nem sikerült ugyanis tisztázni az Országos Testnevelési és Sporthivatal, a Belügyminisztérium, a Sporttanács, a Gerevich Aladár Nemzeti Sport Közalapítvány és a Wesselényi Miklós Nemzeti Ifjúsági és Szabadidősport az Egészséges Életmódért Közalapítvány, továbbá a Magyar Olimpiai Bizottság, a nagyobb szak- és sportszövetségek, valamint egyesületek (és az utóbbiak hátterét biztosító minisztériumok), illetve a helyi önkormányzatok közötti viszonyt.

A nemzeti sportszabályozás korszerűsítését sürgetik a külföldi, elsősorban az Európai Unióban végbemenő sportgazdasági-jogi folyamatok, amelyek a sport nemzetközi jellege miatt rövid időn belül belföldön is észlelhetők. Magyarország EU-csatlakozásának közeledtével egyre nagyobb hangsúlyt kell adni az európai értékrendnek a sportban is: az Európai Sport Charta szemlélete új típusú megközelítést igényel a magyar sportszabályozástól.

Az elmúlt évtizedben a sportágazat jelentősen megváltozott. A sport gyakorlati területein, a sportszakmában számos olyan kezdeményezés született, amely sokkal inkább egy fogyasztóra összpontosító üzleti sport elemeit hordozta, mintsem a tervgazdasági sportét. A rájátszás, a sportágak kereskedelmi jogainak központi szabályozása és értékesítése, a sportgazdasági értelemben vett valódi hivatásos ligák megszervezésének gondolata, a vállalkozások megjelenése a látványsportokban olyan jelenségek, amelyek szétfeszítik a sport tervgazdasági modelljén alapuló törvényi szabályozást.

Az új sporttörvény biztosította jogi keretek között kiépítendő modern sportrendszer ezért alapvetően a polgárok szabad cserekapcsolatain alapszik. Az állampolgárok leginkább és meghatározó módon egyénileg élvezik a sportolásból és a sportlátványosságok megtekintéséből származó előnyöket és hasznokat, így ennek költségeiből is szívesen vállalnak nagyobb részt. Emiatt indokolatlan rosszul működő közintézményként fenntartani a jelenlegi sportrendszert és felelőtlenség az állami, félállami struktúrát az adófizetők rovására továbbfinanszírozni. A sportágazat alapműködését tekintve nem a központi kormányzatnak, hanem a polgárok szabad akaratának, a piac logikájának kell irányítania a gazdasági folyamatokat és dominálnia a sportban.

A sport jelenleg is létező poszt-tervgazdasági modellje átalakítását, a piaci rendszer kiépülését segíteni kell. Az átalakítás nem lesz zökkenőmentes és várhatóan a kialakuló sportpiac sem működik majd tökéletesen, ezért egyes helyzetek kezelésére fel kell készülnie. A sportszolgáltatások ugyanis fejlődésük korai szakaszában vannak és a szolgáltatóknak erős nemzetközi mezőnnyel kell versenyezniük. A jelenlegi belső és külső körülmények között a központi költségvetési támogatás jelentős csökkentése esetén összeomlana a magyar sport, s mivel működési ciklusai hosszú távúak, újraépítése igen költséges lenne. Ugyanakkor a sportágazat átalakítása azzal kecsegtet, hogy hosszú távon a sport nettó adófizető iparág lehet Magyarországon és a szociális jólét egyik meghatározó elemévé válik hazánkban is. Ezért célszerű és fontos támogatni a sportpiac kiépítését.

Az állami jelenlét a sportpiacon azért is elengedhetetlen, mert a piac működésének nyomon követésével a központi kormányzatnak jobb lehetősége adódik az aktív sportolásból származó hasznoknak a társadalom tagjai közötti méltányosabb elosztására. E méltányosság gyakorlására elsősorban azok esetében van szükség, akiknek a fogyasztói igénye nem tud fizetőképes keresletként megjelenni a sportpiacon.

A sportolás lehetőségének ily módon minél szélesebb rétegek számára való biztosítása nemcsak a komfortérzetet javítja, hanem a sport támogatásával elérhető gazdasági fejlesztés az állampolgárok anyagi jólétére is pozitívan hat. A közgazdasági elemzések szerint a sportágazat növekedése a következő években hazánkban is prognosztizálható. Akcelerációs hatásainál fogva ez a folyamat kedvezően hat mind a munkahelyteremtésre, mind az érintett iparágak helyzetére. A sportnak és az ahhoz a szabadidősporton keresztül kapcsolódó rekreációs iparnak különösen regionális és helyi szinten van jó hatása. A nagy nemzetközi versenyek jelentősen átalakítják és fejlődésnek indíthatják egy-egy város, illetve térség fejlődését. A turizmus fejlesztésének ugyancsak fontos részét képezi - a telekommunikációs, közlekedési, infrastrukturális adottságokhoz hasonlóan - a rekreációs „hátország” kiépítettsége.

A sportra vonatkozó új koncepció a sportról szóló 1996. évi LXIV. törvény megközelítésétől eltérően a szabadidősportot helyezi előtérbe. Az elérendő cél az, hogy mind a kínálati (létesítmények, szolgáltatók számának növekedése), mind a keresleti oldalon (a sportolás, a sportos életmód fontos értékké válása) javuljanak a szabadidőben való sportolás lehetőségei. A szabadidősporton belül kiemelt terület az iskolai sport és testnevelés. Ez biztosítja annak a folyamatnak az elindulását, amelynek eredményei várhatóan csak egy évtized múlva, az életmód-változással lesznek érzékelhetőek.

A szabadidősport kiemelt szerepének hangsúlyozása ugyanakkor nem jelenti a történelmi hagyományok és a nemzeti önazonosság-tudat erősítése szempontjából elsődleges fontosságú olimpiákra való felkészülés és a versenyszerű sport támogatásának háttérbe szorulását. A közvetlen olimpiai felkészülést és részvételt az állam ezért támogatja. Ezen a területen is érvényes ugyanakkor az az alapelv, hogy elsősorban a szolgáltatás fogyasztóinak kell a költségeket finanszírozniuk. A profitorientálttá nem tehető látványsportok eredményes fenntartására és támogatására egyidejűleg bevált megoldásként kínálkozik a különböző sportműhelyek működtetése.

Az 1996-ban elfogadott sporttörvény elsősorban az állam sportigazgatással kapcsolatos feladataira tartalmazott szabályozást, és nem is tűzte ki céljául, hogy a sporttal kapcsolatos valamennyi kérdést átfogóan szabályozzon. A gazdasági és társadalmi változások következtében napjainkra egyre sürgetőbb igényként jelentkezik, hogy a sport területén a szabályozási hiányosságokat megszüntessük.

A jogalkotónak a sportra vonatkozó szabályozás kidolgozásakor első sorban a sportoló érdekeinek védelméből kell kiindulnia, és a sportszervezetek, valamint az állam egyéb szerveinek tevékenységét e szemléletmódnak kell alávetnie. Erre figyelemmel szerepel a törvény első részében a sportoló jogállásával kapcsolatos alapvető kérdés rendezése, és minden további szabályozás csak ezt követően kerül kialakításra.

A törvény szintén a jogszabály szerkesztési elvek következetes alkalmazásával is jelezni szeretné, hogy a szélesebb értelemben vett sportot, tehát az amatőr sportot tekinti a jövőbeni eredmények bázisának. Az amatőr sportnak nyújtott széles körű támogatási rendszer kettős hatással is jár: egyrészt hozzájárul a polgárok általános egészségi színvonalának az emeléséhez, másrészt megteremti annak tömegbázisát, amelyből a minőségi sport is kialakulhat.

A törvény további szabályozási koncepciója abból indul ki, hogy a sport elsősorban önszerveződésre épülő autonóm civil tevékenység, a magyar és az egyetemes kultúra része, a nemzeti egészségfejlesztés alapvető eszköze. A sport az egészséges életmódra való nevelésen keresztül járul hozzá az ifjúság erkölcsi és fizikai neveléséhez, személyiségének formálásához.

Az elmúlt évtizedekben kialakult irányítási, és szervezeti rend, amely elsősorban a sportegyesületekre épített, napjainkban már több elemében meghaladottá vált. A sport korábban kialakult szervezeti, és finanszírozási rendjére vonatkozó szabályozási rendszer napjainkra alapvető változásokon ment keresztül. Az új szabályozási konstrukció kidolgozásakor már arra is figyelemmel kellett lenni, hogy a sport már nem csak a szabadidő eltöltésének az eszköze, hanem a látvány nyújtásán keresztül szórakoztatási célokat is szolgál, továbbá üzletileg is motivált.

Annak érdekében, hogy a sport körüli gazdasági viszonyok átláthatóak legyenek, a törvény számos új szabályozási elemet iktat a jogrendbe. Speciális módon szabályozza a hivatásos sportolók munkajogi kérdéseit, rendezi a sportegyesületek gazdálkodásával kapcsolatos kérdéseket, a verseny tisztasága, valamint a befektetők érdekeinek védelme érdekében garanciális szabályokat tartalmaz a versenyrendszerben való részvételről. A törvény a nézők biztonságára is hangsúlyt kíván helyezni, amikor a nézőtéri biztonsággal kapcsolatosan szigorú feltételeket állapít meg. Ennek részeként könnyít a törvény a sporteseményről, valamint a sportlétesítményből történő kitiltás feltételein. A jognak a sajátos eszközrendszerével ugyanis az eddigi kedvezőtlen tapasztalatok alapján határozottan fel kell lépnie a nézőtéri erőszak, és minden más olyan magatartás ellen, amely mások iránti gyűlölet keltésére alkalmas, vagy általában az erőszak elterjedését segítheti.

A törvény szintén a jog eszközeivel kíván fellépni minden olyan magatartás ellen, amely a fair play általánosan elfogadott szellemiségével ütközik. Ez érinti többek között a doppingtilalommal kapcsolatos rendelkezések kialakítását, valamint azok betartásának ellenőrzését.

A törvény széles teret szentel a sport állami támogatási rendszerének is. Az állami támogatási rendszer működtetésében mind a Magyar Olimpiai Bizottságnak, mind a sportági szakszövetségeknek, mind pedig a köztestületeknek meghatározó szerepet szán. E szervezetek rendelkezni fognak mindazokkal a jogosítványokkal, amelyek az állami támogatások elosztásában való eredményes közreműködést jelentik. Az állami támogatások esetében a törvény általános érvénnyel írja elő, hogy azok igénybevételére szerződés alapján van mód. A szerződéses rendszer pedig biztosítja annak lehetőségét, hogy a sportigazgatás az abban foglaltak teljesítését folyamatosan ellenőrizze, és érvényre juttassa mind a sportszakmai, mind pedig - az adófizetők által befizetett pénzzel való elszámolás biztosítása érdekében - az államháztartási szempontokat.

A külföldi joganyagból a törvény a Strasbourgban, 1985. augusztus 19-én elfogadott „a sporteseményeken, különös tekintettel a labdarúgó-mérkőzésekre, tapasztalható nézőtéri erőszakkal és rendzavarásokkal kapcsolatos intézkedésekről szóló Európai Egyezmény” előírásaira is figyelemmel volt.

A törvény prioritásainak meghatározásánál az előterjesztő az Európa Tanács által kiadott Európai Sport Charta következő alapelveit tekintette irányadónak:

a) a fiatalok számára biztosítani kell az „alapvető sportolási képességek megszerzését”.

b) a társadalom széles rétegei számára hozzáférhetővé kell tenni „a sportolási és rekreációs lehetőségeket”.

c) az átlagosnál tehetségesebb sportolók számára meg kell adni „az egyéni sportteljesítmények javításának lehetőségét”.

-----STARTING---POINT---RESZLETES---

ELSŐ RÉSZ

A SPORTOLÓ

I. Fejezet

A sportolóra vonatkozó általános előírások

Az 1-2. §-hoz

A törvény 1-2. §-a versenyszerű sportolóra vonatkozó általános előírások közül elsőnek említi a fair play általánosan elfogadott előírásainak megfelelő felkészülést és versenyzést. A cél az, hogy a sport szellemiségének megfelelően a versenyen a sportolók közötti valódi felkészülés és tehetségbeli különbség, és ne pedig más, meg nem engedett befolyás döntsön. Ennek érdekében a törvény rendelkezik a doppingtilalomról is, biztosítva e rendelkezés betartásához szükséges ellenőrzés lehetőségét is. A törvény állami feladatként írja elő a sportolók egészségének folyamatos ellenőrzéséhez szükséges sportegészségügyi hálózat fenntartását.

II. Fejezet

Az amatőr sportolóra vonatkozó rendelkezések

A 3-7. §-hoz

A törvény II. fejezete az amatőr sportolók jogállásával kapcsolatos kérdéseket rendezi.

Elsősorban az ún. nevelő egyesületek, valamint a tehetséges sportolók kölcsönös jogvédelmét kívánja a törvény 4. §-a rendezni akkor, amikor új jogintézményként bevezeti az amatőr sportolói szerződést. A szerződés keretében lehetőség nyílik arra, hogy a sportoló és a sportszervezet egymásközti kapcsolatrendszerét kellően szabályozza. Ez érinti mind a sportoló, mind pedig a sportszervezet jogait, kötelezettségeit. A szerződésben foglaltaknak elsősorban a sportversenyekre való felkészülés tekintetében van jelentősége. A sportszervezet ugyanis alkalmanként jelentős összeget fordít egy-egy sportoló felkészülésének a támogatására, amelyből természetszerűleg a siker függvényében - pl. a növekvő szponzorálási támogatásokon keresztül - részesedni akar. A szerződés ugyancsak előnyös lehet a sportolónak is, hiszen ennek keretében egyértelműen rendezni lehet a sikeres felkészüléssel kapcsolatos juttatások kérdését is.

Az amatőr sportolói szerződés speciális szerződéstípus. A törvényben foglalt eltérésekkel a Ptk-nak a megbízási szerződésre vonatkozó szabályait kell arra alkalmazni.

Az amatőr sportoló jogállásával foglalkozó 5. § első sorban az anyagi juttatások körének pontos meghatározásával kívánja a sportoló jogi helyzetét tisztázni. A törvény a juttatások körének meghatározásán túl a sportoló kártérítési felelősségét is rögzíti. A rendelkezések alapján adott esetben arra is mód nyílik a jövőben, hogy amennyiben a sportoló pl. a doppingtilalomra vonatkozó szabályokat megszegi, és ezáltal a sportszervezetnek kárt okoz ( pl. felbontják a sportszervezettel kötött szponzorálási szerződést), a vétkes sportoló kártérítési felelősségét is meg lehessen állapítani.

A törvény a sportági szakszövetségekre bízza az amatőr versenyengedély kiadását, amely előfeltétele a versenyen való részvételnek. A sportoló a versenyengedély iránti kérelmét csak a sportszervezeten keresztül nyújthatja be az illetékes szakszövetséghez. A sportoló átigazolásához pedig elengedhetetlenül szükséges a sportszervezet hozzájárulása. Erre azonban csak akkor van szükség, ha a sportszervezet a sportolóval érvényes sportszerződést kötött. Ennek hiányában a sportoló szabadon igazolható. E rendelkezések a sportszervezetek jogvédelmét kívánják biztosítani. A sportoló jogvédelmét pedig az biztosítja, hogy a sportszerződés érvényességi ideje alatt csak hozzájárulásával lehet másik sportszervezethez átigazolni.

III. Fejezet

A hivatásos sportolókra vonatkozó rendelkezések

A 8-11. §-hoz

Az eddig érvényben levő hazai jogi szabályozási rend értelmében a hivatásos sportolók jogállásának speciális feltételei még nem kerültek kialakításra. Az eddigi hazai gyakorlat ugyanis kettős képet mutatott. A hivatásos sportolók egy részével kötöttek ugyan munkaszerződést, de első sorban adózási megfontolásokból jövedelmük egy részét egyéb költségkímélő módon (számla alapján, betéti társaságon, vagy kft-n keresztül) kapták meg. Abban is jogbizonytalanság mutatkozott, hogy hivatásos sportoló esetében mennyiben van létjogosultsága a megbízási szerződésnek.

A törvény az eddigi gyakorlattal szemben hivatásos sportoló esetében kötelezővé teszi a munkaszerződés, vagy munkavégzésre irányuló egyéb szerződés megkötését. A törvény e kérdésben a vagylagosságot biztosítja, azt viszont kizárja, hogy a hivatásos sportoló a sporttevékenységével összefüggésben egyidejűleg kétféle szerződés alapján részesüljön díjazásban. Az pedig a hivatásos sportoló, illetve a sportszervezet közötti megállapodás függvénye, hogy a hivatásos sportolót milyen jogviszony keretében alkalmazzák. Az érintetteknek kell mérlegelniük, hogy a munkaviszony által nyújtott biztonsággal (pl. munkabér fizetési határidők, illetve annak elmulasztásához fűződő jogkövetkezmények) szemben, az ún. egyéb munkavégzésre irányuló jogviszony (pl. megbízás) viszonylag kedvező adózása ellentételezi-e a sportolónak nyújtandó, a munkaviszonyénál szűkebb jogvédelmet. Ennek elvi alapját a törvénynek a játékjogra vonatkozó rendelkezései jelentik.

A játékjog a sportoló személyéhez kötött képességek összessége, és így afelett más nem is rendelkezhet. Ebből következően a munkaszerződést, illetve a munkavégzésre irányuló egyéb szerződést csak a sportolóval, mint természetes személlyel lehet megkötni. Ez a megoldás jelentősen eltér a jelenlegi gyakorlattól, amikor a kialakított jogi konstrukció lényegében kizárja, hogy a sportoló sporttevékenységével összefüggésben más személlyel kössenek szerződést. Egy gazdasági társaság cégjogi értelemben ugyanis más személynek minősül, hiszen önállóan alanya a különböző jogviszonyoknak még akkor is, amikor a sportoló tagja a gazdasági társaságnak.

A hivatásos sportoló speciális munkajogi helyzetét veszi figyelembe a törvény akkor, amikor tételesen felsorolja azokat az eseteket, amikor nem a Munka Törvénykönyve, hanem a törvény, illetve az annak alapján megkötött munkaszerződés rendelkezéseit kell alkalmazni.

A törvény részletes szabályokat tartalmaz a játékjog feletti rendelkezési jogról is. A játékjog fő szabályként nem idegeníthető el, és nem terhelhető meg. E rendelkezés összhangban van a nemzetközi előírásokkal. A játékjog ugyanis olyan speciális jogosultság, amely kizárólag az adott sportoló személyi képességeinek az összessége. E képességek felett a rendelkezési jogot végleges jelleggel más személy nem szerezheti meg.

A játékjog felett fő szabályként a hivatásos sportoló rendelkezik. A rendelkezési jog azonban a törvényben foglaltaknak megfelelően korlátozott. A törvény ugyanis csak arra ad lehetőséget, hogy szerződéssel a játékjog rendelkezési jogát ruházzák át a sportszervezetre. A szerződés időtartamának meg kell egyeznie a munkaszerződés, illetve a munkavégzésre irányuló egyéb szerződés időtartamával. Ez egyben azt is jelenti, hogy amennyiben a szerződésben megjelölt időtartam lejárt, a játékjog feletti rendelkezési jog automatikusan visszaszáll a sportolóra, neki ezért külön térítést nem kell fizetnie.

Annak érdekében hogy a hivatásos sport területén is átlátható viszonyok uralkodjanak, a törvény minden olyan szerződést, amely ellentétes a törvényben foglalt előírásokkal semmisnek tekint. A törvény e szabályának megfogalmazásakor döntő súllyal esett latba az a jogalkotói szándék, hogy a hivatásos sport területéről fokozatosan szoruljanak ki azok, akik eddig sem rendelkeztek áttekinthető gazdasági háttérrel. Ezen túlmenően a fair play szabályai is megkövetelik, hogy a hivatásos sport területén is áttekinthető viszonyok uralkodjanak. Végezetül az is jogalkotói szándékként fogalmazódott meg, hogy a viszonyok egyértelművé, illetve áttekinthetővé tételével megnyílik az út a sportba történő eddigieknél jelentősen nagyobb üzleti befektetések előtt.

IV. Fejezet

A sporttevékenységre vonatkozó általános előírások

A 12-14. §-hoz

A törvény 12-13. §-a a sporttevékenységre vonatkozó általános előírásokat tartalmazza. A rendelkezések közül ki kell emelni a sportszervezetnek azon kötelezettségét, mely szerint biztosítania kell az adott sportág jellegének, valamint versenyszabályzatának megfelelő biztonságos sporttevékenység folytatásához szükséges feltételeket. A rendelkezés elsősorban a sportolók egészségének védelmét hivatott erősíteni. A rendelkezésből viszont az is következik, hogy amennyiben a sportszervezet ezeket a feltételeket nem teljesíti, akár kártérítési felelősséggel is tartozik. E szabály megfogalmazásakor a törvény nem tekinthetett el attól, hogy a sportoló egészségének a védelme és biztonsága nagyobb védendő érték, mint az egyes sportszervezetek esetleges anyagi problémája, ami esetleg gátolná a megfelelő feltételek kialakítását.

A sporttevékenységnek a hazai társadalmi életben betöltött jelentős szerepére tekintettel - más ágazati, szakterületi (köztisztviselői, rendőrségi, tűzoltósági) emléknapokhoz hasonlóan - indokolt törvényben ünnep- és emléknapot szentelni a sportnak. Ez Magyar Sport Napja néven minden évben május 6., amely egyben emléket állít a - 125 évvel ezelőtt, Esterházy Miksa gróf kezdeményezésére megalakított - Magyar Atlétikai Klub által 1875. május 6-án az európai kontinensen először Budapesten rendezett szabadtéri atlétikai és tornaviadalnak. Az emléknapról szóló törvényi rendelkezés a Kormány 1037/2000. (V. 5.) Korm. határozatát váltja fel.

V. Fejezet

A sportfegyelmi felelősség

A 15-19. §-hoz

A sportfegyelmi felelősségre vonatkozó rendelkezések is hiányt pótolnak. Korábban ugyanis a fegyelmi felelősségre vonásra vonatkozó rendelkezéseknek nem volt meg a törvényes alapjuk. Azon hivatásos sportolók esetében pedig, akiket munkaviszony keretében foglalkoztattak, esetleges fegyelmi felelősségüket az érintett sportszervezetek, illetve szakszövetségek úgy állapították meg, hogy a hatályos munkajogi szabályok szerint fegyelmi felelősségre vonásra oly mértékig nem volt mód, mint amilyen büntetéseket esetenként kiszabtak. Azon hivatásos sportolók esetében pedig, akik akár egyéni vállalkozói jogviszony, vagy netán gazdasági társaság keretében kötöttek szerződést a sporttevékenységre, az a jogi helyzet állt elő, hogy a sportszervezet jogilag egy gazdasági társasággal állt szerződéses jogviszonyban, azonban gazdasági társasággal szemben csak szerződésszegés esetén lehet fellépni, azt fegyelmileg nem lehet felelősségre vonni. A törvény ezen a kusza helyzeten kívánt változtatni akkor, amikor egyrészt rendezte mind a hivatásos, mind pedig az amatőr sportoló jogállását, mind pedig erre alapozva a fegyelmi felelősségét.

A jogbiztonsági és jogi koherencia megteremtésének okán a törvény pontosan meghatározza, hogy sportfegyelmi eljárást kikkel szemben lehet lefolytatni, illetve hogy milyen büntetéseket lehet alkalmazni.

A korábbi gyakorlattól eltérően azon sportolók esetében, akik nem állnak munkaviszonyban, vagy életkoruk miatt megbízási viszonyban a sportszervezettel, pénzbüntetést kiszabni nem lehet. A törvényben meghatározott körben ez a korlátozás a sportszakemberekre is vonatkozik.

MÁSODIK RÉSZ

A SPORT SZERVEZETI ÉS VERSENY RENDSZERE

VI. Fejezet

A sportszervezet

A 20-23. §-hoz

A törvénynek a sportszervezetekre vonatkozó rendelkezései elsősorban a sportegyesületekre vonatkoznak. A sportvállalkozások esetében a működési, illetve gazdálkodási szabályokat a gazdasági társaságokra vonatkozó jogszabályok megfelelően rendezik.

A sportegyesület olyan speciális, az egyesülési jogról szóló 1989. évi II. törvény alapján létrehozott társadalmi szervezet, amely részben a már említett törvény, részben pedig a törvényben foglaltak szerint működik, illetve gazdálkodik.

A törvény a sportszervezetek esetében szigorú felelősségi szabályt állít fel akkor, amikor átveszi a Ptk-nak az alkalmazott által okozott károkozásra vonatkozó szabályait. E rendelkezés is arra kívánja ösztönözni a sportszervezeteket, hogy egyrészt alaposan fontolják meg, hogy kivel, illetve milyen tartalommal kötnek szerződést. Másrészt a kárt szenvedettek számára is jogbiztonságot nyújt, hogy esetleges kártérítési igényüket kitől, és milyen jogi szabályok szerint követelhetik. A kárt ténylegesen okozó hivatásos sportolóval szemben pedig a munkajogi, illetve megbízás esetén a Ptk-nak a megbízási szerződésre, vagy a sportszerződésre vonatkozó szabályai szerint lehet fellépni.

A hitelezői érdekeket kívánja védeni a törvény akkor, amikor szintén hiányt pótló szabályként sportegyesület esetében is lehetővé teszi a csődjogi szabályok alkalmazását. E rendelkezés a sportegyesületek megfontolt gazdálkodását hivatott erősíteni.

VII. Fejezet

Sportági országos szakszövetségek

A 24-31. §-hoz

A törvény különbséget kíván tenni a sportági országos szakszövetségek, illetve a sportszövetségek között. A szakszövetség esetében a legfőbb kritérium, hogy egyrészt mint társadalmi szervezetet a Fővárosi Bíróság vegye nyilvántartásba, és egyébként feleljen meg azoknak a többlet feltételeknek, amelyeket a törvény 24. §-a részletesen meghatároz. Ezzel szemben a törvény nem korlátozza, hogy a sportszervezetek saját elhatározásukból akár területi, akár egyéb szempontok figyelembe vételével egyesüljenek. Az állami támogatás, valamint az egyéb, a sorttal kapcsolatos igazgatási feladatok ellátása szempontjából a törvény azonban csak a sportági országos szakszövetségeket ismeri el. Az is alapelv, hogy egy sportágban csak egy sportági szakszövetség ismerhető el. A már ismertetett kritériumokon túlmenően az is elismerési feltétel, hogy a szakszövetség egyrészt a Nemzetközi Olimpiai Bizottság által elismert sportágban működjön, továbbá megfelelő, és elismert nemzetközi kapcsolatokkal rendelkezzen.

A sportági szakszövetségeket a Nemzeti Sportszövetség veszi nyilvántartásba, amely arra is megkapja a jogot, hogy a törvényes feltételek hiányában az érintett szervezettől a szakszövetségkénti elismerést visszavonja. Az elismerés visszavonása nem érinti az érintett szervezet társadalmi szervezetként való további működését.

A törvény értelmében a szakszövetségek működésére az egyesületekre vonatkozó általános szabályokon túlmenően a törvényben foglalt további rendelkezéseket is alkalmazni kell.

A törvény 26. §-a tételesen felsorolja a szakszövetség feladatait. Ezek közül kiemelendő az adott sportág versenyszabályainak a meghatározása. A szakszövetség e szabályok megalkotásakor köteles figyelembe venni a törvényben foglalt feltételeket is, ami egyben azt is jelenti, hogy az nem lehet ellentétes a törvény előírásaival. A szakszövetség ugyancsak kiemelendő jogosítványa, hogy sportágában kizárólagos joggal jogosult a nemzeti válogatott keretek működtetésére, és ezáltal a Magyar Köztársaság képviseletére. A nemzeti jelképek használatára adott felhatalmazás is e jogosítványt erősíti.

A törvény részletesen szabályozza a szakszövetségek szervezeti tagozódását is. Erre azért is szükség van, mivel a törvény további rendelkezései a szakszövetség által kötelezően elfogadandó szabályzatok körét határozzák meg. E szabályzatokat csak a törvényben megjelölt testületi szerv fogadhatja el.

A szakszövetségnek szervezeti és működési szabályzatot, versenyszabályzatot, nyilvántartási, igazolási és átigazolási szabályzatot, sportfegyelmi szabályzatot, gazdálkodási-pénzügyi és munkaügyi szabályzatot, a vagyoni értékű jogok hasznosításáról rendelkező szabályzatot, valamint a hivatásos versenyrendszer feltételeit meghatározó szabályzatot kell elfogadnia. E szabályzatok keretében önkormányzati keretek között mód nyílik az adott sportág sajátosságai figyelembevételével minden kérdés rendezésére.

A szakszövetségek törvényességi felügyeletét az ügyész látja el. A törvény ebben a kérdésben fontos jogpolitikai célként fogalmazta meg, hogy a szakszövetségek önkormányzatiságának biztosítása, illetve erősítése érdekében nem a Kormány egyik minisztere, hanem egy, a Kormánytól független szerv, az ügyészség lássa el a törvényességi felügyelettel kapcsolatos feladatokat.

VIII. Fejezet

A sport versenyrendszere

A 32-36. §-hoz

A törvény a versenyrendszeren való részvétel általános feltételrendszerét határozza meg. A további speciális szabályok a hivatásos, valamint a vegyes (nyílt) versenyrendszerrel vannak összefüggésben.

A versenyrendszeren való részvétel általános feltételei közül külön is ki kell emelni a gazdálkodási áttekinthetőség kérdését. El kell ugyanis kerülni, hogy nem megfelelő gazdasági háttérrel rendelkező sportszervezetek vegyenek részt az egyes bajnokságokban, adott esetben irreálissá téve a verseny feltételeit, sértve ezáltal mind a tisztességes játék (fair play) írott, és íratlan szabályait, a gazdasági érdekeket. Annak érdekében, hogy az érintett sportszervezetek gazdálkodása áttekinthető, és ellenőrizhető legyen, a törvény a szakszövetség számára megfelelő intézkedési jogosultságot biztosít.

A hivatásos versenyrendszerben különös jelentősége van a gazdasági, és pénzügyi stabilitás biztosításának. Elismerve a hivatásos sport üzleti jellegét, a törvény rögzíti, hogy valamennyi olyan sportszervezetre, amely a hivatásos versenyrendszerben vesz részt, a versenykiírásban mindenki számára egyenlő pénzügyi feltételeket kell megállapítani. A törvény ugyancsak megadja a jogot a szakszövetségnek, hogy előírja azt, hogy az érintett sportszervezetek megfelelő anyagi biztosítékot nyújtsanak.

A korábbi szabályozás értelmében hivatásos versenyrendszerben a törvény erejénél fogva csak gazdasági társaságok vehettek részt. Az új szabályozás ezen annyiban változtat, hogy ennek eldöntését a szakszövetség hatáskörébe adja, amikor lehetőséget nyújt arra, hogy e kérdést a versenyszabályzat keretében szabályozzák. A korábbiakhoz képest mobilabb szabályozást az teszi lehetővé, hogy a törvény - annak érdekében, hogy az egyesületi keretek között az adósságok felhalmozására korlátlanul ne kerülhessen sor - szabályozza az egyesületekkel kapcsolatos csődjogi kérdéseket is.

A hivatásos versenyrendszerben amatőr sportolók is versenyezhetnek. A törvénynek ez a rendelkezése a nemzetközi gyakorlattal összhangban azt az elvet követi, hogy azért, mert egy sportszervezet hivatásos versenyrendszerben versenyez, az még nem jelenti azt, hogy minden egyes sportolójának hivatásos sportolónak kell lennie. Az amatőr sportolók hivatásos versenyrendszerben való részvételének feltételeit a versenykiírás határozza meg.

IX. Fejezet

A Magyar Olimpiai Bizottság

A 37-39. §-hoz

A törvény 37-39. §-a a Magyar Olimpiai bizottság jogállását, feladatait, céljait, valamint szervezeti rendjét határozza meg.

A MOB köztestületi jellege annyiban különbözik a többi, a törvényben szereplő köztestülettől (sportszövetségek), hogy az előbbi esetében - a Nemzetközi Olimpiai Bizottság előírásaival összhangban- a törvényességi felügyeletet nem a Kormány egyik kijelölt tagja, hanem a Kormánytól független ügyészség látja el, addig az utóbbiak esetében a törvényességi felügyeleti jogkör az ifjúsági és sportminisztert illeti meg.

A MOB speciális jogosítványokkal rendelkezik, amelyeket a törvény 38. §-a részletesen meghatároz. A MOB jogosítványai összességében megfelelő keretet nyújtanak az olimpiai eszme érvényre juttatásának, valamint az eredményes olimpiai szereplés biztosításának.

A MOB szervezeti rendje egyrészt biztosítja az önkormányzatiság megfelelő érvényre juttatását, másrészt a tanácskozási jogon keresztül az illetékes sporttal foglalkozó szervezetek vezetői számára is biztosítják a folyamatos kapcsolattartás lehetőségét a MOB legfőbb testületi szervével.

X. Fejezet

A Nemzeti Sportszövetség

A 40-41. §-hoz

A törvény új szervezetként hozza létre a Nemzeti Sportszövetséget. A Nemzeti Sportszövetség a szakszövetségek, valamint a Fogyatékosok Nemzeti Sportszövetsége részvételével működő köztestület. E szervezet legfőbb feladata, hogy a sporttal kapcsolatos általános érdekeket a kormányzat felé közvetítse, továbbá a sport részére nyújtandó állami támogatások odaítélésénél a sportszakmai szempontoknak érvényt szerezzen. További fontos feladatként jelentkezik az újonnan felállításra kerülő Sport Állandó Választott Bíróság működtetése.

XI. Fejezet

A Nemzeti Szabadidősport Szövetség

A 42-43. §-hoz

A Nemzeti Szabadidősport Szövetség köztestületként való működése során elsősorban annak a célnak a megvalósítására kell törekednie, hogy Magyarországon ne csak az ún. minőségi sport, hanem a tömegsport is minél magasabb színvonalon valósuljon meg. A tömegsport elterjedése mind fizikai, mind pedig mentális értelemben döntő lépés egy egészségesebb társadalom kialakítása felé.

A Nemzeti Szabadidősport Szövetség keretében működő tagszervezetek a társadalom széles rétegét képviselik. Munkájuk jövőbeni összehangolása meghatározó jelentőségű, különös tekintettel a kormányzati és egyéb szervekkel történő kapcsolattartásban. A Nemzeti Szabadidősport Szövetségen keresztül várhatóan arra is mód nyílik, hogy a szabadidősport támogatására biztosított költségvetési források felhasználása szakszerűen, és koordináltan kerüljön felhasználásra.

XII. Fejezet

A Fogyatékosok Nemzeti Sportszövetsége

A 44-45. §-hoz

A fogyatékosok sportjával kapcsolatos megváltozott szemléletet tükrözik azok a rendelkezések is, amelyek alapján a fogyatékosok sportjának különállása megszűnik és az a lehetséges legnagyobb mértékben integrálódik a sportágazatba. A Fogyatékosok Nemzeti Sportszövetsége így kettős jogállással bír, hangsúlyozva ezzel is a fogyatékosok iránt érzett fokozott állami felelősséget: alanyi jogon tagja ugyanis mind a versenyszerű sportolókat tömörítő országos sportági szakszövetségek gyűjtőszervezetének, a Nemzeti Sportszövetségnek, mind a szabadidősport területén működő sportszövetségek és a diáksportkörök ernyőszervezetének, a Nemzeti Szabadidősport Szövetségnek, ugyanakkor önálló köztestület is.

XIII. Fejezet

A nemzeti sportszövetségekre vonatkozó közös rendelkezések

A 46-51. §-hoz

A sport szervezeti rendszerének átláthatóvá tétele érdekében a törvény meghatározza a sportszervezetek fogalmát is: ebbe a körbe a sportegyesületek és a sportvállalkozások tartoznak. A sportszervezetek a törvény értelmében sport- és szakszövetségeket hozhatnak létre. Így létrejönnek mind a versenyszerű sport, mind a szabadidősport területén azok a gyűjtőszervezetek, amelyek képesek a közös érdekeket harmonizálni és érvényesíteni a közszféra felé. Az új sportkoncepció alapján a szakszövetségek köztestületi jogállása megszűnik és azok egyértelműen társadalmi szervezetekké válnak. Köztestületként működik viszont a Magyar Olimpiai Bizottság, a Nemzeti Sportszövetség, a Nemzeti Szabadidősport Szövetség és a Fogyatékosok Nemzeti Sportszövetsége.

A törvény a Nemzeti Sportszövetséget, a Nemzeti Szabadidősport Szövetséget, valamint a Fogyatékosok Nemzeti Sportszövetségét összefoglaló néven nemzeti sportszövetségeknek nevezi. A törvény 46-51. §-ai azokat a közös szabályokat tartalmazzák, amelyek hatálya a korábban már említett mindhárom szervezetre egységesen kiterjed. A közös szabályozás kiterjed a gazdálkodással, a szervezeti felépítéssel, valamint a törvényességi felügyelettel kapcsolatos kérdésekre.

A közös szabályozás alapját az jelenti, hogy mindhárom szervezet köztesületi formában működik. Miután e köztestületeket a törvény hozta létre, ezért rendelkezni kellett a törvényességi felügyelettel kapcsolatos kérdésekről is. Az elmúlt évek gyakorlati tapasztalatai azonban bebizonyították, hogy a törvényességi felügyeleti jogkör tartalma nem volt eléggé kidolgozott. A törvény ezen a hiányosságon kíván változtatni.

A nemzeti sportszövetségek felett a törvényességi felügyeleti jogkört az ifjúsági és sportminiszter gyakorolja. A törvény biztosítja számára a feladatok ellátásához szükséges jogkört, de olyan formában, hogy az állami intézkedés a köztestület önkormányzatiságát érdemben ne korlátozza. Abban az esetben, ha a törvényes rend helyreállítása ezt megköveteli, a legszigorúbb önkormányzatiságot korlátozó intézkedések elrendelésére a bíróság jogosult (lásd felügyelő biztos kirendelése). A törvény a felügyelő biztos függetlenségét kellően biztosítja.

XIV. Fejezet

A sportközalapítványok

Az 52. §-hoz

A Wesselényi Közalapítvány, valamint a Mező Ferenc Közalapítvány elsősorban a sport állami támogatási rendszerével összefüggő feladatokat látnak el. Az előbbi szervezet elsősorban a szabadidősport és a sportolók tanulmányaihoz, utóbbi pedig a nyugdíjas olimpiai és világbajnoki érmes sportolók, valamint sportszakemberek támogatását tekinti fő céljának.

XV. Fejezet

A Sport Állandó Választott Bíróság

A 53. §-hoz

A törvény új, és speciálisan csak a sporttal kapcsolatos jogviták eldöntésére hivatott Választott Bírósági rendszer felállítását rendeli el. A Választott Bíróság felállításáról a Nemzeti Sportszövetség gondoskodik. A Választott Bíróság hatásköre kiterjed a szakszövetségek egymás közötti, illetve a Nemzeti Sportszövetséget, a Nemzeti Szabadidősport Szövetséget, a Fogyatékosok Nemzeti Sportszövetségét vagy a Magyar Olimpiai Bizottságot érintő, sporttal kapcsolatos jogvitáira, a szakszövetségek és tagjaik, illetve a tagok egymás közötti - sporttal kapcsolatos - jogvitái, a szakszövetségek és a sportolók, illetve sportszakemberek közötti, sporttal kapcsolatos jogvitákra, valamint a sportszervezetek és a sportolók, illetve sportszakemberek közötti, valamint a sportszövetségek és a sportolók, illetve sportszakemberek közötti, sporttal kapcsolatos jogvitákra. A Választott Bíróság hatásköre kiterjed a sportfegyelmi ügyekre is azokban az esetekben, amikor bírósági eljárásnak helye van.

HARMADIK RÉSZ

AZ ÁLLAM ÉS A HELYI ÖNKORMÁNYZATOK SPORTTAL KAPCSOLATOS FELADATAI

XVI. Fejezet

Az állam sporttal kapcsolatos feladatai

Az 54-58. §-hoz

A törvény által bevezetendő szabályozás alapgondolata a sportágazat szervezeti felépítésben tapasztalható káosz megszüntetése és ezzel egyidejűleg az állami és az önkormányzati szervek, valamint a sportszervezetek közötti hatékony együttműködést biztosító világos rendszer megteremtése.

Az Országgyűlés törvény, vagy határozat formájában megalkotja mindazon döntéseket, amelyek a sporttevékenység gyakorlásának feltételeit befolyásolják.

A Kormány általános koordinációs feladatai mellé finanszírozási, vagyongazdálkodási teendőket is megállapít a törvény. Az Ifjúsági és Sportminisztérium ágazati szerepkörében gondoskodik a sporttal kapcsolatos állami teendők folyamatos megvalósításáról: ennek keretében a miniszter - egyebek között - a központi költségvetési támogatás felhasználására vonatkozó rendeletet ad ki, szervezi a hazai és nemzetközi sportkapcsolatokat.

A törvény az új szervezeti struktúra létrehozásakor figyelembe vette, hogy a sport nemcsak funkcionális, hanem ágazati jelentőséggel is bír, ezért az igazgatási feladatokat a szakminisztérium mellett a helyi önkormányzatok, valamint a megyei (fővárosi) közigazgatási hivatalok látják el. A megyei (fővárosi) közigazgatási hivatalok sporttal kapcsolatos hatósági, információs, ellenőrző feladatokat végeznek. A helyi önkormányzatok ugyanakkor kettős szerepkörben járnak el. Egyrészt az új, a szabadidősport kultúráját megteremteni kívánó sportkoncepciónak megfelelően rendelkeznek mindazon eszközökkel, amelyekkel képesek megvalósítani ezen a téren alkotott elképzeléseiket, másrészt gyakorolják azokat a hatáskörükbe utalt gazdasági-pénzügyi jogköröket, amelyekkel jogszabály felruházza azokat.

XVII. Fejezet

A helyi önkormányzatok sporttal kapcsolatos feladatai

Az 59-61. §-hoz

A törvény az állam sporttal kapcsolatos feladatainak meghatározásán túl nagy figyelmet kíván szentelni a helyi önkormányzatok sporttal kapcsolatos feladatainak meghatározására is. Az önkormányzati feladatok elsősorban a tömegsport (iskolai sport, gyermek, és ifjúsági sport) támogatásában nyilvánul meg. A támogatás egyik lehetséges formája a sportlétesítmények fenntartásával összefüggő egyes feladatok átvállalása. A helyi önkormányzatoknak meghatározó szerepet szán a törvény az egyes sportrendezvények megszervezésében, illetve azok összehangolásában.

NEGYEDIK RÉSZ

A SPORT SZABÁLYOZÁSA ÉS TÁMOGATÁSA

XVIII. Fejezet

Az iskolai és egyetemi sport fejlesztése

A 62-63. §-hoz

A törvény az iskolai tanulók általános egészségi állapotának emelését szükségesnek tartja. E cél megvalósítását az államnak a szabályozás eszközeivel is segítenie kell. Ennek keretében a törvény előírja, hogy új iskola és kollégium létesítésekor a tanulók megfelelő testedzéséhez szükséges feltételeket tornaterem, vagy tornaszoba építésével is biztosítani kell. A törvény ugyancsak kiemelt feladatnak tekinti a felsőfokú tanintézetekben tanulók rendszeres testedzéséhez szükséges feltételek megteremtését.

XIX. Fejezet

Sportlétesítmények

A 64-66. §-hoz

A sportlétesítmények létesítésekor, működtetésekor kiemelt figyelmet kell fordítani mind a sportolók, mind pedig a nézők minél teljesebb körű kiszolgálására. Ennek érdekében az új sportlétesítmény létesítésekor, a meglevők korszerűsítésekor figyelemmel kell lenni az épület építészeti, illetve kommunikációs akadálymentesítésére. Ez magába foglalja az épített környezet kényelmes, biztonságos, önálló használatának biztosítását minden ember számára, ide értve azokat az egészségkárosodott egyéneket vagy embercsoportokat is, akiknek ehhez speciális létesítményekre, eszközökre, illetve műszaki megoldásokra van szükségük. A kommunikációs akadálymentesítés keretében pedig azt kell biztosítani, hogy a fogyatékos személy a sportrendezvény helyszínén információhoz hozzáférhessen, azt érzékelhesse és megfelelően értelmezhesse.

A törvény az állami tulajdonban levő sportlétesítmények esetében az ifjúsági és sportminiszter feladatkörét bővíti akkor, amikor számára az állami tulajdonban levő sportlétesítmények esetében vagyonkezelői jogosítványt biztosít.

Az új szabályozás értelmében arra is lehetőség nyílik, hogy az állami tulajdonban levő sportlétesítményeket értékesítsék. Ebben az esetben viszont garanciális szabályként került megfogalmazásra az, hogy a sportlétesítmény csak a miniszter hozzájárulásával idegeníthető el, illetve terhelhető meg. A szabályozás célja annak biztosítása, hogy az eredetileg sport célú ingatlanok hosszú távon is sport célokat szolgáljanak. Amennyiben erre bármilyen okból nem kerülhet sor, akkor viszont az ingatlan értékestéséből származó bevételt kell a sportlétesítmények építésére, illetve fejlesztésére fordítani.

A kincstári tulajdonban levő sportlétesítményekre a jövőben csak határozott időre, de legfeljebb tíz éves időtartamra köthető bérleti szerződés. A rendelkezés a törvény hatályba lépésekor még érvényes szerződéseket nem érinti, az abban foglaltakat csak a törvény hatálybalépését követően kötött bérleti szerződésekre kell alkalmazni.

XX. Fejezet

A sport állami támogatásának a rendszere

A 67-74. §-hoz

A többcsatornás sportfinanszírozás koncepciója a valóságban a legjobb szándék ellenére is csak a közpénzeket elosztó állami, félállami rendszerek számának növekedését eredményezte, azok megfelelő összehangolása nélkül. A sportról szóló 1996. évi LXIV. törvény, valamint az általa képviselt sportpolitika nem váltotta be az ahhoz fűzött reményeket és nem adott hatékony választ a nemzetközi és belső gazdasági kihívásokra.

A törvény alapvetően változtatja meg a közvetlen állami finanszírozás elosztási mechanizmusát. A kizárólag a futball-mérkőzésekre épülő totó játékadójának száz százaléka a minisztérium költségvetésében felhasználható bevételként jelenik meg, amelyből a minisztérium a Magyar Labdarúgó Szövetség utánpótlás-nevelő, sportiskola-fejlesztő és a szabadidős labdarúgást segítő tevékenységét támogatja.

Az új szabályozás a nem-kormányzati szervezetek rendszerében azért is kíván világos viszonyokat teremteni, mivel az állami és a civil szféra a finanszírozás terén elválaszthatatlanul kapcsolódik egymáshoz. Ezért alapkövetelmény, hogy pontosan nyomon követhető legyen minden, a központi költségvetésből származó pénzügyi forrás felhasználása. Az előterjesztő törekvése az, hogy az állam korábbi elosztó-igazgató funkcióját a sport civil jellegét biztosító, esélyteremtő állami szerep váltsa fel. Az állami támogatást ezért a Magyar Olimpiai Bizottság, a Nemzeti Sportszövetség, Nemzeti Szabadidősport Szövetség és a Fogyatékosok Nemzeti Sportszövetsége a tagszervezeteik között önállóan osztják fel. A szakminiszter rendeletben csak a támogatás feltételeit állapítja meg. A fogyatékosok esélyegyenlőségének megteremtése érdekében azonban a miniszteri rendelet a Fogyatékosok Nemzeti Sportszövetségének nyújtandó támogatást évente összegszerűen is meghatározza.

A törvény a sport egységes állami támogatási rendszerébe foglalva szabályozza a kiemelkedő sporteredményeket elérő sportolók, illetve özvegyeik és edzőik részére nyújtott támogatást.

XXI. Fejezet

A sporttal kapcsolatos szerződések, valamint a közvetítési jogok hasznosítása

A 75-77. §-hoz

A sporttal kapcsolatos egyes szerződések, valamint a közvetítési jogok hasznosítása szervesen illeszkedik a sport finanszírozási rendjébe. Amíg a XX. fejezetben foglaltak a sport állami támogatási rendszerének alapelemeit rögzítik, addig a XXI. fejezet annak jogi feltételeit kívánja megteremteni, hogy a magántőke üzleti megfontolásokból jogilag megfelelően szabályozott feltételek mellett fektessen be a sportba.

A törvény mindezekre figyelemmel külön is szabályozza a szponzorálási, valamint az arculatátviteli (piacépítési) szerződést. E két szerződéstípus szorosan kapcsolódik a támogató szervezetek marketing tevékenységéhez. Egy-egy sportoló, vagy sportszervezet ugyanis éppen a kiemelkedő sporteredményei miatt olyan hazai, illetve nemzetközi elismertségre tehet szert, amelyet ha egy adott támogatóval összekapcsolnak, az anyagi előnyt is jelenthet a szponzorálónál, amelynek fejében az érintett sportolót, illetve sportszervezetet a jobb felkészülés és eredményesség érdekében támogatásban részesíti. A televíziós, illetve rádiós közvetítések engedélyezési jogának hasznosításával foglalkozó 77. § régi szabályozási hiányt pótol. A törvény értelmében az érintett szakszövetségek szabályozási hatáskört kapnak. Annak érdekében, hogy a lakosság széles körét érdeklő sportesemények kellő nyilvánosságot kapjanak, a törvény ezen események közvetítési jogát csak olyan műsorszolgáltató számára biztosítaná, amely közszolgálati feladatok ellátásán túlmenően legalább az ország kilencven százalékában fogható.

XXII. Fejezet

Sportrendezvény szervezése

A 78-87. §-hoz

Az új sportügyi szabályozási rendszer a nézőtéri biztonság kérdését - a nemzetközi tapasztalatokat is figyelembe véve - átfogóbb, általánosabb keretek között, a sportlétesítmények biztonságával, működtetési rendjével összhangban, a korábbi szakmai elvárásoknak megfelelően törvényi szinten rendezi.

A sportrendezvényeken tapasztalható erőszak megfékezése érdekében a már megtett jogalkotói intézkedések [a sportesemények rendezéséről és a nézők biztonságáról szóló 28/2000. (III. 8.) Korm. rendelet] kiteljesítéseként a törvény bevezeti a sportrendezvény látogatásától eltiltás intézményét és számos követelményt ír elő a szervezés feltételeként.

A generális és speciális prevenció eszközeként egyaránt szükséges, hogy a rendzavaró cselekménye elkövetése miatt megfelelő szankcióval legyen sújtható. Ezért elkerülhetetlen a kitiltást intézkedésként a szabálysértésekről szóló 1999. évi LXIX. törvényben megfogalmazni. A javasolt intézkedések akkor válnak teljessé, ha a szabálysértési joganyag kiegészül a büntető jogszabályok további szigorításával.

A törvény a nézőtéri erőszak megelőzése érdekében a sportrendezvény felelősségét pontosító rendelkezéseket tartalmaz. Ugyancsak szerepelnek a törvényben mindazok a szabályok, amelyek a nézőknek a sportrendezvény helyszínén való tartózkodásával vannak összefüggésben. A törvény végezetül arra is lehetőséget ad a szervezőnek, hogy megfelelő biztonságú beléptető rendszert működtessen, illetve hogy folyamatosan optikai megfigyelés alatt tartsa a nézőket. A szabálysértési hatóság arra is felhatalmazást kapott, hogy minden olyan személy esetében, akit a sporteseményről, vagy a sportlétesítményből a szabálysértési eljárás keretében kitiltottak, e személyekkel kapcsolatos legfontosabb, az azonosításukhoz elengedhetetlenül szükséges adatokat kérelemre a szervező rendelkezésére bocsássa, aki azt köteles az adatvédelmi szabályok betartásával kezelni.

-----STARTING---POINT---VEGE---

ÖTÖDIK RÉSZ

ÉRTELMEZŐ ÉS ZÁRÓ RENDELKEZÉSEK

A 88-101. §-hoz

A törvény jelentős hiányt pótol a sportágazat alapvető szakkifejezéseinek jogi megfogalmazásával.

A jogalkalmazás megkönnyítése, illetve megfelelő felkészülés biztosítása érdekében egyes rendelkezések kötelező alkalmazását a törvény a hatálybalépéstől eltérő, későbbi időpontra írja elő.

A törvény átmeneti rendelkezéseket is rögzít annak érdekében, hogy az új sportszervezeti rendszer létrehozására megfelelő idő álljon rendelkezésre.

A sportágazatra vonatkozó teljes joganyag kidolgozása céljából számos, a sporttal kapcsolatos részterületet kormány-, valamint miniszteri rendeletben szükséges szabályozni. A szakterületi érintettség miatt a rendeletek megalkotásáért elsősorban az ifjúsági és sportminiszter felelős.

Az új sportszabályozási rendszer és a hatályos jogszabályok közötti összhang megteremtése, valamint a nem megfelelően részletes tartalmú jogszabályok kiegészítése miatt több törvényt indokolt módosítani.

Az állami vagyon gazdaságos és célszerű hasznosítása érdekében szükséges az egyes sportcélú ingatlanok tulajdoni helyzetének rendezéséről szóló 1996. évi LXV. törvényt módosítani. A módosítás célja, hogy az ingatlan sportcélú hasznosítására előírt kötelezettség teljesítése során a sportcélú ingatlant ingyen megszerző helyi önkormányzat az ingatlant a szerzésig használó sportszervezet érdekeire is figyelemmel legyen és a sportszervezet az ingatlan használata tekintetében ne kerüljön hátrányosabb helyzetbe amiatt, hogy az ingatlan tulajdonosa megváltozott. E cél elérésére a törvény a tulajdonjog-átruházási szerződés megkötésének feltételéül szabja a helyi önkormányzat (önkormányzati társulás) és a sportszervezet között az ingatlan sportcélú használatának módjára vonatkozó megállapodás meglétét.

Az egyes sportcélú ingatlanok tulajdoni helyzetének rendezéséről szóló 1996. évi LXV. törvény nem tartalmaz eljárási szabályokat az ingyenesen tulajdonba adott sportcélú ingatlanok elidegenítésének vagy megterhelésének méltányosságból való engedélyezésére vonatkozó eljárásra. Ez a gyakorlatban nehézségeket okoz, ezért ezeket az eljárási szabályokat részben a sporttörvényben, részben alacsonyabb szintű jogszabályban meg kell alkotni.

A méltányosság gyakorlásának esetei közé indokolt egy igen gyakori célt újabb igénylési jogalapként beépíteni. Ez az az eset, amikor az ingyenesen szerzett egykori állami tulajdonú ingatlan elidegenítéséhez vagy megterheléséhez az ifjúsági és sportminiszter hozzájárulását a helyi önkormányzat szociális, egészségügyi, oktatási vagy művelődési feladatainak megvalósítása érdekében kérik.

A sportrendezvényeken tapasztalható erőszak megfékezése érdekében a már megtett jogalkotói intézkedések kiteljesítéseként, a sportrendezvények biztonságának szavatolására megfogalmazott szabályokkal összhangban módosítani szükséges a szabálysértésekről szóló törvényt is, bevezetve a kitiltás intézkedést.

A törvény összeférhetetlenségi szabályként rögzíti, hogy a köztestületek és a sportközalapítványok vezető testületeiben az országgyűlési képviselők nem viselhetnek tisztséget. Ezért indokolt módosítani az országgyűlési képviselők jogállásáról szóló 1990. évi LV. törvényt.

Egyes sportágakban (például művészi torna, úszás) a hivatásos sportoló életkora miatt nem lehet munkaviszony alanya. Így a sportszervezetével munkaszerződés helyett megbízási szerződést kell kötnie. Ehhez azonban módosítani szükséges az 1998. évi XXIII. törvényt, amely a fiatalkorú munkavállalók munkajogi védelmére vonatkozó szabályokat terjeszti ki a fiatalkorúak munkavégzésre irányuló egyéb jogviszonyok keretében történő foglalkoztatására.

A csődeljárásról, a felszámolási eljárásról és a végelszámolásról szóló 1991. évi IL. törvény csőd- és felszámolási eljárásra vonatkozó rendelkezéseinek a sportegyesületekre való alkalmazása miatt szükséges módosítani a törvény vonatkozó rendelkezéseit.