1991. évi XXXIII. törvény indokolása

egyes állami tulajdonban lévő vagyontárgyak önkormányzatok tulajdonába adásáról

-----STARTING---POINT---ALTALANOS--- 

A helyi önkormányzatokról szóló törvény (a továbbiakban: Öt.) értelmében a természetvédelmi területeket és a műemlékileg védett ingatlanokat kivéve, a megszűnt tanácsok és szerveik, valamint intézményeik kezelésében lévő állami tulajdonú ingatlanok, erdők, vizek, illetve a pénz- és értékpapírok az Öt. hatálybalépése napján, vagyis 1990. szeptember 30-án a törvény erejénél fogva az önkormányzatok tulajdonává váltak. Ennek megfelelően az az önkormányzat vált a tanács és szervei, valamint intézményei kezelésében lévő állami ingatlan tulajdonosává, amely e szervek jogutódja. A közös tanács, végrehajtó bizottsága, szakigazgatási szerve és intézménye kezelésében lévő ingatlanok a közös tanácshoz tartozó települések önkormányzatainak egyenlő arányú tulajdona lett.

Az Öt. felhatalmazta a Kormányt, hogy külön törvényben meghatározott állami tulajdonban lévő földek, erdők, más ingatlanok, vizek, valamint az összes természetvédelem alatt álló területek és műemlékileg védett épületek, építmények, területek, továbbá a közművek létesítményei és a tanácsi alapítású közüzemek, költségvetési üzemek vagyonának önkormányzati tulajdonba adására, önkormányzatok és a vállalatok közötti megosztására megyei (fővárosi) vagyonátadó bizottságokat (a továbbiakban: bizottság) hozzon létre.

A Javaslat az Öt. 107. §-ának (3) bekezdésében említett egyik „külön törvénynek” minősül. Azért az egyik „külön törvény”, mert ennek megalkotásával még nem zárul le az önkormányzatok vagyoni viszonyait kialakító munka. Egy törvény keretei között ugyanis ez idő szerint nem oldható meg valamennyi szabályozási feladat, mivel az önkormányzati tulajdon teljes körének kialakítása az átfogó tulajdoni reform részeként történhet, s még függvénye más társadalmi és gazdasági kérdések rendezésének is.

Az önkormányzatok tulajdonába kerülő teljes vagyoni kör meghatározása szoros összefüggésben van például a termelőszövetkezeti- és a földtulajdon szabályozásával, a kincstári vagyonról szóló törvénnyel, társadalmi szervezetek által használt ingatlanok tulajdoni viszonyainak alakulásával. Befolyásolja az önkormányzatok vagyonának körét a privatizáció menetrendje és egyes területeken - pl. az energiaközművek esetében - a gazdálkodó szervezetek átalakulásának módja és üteme. Ugyanakkor, ha e törvény megalkotásával nem is fejeződött be az állami tulajdon önkormányzatok részére való átadása, az állami és a helyi önkormányzatok közötti tulajdonmozgás jelentős hányadát lezárja. Az önkormányzatok tulajdonába kerül annak az állami vagyonnak a döntő többsége, amely önkormányzati közszolgáltatásokat, illetve a közhatalmi helyi feladatok ellátását hivatott szolgálni.

A Javaslat „külön törvényi” funkcióján túl konkretizálja, hogy az Öt. értelmében az önkormányzatokat megillető vagyoni körből, mely tulajdonokat, mely önkormányzatoknak adják át a bizottságok. Elvégzi az önkormányzati tulajdonszerzéssel és átadással összefüggésben felmerülő jogszabály-módosításokat, -kiegészítéseket.

A Javaslat az önkormányzatoknak átadandó vagyontárgyak körének meghatározásánál és a vagyon átadási eljárás szabályozásánál az alábbi szempontokat követi:

Főszabályként a megszűnt tanácsok érdekeltségébe tartozó - tanács és szervei, intézményei, valamint a tanácsok által közüzemi célra alapított vállalatok kezelésében álló - állami vagyon önkormányzati tulajdonáról rendelkezik, s csak kivételesen von be más szerv kezelésében lévő vagyont. A vagyon átadása ellenérték nélkül történik.

A Javaslat figyelembe veszi azokat a parlamenti döntéseket, amelyek az önkormányzatok gazdasági szerepvállalásának, vállalkozásának lehetőségeit meghatározzák. Nevezetesen, hogy a helyi önkormányzatokról szóló törvény annak az állami vagyonnak az önkormányzatok tulajdonába adását irányozza elő, amely az önkormányzatokra háruló közszolgáltatások feltételét biztosítja.

A Javaslat határozza meg, hogy a vagyont melyik önkormányzat tulajdonába kell adni, s vagyonátadó bizottságnak főszabályként csak a törvény keretei között ad lehetőséget döntésre. Módot ad arra is, hogy vagyon tulajdonosát az önkormányzatok megállapodása határozza meg. Ilyen esetben a bizottságnak e megállapodások alapján kell döntést hozni a tulajdonba adásról.

A tulajdonos önkormányzatok kijelölésénél figyelembe veszi a vagyon működtetésének gazdaságossági, műszaki elemeit, a feladat- és hatáskörök, valamint az ezek gyakorlásához szükséges anyagi feltételek közötti összhang követelményét; a törvény alapján a vagyon tulajdonára jogosult önkormányzatot nem kötelezi a vagyon tulajdonjogának elfogadására, ha a működtetése, fenntartása számára többletkiadással járna; biztosítja ugyanakkor, hogy állami vagyon átmenetileg se maradjon gazdátlanul.

A Javaslat lehetővé teszi, hogy az önkormányzatot megillető vagyon átadása - a tulajdonjog ingatlannyilvántartásban történő átvezetése - egyszerűsített eljárásban történhessen.

-----STARTING---POINT---RESZLETES---

Az 1-2. §-okhoz

Az Öt. 107. §-a (1) bekezdésének e) pontja értelmében az állam tulajdonából az önkormányzatok tulajdonába kerülnek a tanácsi, illetve a tanácsi ingatlankezelő szervek kezelésében lévő állami bérlakások. E bérlakások közül a tanácsok és szerveik, valamint intézményeik kezelésében álló - ideértve a költségvetési üzemek által kezelt bérlakásokat is - az Öt. 107. §-ának (2) bekezdése - az Öt. hatálybalépésének napjával - már az önkormányzatok tulajdonába adta. Ezért a Javaslatnak csak az ingatlankezelő szervek kezelésében lévő bérlakások, illetve a tanácsok és szerveik, valamint intézményeik, és a költségvetési üzemek által kezelt műemlék épületben található bérlakások önkormányzatok tulajdonába adását szabályozza. Pontosabban azokat, amelyeknek kezelőjeként az ingatlannyilvántartásban az említett szervek vannak bejegyezve.

A Javaslat, bár az Öt. nem irányozza elő önkormányzatok tulajdonába adásukat, a nem lakás céljára szolgáló helyiségekre vonatkozóan a lakásokkal együtt tartalmaz szabályokat. A nem lakás céljára szolgáló helyiségek ugyanis rendszerint a lakásokkal azonos épületben vannak, továbbá a lakásokat és nem lakás céljára szolgáló helyiségeket az ingatlankezelő szervek egyaránt elkülönített vagyonként kezelik és tartják nyilván, nem tartoznak az ingatlankezelő szervek vagyonához.

A Javaslat értelmében az ingatlankezelő szerv kezelésében lévő lakások és nem lakás céljára szolgáló helyiségek - főszabályként - a törvény erejénél fogva kerülnek át önkormányzat tulajdonába.

A Javaslat szerint azok a lakások, és nem lakás céljára szolgáló helyiségek - épületrészek - amelyek az ingatlankezelő szerv kezelésében lévő épületben vannak, de nem az ingatlankezelő szerv, hanem más állami szerv kezelésében állnak (vagyis több szerv kezelésében lévő épületről van szó) nem kerülnek önkormányzat tulajdonába sem a törvény erejénél fogva, sem a bizottság döntésével. Az ilyen épületrészek állami tulajdonban maradnak, s értelemszerűen nem kerül önkormányzat tulajdonába az az állami tulajdonú földhányad, amely a más állami szerv kezelésében lévő épületrészre esik. Ugyanígy a más állami szerv kezelésében lévő lakásokra és nem lakás céljára szolgáló helyiségekre jutó közös használatra szolgáló helyiség és terület sem. [1/1971. (II. 8.) ÉVM rendelet 10. §-a.] Közös tulajdon esetén a tulajdonos társak hányada az épülethez tartozó földre, valamint a közös használatra szolgáló helyiségre és területre is kiterjed.

Vagyonátadó bizottság közreműködésével azok a lakások és nem lakás céljára szolgáló helyiségek kerülnek önkormányzat tulajdonába, amelyeknél az ingatlankezelő szerv kezelői jogára, illetve a fekvés szerinti illetékességre alapozott tulajdonszerzési mód nem alkalmazható.

Az ingatlankezelő szerv kezelésében lévő bérlakások és nem lakás céljára szolgáló helyiségek - a Javaslatban szereplő kifejezéssel: épületek, épületrészek - döntő hányada a fekvésük szerinti illetékes települési önkormányzat tulajdonába kerülnek. Ez a szabály azoknál az épületeknél, épületrészeknél nem érvényesül, amelyeket önkormányzat vagy intézménye, illetve közüzeme használ.

A feladat- és hatáskörök, valamint a gyakorlásukhoz szükséges vagyoni feltételek közötti összhang követelményére figyelemmel az ilyen épület esetében az a célszerű, ha az az önkormányzat válik tulajdonosává, amelyik az épületben végzett közszolgáltatást biztosítja, illetve közhatalmi helyi feladatot lát el. Ennek az elvnek az érvényesítése csak úgy lehetséges, hogy a Javaslat - a törvény további rendelkezéseinél alkalmazott megoldástól eltérve - nem a kezelői jogra, illetve jogutódlásra alapozva, hanem a használó önkormányzati szervekhez igazodva jelöli ki a tulajdonos önkormányzatot.

A Javaslat 2. §-ának (2) bekezdése szerint az ingatlankezelő szerv kezelésében lévő azon épületet (épületrészt), amelyet önkormányzat közüzeme használ, a közmű felügyeletét ellátó önkormányzat tulajdonába kell adni. E rendelkezés a közfunkció ellátásához szükséges vagyon önkormányzat tulajdonba adására vonatkozó elvvel van összhangban. A több települést ellátó nem fővárosi közüzemek vagyonátadása során e szabály azonban nem érvényesíthető automatikusan. A közüzem felügyeletét a törvény hatálybalépésekor ellátó önkormányzat ugyanis nem feltétlenül lesz tulajdonosa a közüzem vagyonának. Így, ha az ingatlankezelő szerv által kezelt, de a közüzem által használt épület (épületrész) a tulajdonába kerülne, az ellentétes volna a vagyonátadás céljával. Ezért a törvény 2. §-a (2) bekezdésének helyes értelmezése szerint az épület (épületrész) önkormányzat tulajdonába adásáról akkor lehet dönteni, ha a közüzem saját vagyonáról már döntés született és kijelölésre kerül(nek) az alapítói jogot gyakorló önkormányzat(ok). Az alapítói jogot gyakorló önkormányzatok ugyanis a közüzem vagyonát megszerző önkormányzatok lesznek, így a közüzem által használt - ingatlankezelő szerv kezelésében lévő - épületet (épületrészt) is az ő tulajdonukba kell adni, éspedig olyan arányban, amilyen arányban a közszolgáltatást igénybe veszik.

Ugyancsak a feladatok, valamint az ellátásukhoz szükséges vagyoni feltételek összhangjának megteremtése érdekében mondja ki a Javaslat, hogy nem adható át önkormányzat tulajdonába az ingatlankezelő szerv által kezelt épület vagy épületrész, ha azt korábban tanács vagy intézménye használta, de e törvény hatálybalépésekor nem törvényben vagy kormányrendeletben meghatározott önkormányzati feladat- és hatáskör gyakorlását szolgálja. Ez a szabály a megszűnt tanácsi szervek, illetve intézményeik egyes funkcióit átvevő államigazgatási szervek, állami költségvetési intézmények és a köztársasági megbízott működéséhez szükséges elhelyezési feltételeket biztosítja. A felsorolt szervek az épületek olyan hányada felett rendelkezhetnek, mint amilyen mértékben jogelődeik az épületeket feladataik ellátásához használták. A Javaslat 2. § (4) bekezdése állítja fel ezt a korlátot, amikor visszautalva a 2. § (3) bekezdésére úgy rendelkezik, hogy a tevékenység szerint illetékes miniszter a korábban tanács és szervei, valamint intézményei feladatainak végzéséhez használt, de önkormányzat vagy intézménye által már nem gyakorolt funkciót szolgáló épületek, épületrészek kezelésének átadását kérheti. Értelemszerű feltétel, hogy az épületet (épületrészt) a szóban forgó állami szervek is használják. Ha más szerv vagy személy használja, a kezelői jog átvétele nem ad jogot a használati vagy bérleti jog kártalanítás nélküli megszüntetésére. A térítés nélküli használatba adásra csak az önkormányzat köteles. Megszorítás az is, hogy jogutódlás címén csak tanács vagy intézménye feladatait ellátó államigazgatási szervek, pl. centrális alárendeltségű szervek; állami költségvetési intézmények, pl. a Területi Államháztartási és Közigazgatási Információs Szolgálat (TÁKISZ) és a köztársasági megbízottak hivatalai elhelyezéséhez szükséges épületek (épületrészek) kezelésének átvételéről lehet szó.

Tevékenység szerint illetékes miniszternek az államigazgatási szervek és az állami költségvetési intézmények ágazati, szakmai irányítását végző minisztert kell tekinteni. Pl. a földhivatalok tekintetében a földművelésügyi miniszter, a köztársasági megbízottak, a TÁKISZ esetében pedig a belügyminisztert.

Arról van tehát szó, hogy az ingatlankezelő szerv kezelésében lévő azon épületek (épületrészek) nem kerülnek az önkormányzatok tulajdonába, amelyeket:

- a megszűnt tanács és szervei, valamint intézményei használtak;

- de a vagyontörvény hatálybalépésekor már nem a képviselőtestület és szervei, illetve az önkormányzat által biztosított közszolgáltatások céljára szolgálnak, hanem állami szervek feladatainak ellátásához;

- feltéve, hogy a kezelői jog átadását a tanács és szervei, valamint intézményeik feladatait jogutódként ellátó állami szerv tevékenysége szerint illetékes miniszter a bizottságtól határidőben kéri.

A többi épületrész az ingatlankezelő szervek kezelésében lévő épületekre (épületrészekre) vonatkozó szabályoknak megfelelően kerül átadásra az önkormányzatok tulajdonába.

Ha az épületben különböző önkormányzatok által biztosított közszolgáltatások céljára szolgáló helyiségek vannak, az épületet értelemszerűen közös tulajdonukba kell adni.

A Javaslat a Fővárosi Ingatlankezelő Vállalat kezelésében lévő lakásokat és nem lakás céljára szolgáló helyiségeket a fővárosi önkormányzat tulajdonába adja, mert ezek több kerület, illetőleg a főváros egészének érdekében kerülnek hasznosításra. A közüzemek jogutódlására vonatkozó szabályból is az következne, hogy e vállalat vagyona a főváros tulajdonába kerül. Az említett lakások és helyiségek a bizottság döntésével kerülnek a főváros tulajdonába, mert ingatlannyilvántartási szempontból a törvény erejénél fogva történő tulajdon átadás nem oldható meg.

A 3-6. §-okhoz

Az Öt. 107. §-a (3) bekezdése értelmében „az összes természetvédelem alatt álló területek és műemlékileg védett épületek, építmények, területek” a vagyonátadó bizottság közreműködésével kerülnek az önkormányzatok tulajdonába. A tervezet azt határozza meg, hogy konkrétan mely védett állami ingatlanok adhatók önkormányzatok tulajdonába.

A védett épületek legszélesebb köréről, a műemlékké nyilvánított, a műemlék jellegű és a városképi szempontból védett épületekről van szó. A műemlékek közül azok adhatók át az önkormányzat tulajdonába, amelyekre a tanácsnak vagy intézményének, illetve a tanácsi közüzemnek, valamint a költségvetési üzemnek kezelői joga van az ingatlannyilvántartásba bejegyezve, feltéve, hogy a tulajdonba adással a környezetvédelmi és területfejlesztési miniszter egyetért. A miniszter egyetértési jogának biztosítása a műemlékvédelmi érdekek védelmét szolgálja. A Javaslat a minisztert felhatalmazza, hogy egyetértését feltételekhez kösse. A feltételek között az épület védettségével, fenntartásával, felújításával, használati módjával kapcsolatos kikötések lehetnek.

Az önkormányzat tulajdonába átadható műemlék ingatlanról a benne lévő helyiségek jellege, illetve az ingatlanban működő szervezet vagyonára vonatkozó rendelkezések alapján kell dönteni. Előfordulhat, hogy az épületrészt az önkormányzat hasznosítja. Bérbe adja alapítványnak, gazdasági társaságnak, önkormányzati érdekképviseletnek. Ilyen esetekre mondja ki a törvény, hogy az önkormányzat által hasznosított épületrészt olyannak kell tekinteni, mintha az önkormányzat használná.

A bizottságnak az önkormányzatok közös tulajdonába kell átadni a műemlék ingatlant, ha a megszűnt közös tanács és szervei, illetve intézménye, valamint költségvetési üzeme kezelésében áll, feltéve, hogy az épületben 1975. január 1. napja óta a közös tanács költségvetési eszközeinek felhasználásával jelentős értéknövelő beruházást végeztek. A Javaslat ezért 15 évre visszamenően írja elő a közös beruházások figyelembevételét, mert más jogszabályok általában ugyancsak ilyen időtartamhoz fűznek jogkövetkezményeket. Az, hogy mi minősül jelentős beruházásnak, a konkrét esetben lehet megítélni. E tekintetben a bizottságoknak mérlegelési joguk van. Jelentős beruházás lehet például új épületszárny építése, az épület teljes felújítása, tetőzetének kicserélése. Ha az épületben több intézmény működik (pl. levéltár, középiskola, képviselőtestület hivatala), értelemszerűen az önkormányzatok közös tulajdonába kell adni.

A feladat- és hatáskörök, valamint a gyakorlásukhoz szükséges vagyoni feltételek közötti összhang elve alapján a műemlék épület nem adható az önkormányzat tulajdonába, ha nem az önkormányzat számára törvényben, illetve kormányrendeletben meghatározott feladatok ellátását szolgálja. Pl. a műemlék ingatlanban működő szervezet centrális alárendeltségű államigazgatási szervnek minősül.

Vannak olyan műemlékek, amelyeknek a használója nem nevesíthető. Pl. kutak, szobrok, romok. Ezek a fekvésük szerinti települési (kerületi) önkormányzat tulajdonába kerülnek átadásra. Ha azonban pl. nem települési önkormányzat tulajdonában lévő területen vannak, hanem megyei intézmény területén, s a kérdéses földterület alkotórészének minősülnek a műemlék építmény osztja a terület tulajdoni helyzetét.

A 7-8. §-okhoz

A természetvédelemről szóló jogszabályok értelmében az oltalom alatt lévő földterület országos jelentőségű és helyi jelentőségű védett természeti terület lehet. A több mint 600 ezer hektár természetvédelmi oltalom alatt álló földterület olyan kiemelkedő értéket képvisel, amelynek megóvásához, fenntartásához és fejlesztéséhez nemzeti érdekek fűződnek. E területek védelme a tulajdoni viszonyoktól független. Előfordulhatnak azonban olyan sajátos esetek, amikor az egységes, szakszerű és biztonságos védelem csak úgy oldható meg, ha állami tulajdonban maradnak, a miniszter megtilthatja önkormányzat tulajdonba adását. Ezt azonban a Javaslat csak külterületen lévő védett természeti területen teszi lehetővé. Belterületen minden olyan védett természeti terület önkormányzat tulajdonába adható, amelyekre a tanácsnak vagy intézményének, közüzemének stb. a kezelői joga van bejegyezve az ingatlannyilvántartásba.

Előfordulhat, hogy az említett szervek kezelésében lévő önkormányzat tulajdonába átadható védett természeti terület megóvása, fenntartása, hasznosítása szempontjából kedvezőbb, ha nem az önkormányzat tulajdonába kerül. Pl. jelentős költséggel őrizhetők meg a terület értékei vagy a védett terület más szerv kezelésében álló védett területhez csatlakozik. Ebben az esetben a miniszter kérésére, az önkormányzat és az állami szerv egyetértésével a bizottság nem önkormányzat tulajdonába, hanem az állami szerv kezelésébe adja. A Javaslat a 8. §-a értelmében a kezelés átadása az állami ingatlanok kezeléséről szóló jogszabályok alkalmazásával történik. Ami azt jelenti, hogy az önkormányzat a kezelői jog ellenértékére igényt tarthat.

A 9-10. §-okhoz

Azok a bel és külterületi földek, erdők, amelyek tanács és szervei, valamint intézményei kezelésében álltak, az Öt. hatálybalépésének napján az önkormányzatok tulajdonába kerültek.

A közüzemek által kezelt földek egyik fajtáját az építési telkek és mezőgazdasági művelés alatt álló földek képezik, amelyekkel a kezelők a tanácsi testületek döntése alapján rendelkezhettek. A földek másik része a közüzem működését szolgáló telephely, tárolás, raktározás céljára használt terület. A harmadik csoportba a közüzemek által üzemeltetett közművek elhelyezésére szolgáló földek és a közművek védőterületei tartoznak. Mindhárom kategóriában előfordulnak természetvédelem alatt álló területek. E földek önkormányzatok tulajdonba adására vonatkozó szabályok a 9-10. §-ban és a „Közüzem vagyona”, valamint „Az egyes fővárosi területekre vonatkozó rendelkezések” címszó alatt találhatóak.

Az ingatlankezelő szerv kezelésében lévő építési telket, mezőgazdasági művelési és az egyéb beépítetlen földet a fekvése szerint illetékes önkormányzat tulajdonába kell átadni.

A közüzem működését biztosító műhelyhez, telephelyhez, raktárhoz, valamint a közművekhez tartozó földeket pedig az az önkormányzat kapja meg, amely a közüzem és közmű tulajdonosává válik.

Az ingatlankezelő szervek is közüzemek. Így, amikor a Javaslat külön nem említi az ingatlankezelő szervet, e szervre megfelelően alkalmazni kell a közüzemre vonatkozó szabályokat. A Javaslat az ingatlankezelő szervre, illetve az általa kezelt ingatlanokra azért tartalmaz a többi közüzemtől eltérő rendelkezéseket, mert az ingatlankezelő szerv esetében az általa kezelt ingatlanok köre elkülönül. A rendeltetésszerű tevékenységét szolgálókra, másrészt azokra az ingatlanokra, amelyet nem saját vagyonként, hanem attól elkülönítetten kezel (lakások, helyiségek, földek). E kétféle ingatlanvagyon különböző szempontok alapján kerül önkormányzatok tulajdonába.

Az Öt. 107. §-a (5) bekezdése szerint a „vagyonátadó bizottság döntésével a helyi önkormányzat tulajdonába kerül az e törvény kihirdetése napján az önkormányzat belterületéhez tartozó állami tulajdonban lévő föld, a kizárólag állami tulajdonba kerülő földek kivételével”.

Azt, hogy földek közül melyek képezik az állam kizárólagos tulajdonát, az állami tulajdon egészére kiterjedő - például a kincstári vagyon körét szabályozó - törvények határozhatják meg. A Javaslat ezért csak arra vállalkozhatott, hogy megjelölje azokat a földeket, amelyekről már most megállapítható: nem indokolt az állam kizárólagos tulajdonaként számításba venni, így azok az önkormányzatoknak átadhatók.

A kincstári vagyon tárgyaiként figyelembe veendő beépítetlen belterületi földek mellett a Javaslat azok önkormányzat tulajdonba adását nem teszik lehetővé, amelyek műszaki, fizikai egységet képeznek a beépített földdel. Abban az esetben ugyanis, ha a beépített föld mellett, azzal szoros funkcionális egységében önálló ingatlanként nyilvántartott beépítetlen föld van, az önkormányzat tulajdonába adása a használatra nézve problémákat okozhatna, mert pl. bekerített gyárudvar esetén a beépített föld és a beépítetlen rész tulajdonjoga különválna.

A 10. § (1) bekezdése szerint a beépítetlen belterületi föld az önkormányzat kérelmére adható tulajdonába. A törvényi feltételek fennállása esetén a bizottság a kérelem teljesítését nem mérlegelheti. A kérelem benyújtására az eljárás egyszerűsítése miatt van szükség, az önkormányzat van ugyanis abban a helyzetben, hogy a 10. § hatálya alá tartozó földek körét megállapítsa.

A beépítetlen föld a kezelő szerv vagyonában képviselt arányában, de legfeljebb a beépítetlen föld forgalmi értékének erejéig a tulajdonos önkormányzat kezesként felel a kezelőt terhelő tartozásért. Célszerű ezért, ha a beépítetlen föld forgalmi értékéről és a kezelő vagyonában képviselt arányáról a vállalat és az önkormányzat megállapodnak, s költségkihatásai miatt csak a legszükségesebb esetben kerül sor vagyonértékelésre.

A 11-14. §-okhoz

Az Öt. 107. §-a (1) bekezdésének b) pontja értelmében a tanácsok által alapított és a tanácsok felügyelete alatt álló közüzemi célra alapított állami gazdálkodó szervezetek, továbbá a költségvetési üzemek vagyona és az e szervezetekből átalakuló gazdaságokban az államot megillető vagyonrész az állam tulajdonából az önkormányzat tulajdonába kerül. A 107. § (1) bekezdése c) pontja alapján ugyancsak az önkormányzatok tulajdonába kerülnek a lakossági szükségleteket kielégítő közművek építményei, vonalas létesítményei, berendezései a település belterületi határán belül, az állam kizárólagos tulajdonába tartozó létesítmények kivételével. A 107. § (3) bekezdése szerint az említett szervezetek vagyonának önkormányzati tulajdonba adásáról, valamint a vagyon önkormányzatok és vállalatok közötti megosztásáról a bizottságok döntenek.

A költségvetési üzemek kezelésében lévő ingatlanok nem vagyonátadással kerülnek önkormányzati tulajdonba, mert az Öt. 107. §-ának (2) bekezdésének alkalmazása során intézménynek minősültek, így a kezelésükben lévő ingatlanok az Öt. 107. §-ának (2) bekezdése alapján már az önkormányzat tulajdonát képezik.

A Javaslat csak a közcélú vízilétesítmények és víziközművek önkormányzati tulajdonába adásáról rendelkezik.

Valamennyi lakossági szükségletet kielégítő közmű önkormányzati tulajdonát azért nem szabályozhatja, mert egyes közművek az önkormányzati tulajdon szempontjából külön nem kezelhetők. Pl. a villamos energiát, a gázt szolgáltató közművek. Ezek tulajdoni kérdéseit a rendszerek egészére kell szabályozni, amelyre később kerül sor.

Az a közüzemi célra alapított állami vállalati vagyon kerül átadásra az önkormányzatok tulajdonába, amelyet tanács alapított. A tanács általi alapítást azonban nem indokolt szó szerint értelmezni. Előfordulhatott ugyanis, hogy a vállalatot nem a tanács, hanem a minisztérium alapította, s később az alapítói jogokat átadta a tanácsnak. Az ilyen közüzemi vállalatot is olyannak indokolt tekinteni, mint amelyet tanács alapított. Ugyanez a helyzet azon vállalataik esetében is, amelyeket annak idején államosítottak és a tanácsok felügyelete alá helyeztek. A lényeg, hogy a közüzemi tevékenységet folytató vállalat az Öt. hatálybalépésekor tanács felügyelete alatt állt-e vagy sem.

Főszabályként a tanácsi közüzemek teljes vagyona az önkormányzatok tulajdonába kerül. A Javaslat általában azt az elvet érvényesíti, hogy a közművagyon annak a településnek a tulajdonába kerüljön, amelyen a közszolgáltatást biztosítja. S több önkormányzat vagy a megyei önkormányzat akkor váljon a közművek tulajdonosává, ha az ellátással kizárólagosan érintett település a tulajdonjogra nem tart igényt, illetve a közmű több önkormányzatot lát el. Ez utóbbi esetben a közműnek a több települést kiszolgáló része kerülhetne az önkormányzatok közös tulajdonába.

Az ún. nem közművagyonból a települést ellátó működtető vagyon kerülhet az érintett önkormányzat kizárólagos tulajdonába. A több település közszolgáltatásában résztvevő működtető vagyonrészek pedig a megyei vagy több önkormányzat tulajdonába.

A vagyoni értékű jogok és üzletrészek (részvények), valamint az ún. vállalkozói vagyon - ha az önkormányzatok másként nem állapodnak meg - a közszolgáltatásban való részesedés arányában kerülnek az önkormányzatok közös tulajdonába. Ha pedig közművagyon (vagyonrész) a megyei önkormányzat tulajdonába kerül, a vagyoni értékű jogok, az üzletrészek (részvények), illetve a vállalkozói vagyon - a közmű által nyújtott közszolgáltatás arányában - a megyei önkormányzatot illeti meg.

A különböző jellegű vagyonelemekre tekintettel mondja ki a törvény 12. §-ának (5) bekezdése, hogy „a bizottság külön-külön dönt a közüzem fenntartásában, üzemeltetésében lévő közművek, valamint a közüzem egyéb vagyonának önkormányzat tulajdonába adásáról”. Ebből következően az önkormányzatok minden egyes vagyonelemről külön-külön is megállapodhatnak.

A 11. § (1) bekezdése a közüzemet alapító tanácsi szinttől és a közüzem jelenlegi felügyeleti rendjétől függetlenül érvényes, vagyis ha a közüzem kizárólag egy településen végez közszolgáltatást, a vagyonát a települési önkormányzat tulajdonába kell átadni akkor is, ha a közüzem megyei alapítású, vagy a megyei önkormányzat felügyelete alatt áll. A közüzem akkor elégíti ki kizárólag egy település szükségleteit, ha az alaptevékenysége nem terjed ki másik településre. Így például, ha a víziközüzem építőipari részlege szerződés alapján végez más településen munkát, értelemszerű, hogy ettől a közüzem még nem minősül két vagy több települést ellátó közüzemnek. Ugyanez a helyzet más közüzem esetében is, ha a település határain túl polgári jogi szerződés alapján végez közszolgáltatást.

A Javaslat tulajdonba adás szempontjából a közműveknek két fajtáját különbözteti meg. Az egyiket azok a közművek, közműrészek képezik, amelyek kizárólag az adott települést látják el. A másikat pedig azok, amelyek nem csak egy települést látnak el, hanem kettőt vagy ennél többet. A közművek és közműrészek egymás mellett említését indokolja, hogy előfordulhat miszerint a település egyik részét önálló egységként - más rendszerrel összefüggésben nem álló - közmű látja el, míg a település másik részét olyan közmű, amely a szomszédos település részére is nyújt közszolgáltatást. Ez utóbbi közművek között is van olyan, amely kizárólag a települést látja el (például a leágazó elosztóhálózat) és van olyan része, amely mint gerincvezeték (főnyomóvezeték) más települések ellátásában is szerepet tölt be. Végül lehet példa arra is, hogy az egész települést, más település ellátásában részt nem vevő közmű szolgálja ki. A „közműnek azt a részét, amely kizárólag a települést látja el” jogszabályi megjelölés tehát jelentheti a település egészét önálló egységként ellátó közműveket és a más települések részére is szolgáltatást nyújtó közműveknek csak az adott települést ellátó részét.

Ha a kizárólag a település részére szolgáltató közművek tulajdonba adását a települési önkormányzat nem kéri, a bizottságnak az Öt. 107. §-ának (6) bekezdésének megfelelő alkalmazásával kell döntenie a közművek tulajdonba adásáról. Az Öt. 107. §-ának (6) bekezdése értelmében, amennyiben az érintett önkormányzatok másként nem állapodnak meg, a bizottság a közművagyont megyei önkormányzat vagy a települési önkormányzatok közös tulajdonába adja. Az idézett törvényhely alkalmazásával történő tulajdonba adás esetén a bizottságnak az önkormányzatok megállapodását minden esetben lehetővé kell tenni. Pontosabban akkor hozhat döntést, ha az általa megjelölt határidőre az önkormányzatok nem állapodtak meg.

A közművekhez különböző kiterjedésű földterület is tartozik, amelyek különböző szervek tulajdonában lehetnek, s rajta a közüzemnek használati joga van. Vannak azonban olyan földek is, amelyek állami tulajdonúak és a közművet üzemeltető közüzem kezelésében állnak. Az ilyen földeket - ideértve az önkormányzat tulajdonába adható védett természeti területet is - a bizottság annak az önkormányzatnak a tulajdonába adja, amelynek tulajdonába a közmű kerül.

A Javaslat 12. §-ának (3) bekezdése a közüzemek ún. nem közművagyonának tulajdonba adására vonatkozik. Azon közüzemek esetében pedig, amelyek közműveket nem üzemeltetnek, magának a szükséglet kielégítésében közvetlenül szerepet játszó vagyonnak az átadását rendezi. A jogszabályban említett feltételeknek általában együttesen kell fennállniuk, de előfordulhatnak olyan esetek is, amikor a műszaki szempontból elválaszthatóság és a többi önkormányzat közszolgáltatással való ellátásának veszélyeztetettsége nem merül fel vizsgálandó tényezőként. Amennyiben a szóban forgó feltételek nem állnak fenn, a nem közművagyont az Öt. 107. §-ának (6) bekezdése alkalmazásával kell önkormányzat tulajdonába adni.

A közüzemi vállalatok ún. vállalkozói vagyona legtöbbször szorosan kapcsolódik az alaptevékenységhez. Erről a vagyonról a törvény külön nem rendelkezik. Ezért tulajdonba adására az Öt. 107. §-ának (6) bekezdését kell alkalmazni, vagyis, ha az önkormányzatok másként nem állapodnak meg, a bizottság e vagyont a megyei önkormányzat vagy a települési önkormányzatok közös tulajdonába adja. Nincs ugyan jogszabályban rögzített akadálya annak, hogy az ún. vállalkozói vagyonról az önkormányzatok a közüzem más vagyonától függetlenül állapodjanak meg - vagy, hogy a bizottság külön döntsön e vagyonról -, mégis az célszerű, ha a vállalat tevékenységének és vagyonának funkcionális egységet figyelembe véve rendeződik az összes vagyonelem jövőbeni tulajdonlása, így a vállalkozói vagyoné is. S ugyanez érvényes a vállalat ingó vagyonára és a szociális infrastruktúrájára, a kezelésében lévő üdülőre, gyermekintézményre stb.

A közüzem vagyonával együtt önkormányzat tulajdonába kerülnek a tanácsok által közüzemi célra alapított gazdálkodó szervezetből átalakuló gazdasági társaságokban az államot megillető vagyonrészek (üzletrészek, részvények) is. Ezekről - az egyes önkormányzatokat megillető tulajdoni hányadokról - értelemszerűen akkor lehet dönteni, ha a közüzem közmű- és más vagyonának a sorsa eldőlt. Miután tisztázódott, hogy a közüzem összvagyonának melyik önkormányzat, milyen arányban vált tulajdonosává.

A fővárosban működő tanácsi közüzemek vagyonára a Javaslat az általánostól eltérő szabályozást tartalmaz. Főszabályként kimondja, hogy e közüzemek vagyonát az alapítói jogot gyakorló önkormányzat tulajdonába kell adni. A törvény ez alól a kettő vagy több kerületben közszolgáltatást végző kerületi tanácsi közüzemek vagyonára és a közművekre állapít meg kivételt. Az utóbbi kivétel lényege, hogy a fővárosi és kerületi közüzemek esetében csak a közüzemek közművagyonából kerülhet tulajdon nem fővárosban működő önkormányzatok tulajdonába. Más közüzemi vagyont nem lehet a fővárosi és fővároson kívüli önkormányzatok közös tulajdonába adni. Ha azonban a fővárosi vagy kerületi tanácsi közüzemnek van olyan nem közmű vagyonrésze, amelyre a Javaslat 11. §-ának (3) bekezdése alkalmazható, azt az érintett fővároson kívüli önkormányzat tulajdonába kell adni. Amennyiben ilyen közüzemi vagyon nincs, a fővárosi és a kerületi, valamint a fővároson kívüli önkormányzatok tekintetében az Öt. 107. §-ának (6) bekezdése nem alkalmazható.

A Javaslat 12. §-ának (1) és (2) bekezdése az Öt. 107. §-ának (6) bekezdését értelmező rendelkezéseket tartalmaz. Nevezetesen, hogy milyen feltételek esetén tekinthető létrejöttnek az önkormányzatok megállapodása, s mely önkormányzatokat kell számításba venni a megállapodásoknál. Ez utóbbit a Javaslat három vonatkozásban is rögzíti.

Egyrészt, hogy a megállapodásra azok az önkormányzatok jogosultak, amelyeket olyan tanácsi közüzem látja el, amely több megye, illetve több település területén végez szolgáltatást. Ugyanazon megállapodásban olyan települések önkormányzatai is részt vehetnek, amelyek különböző megyék közigazgatási területén működnek. A megyehatárok nem képezik akadályát a vagyon önkormányzatok közös tulajdonának.

A Javaslat másik oldalról meghatározza, hogy mely önkormányzatok minősülnek „érintett önkormányzatnak”. Érintett önkormányzat: a települési önkormányzat. Végül, a települési önkormányzatok közül azok vesznek részt az ugyanazon vagyonról létrejött (vagy megkísérelt) megállapodásban, amelyek a műszakilag összefüggő közszolgáltatásban részesülnek.

A műszakilag összefüggő közszolgáltatásban részesülő önkormányzatok körének meghatározása - amelyhez a vagyonátadó bizottság szakértők bevonásával segítséget adhat - két okból is jelentőséggel bír. Egyik az a praktikus szempont, hogy a vagyon sorsáról valóban az érintettek dönthessenek. A másik garanciális jellegű, hogy mindegyik érintett önkormányzat részt vehessen a megállapodásban. Azt, hogy mely esetben tekinthető a közszolgáltatás műszakilag összefüggő jellegűnek a konkrét körülmények rugalmas és életszerű mérlegelése alapján lehet elbírálni. Műszakilag összefüggő közszolgáltatásban részesülő önkormányzatokról van szó abban az esetben, ha például a víziközüzem által működtetett közművek három-négy település részére önállóan, a közüzem más településeken lévő közműveitől függetlenül nyújtanak ellátást.

Abból következően, hogy a megállapodásban a műszakilag összefüggő közszolgáltatásban részesülő települési önkormányzatok vesznek részt előfordulhat, hogy ugyanazon vállalat által üzemeltetett közmű és más vagyon sorsáról több megállapodást kötnek. A közművek és a vállalat egyéb vagyonának sorsát nem feltétlenül azonos megállapodásban kell rendezni. Ez következik a Javaslat 12. §-ának (6) bekezdéséből, mely szerint a „bizottság külön-külön dönt a közüzem fenntartásában, üzemeltetésében lévő közművek, valamint a közüzem egyéb vagyonának, illetve a törvény alapján önkormányzat tulajdonába adható, nem tanácsi közüzemek közművének önkormányzat tulajdonába adásáról”.

A lényeg, hogy a megállapodást akkor kell létrejöttnek tekinteni, ha mind a közművekkel, mind az egyéb közüzemi vagyonnal kapcsolatban „az érintett települési önkormányzatoknak több, mint a fele - a megjelölt önkormányzat egyetértésével - azonos tulajdonost jelölt meg, vagy az önkormányzatok közös tulajdona mellett döntött”.

A 15-18. §-okhoz

A Javaslat a vízügyről szóló 1964. évi IV. törvényben  meghatározott vizek köréből egyfelől azokat a kisebb vízfolyásokat emeli ki, amelyek kizárólag egy települési önkormányzat közigazgatási területét érintik. Másfelől az adott térség (vízgyűjtő, részvízgyűjtő) hidrológiai, vízgazdálkodási helyzetére, a vizek kártételek elleni védekezésre, az egyes vízfolyás szakaszok ezzel is összefüggő szabályozására figyelemmel határozza meg azokat a műszaki és egyéb feltételeket, amelyeket a vagyonátadás során az érintett tulajdonnal kapcsolatos társadalmi, vízgazdálkodási érdekeket nézve figyelembe kell venni.

A Javaslat lehetőséget biztosít arra, hogy azok a természetes állóvizek, amelyek az önkormányzat közigazgatási területén helyezkednek el és más tulajdonában álló területeken elhelyezkedő vizekkel nem állnak vízgazdálkodási szempontból közvetlennek minősíthető összefüggésben, az érintett települési önkormányzatok tulajdonába kerüljenek. Tekintettel arra, hogy a vízügyről szóló 1964. évi IV. törvény végrehajtására kiadott 32/1964. (XII. 13.) Korm. rendelet  41. §-a szerint, az egy tulajdonos (kezelő) ingatlanának határain belül elterülő és idegen ingatlanokon lévő vizekkel összefüggésben nem álló természetes állóvíz - a település, illetve az önkormányzat közigazgatási határain belül - egyéb személyek, szervezetek tulajdonában is állhat, a Javaslat - az átadással összefüggő - ezt a sajátosságot is érinti.

A természetes állóvíznek minősülő holtágakat tekintve ugyanakkor nem zárja ki azt a lehetőséget sem, hogy a holtággal kapcsolatos esetleges szélesebb értelemben vett vízgazdálkodási funkciók, feladatok (pl. vízbeszerzéssel, parti szűrésű vízkészletekkel való gazdálkodás) teljesítése vagy tűrése esetén, az érintett állóvíz önkormányzati tulajdonba kerülhessen.

A Javaslat 16. §-ának (3) bekezdése a tulajdonba adásból kizárja a Balatont, a Velencei-tavat, a Fertő-tavat, a Ráckevei-Soroksári Dunaágat. Ennek indoka, hogy ezen állóvizekkel összefüggő vízgazdálkodási, környezetvédelmi, ökológiai feladatok olyan mérvűek és szintűek, amelyek meghaladják az érintett települési önkormányzatok lehetőségeit. Ezek ellátása állami szerepvállalást igényel.

A 16. § (4) bekezdése az előbbiek mellett azt a kivételt tartalmazza (országhatárt alkotó vizek, vízfolyások), amikor az átadást a vízfolyás területi elhelyezkedése nem teszi lehetővé.

A 16. § (5) bekezdése alapján - az előírt korlátozások kivételével az önkormányzatok további gazdálkodási lehetőséghez jutnak.

A Javaslat 16. §-ának (1) bekezdése a helyi jelentőségű közcélú vízilétesítmények körében, egyfelől a 16. §-ban említett vizekhez kapcsolódó vízilétesítményeket, másfelől azokat az egyéb létesítményeket nevesíti, amelyek önkormányzati tulajdonba adásának - a vízgazdálkodási funkciókra és a települések ezzel összefüggő érdekeire figyelemmel - nincs akadálya. Így a 17. § (1) bekezdése a)-h) pontjaiban nevesített vízilétesítmények azt a kört fogják át, amelynél létesítmények fenntartásához mindig helyi (települési) érdekek kapcsolódnak. Ezért a tulajdonosi érdekeltségen alapuló fenntartás, üzemeltetés is indokolt. A Javaslat biztosítja a környezetvédelmi érdekek érvényesülését is.

A 17. § (2) bekezdése arra az esetre rendelkezik, amikor az előbbiekben érintett vizek és vízilétesítmények meghatározott köre - amellett, hogy az átadásra vonatkozó feltételeknek megfelel -, több települési önkormányzat közigazgatási területét érinti. Az átadásra vonatkozó döntés - a meghatározott kivételtől eltekintve - az Öt. 107. § (6) bekezdés megfelelő alkalmazásával határozható meg.

Az Öt. 79. § a) pontjára figyelemmel - mivel a törvény a vizeket és a közcélú vízilétesítményeket a törzsvagyon részeként nem nevesíti - a Javaslat kimondja, hogy az önkormányzat tulajdonába adott vizek és közcélú vízilétesítmények a törzsvagyonba tartoznak és forgalomképtelenek. Nyilvánvaló ugyanis, hogy a vizek és a közcélú vízilétesítmények törzsvagyonba tartozását az alapvető közszükségleteket kielégítő rendeltetésük szükségessé teszi. Forgalomképtelenségüket pedig abszolút célhozkötöttségük és nonprofit jellegük, valamint közhasználatra fenntartott természeti erőforrás mivoltuk teszi indokolttá.

A 19-20. §-okhoz

Az országos hatáskörű szerv által alapított regionális vízmű vállalatok, illetőleg ezek közművei csak részben tartoznak az Öt. 107. § (1) bekezdés c) pontjában említett belterületi közművek körébe.

Ezeknek a vállalatoknak, illetve a kezelésükben lévő közműveknek ugyanis az az alapvető rendeltetése, hogy egy nagyobb térség, régió vízgazdálkodási alapellátását biztosítsák. A regionális vízellátás és csatornázási rendszerek pedig olyan hálózatot alkotnak, amelyek alaplétesítményei (víztermelő telepek, víztározók stb.) az 1964. évi IV. törvény  19. §-a, valamint a 32/1964. (XII. 13.) Korm. rendelet  46. § (1) bekezdése szerint is jelentősebb közcélú vízilétesítménynek minősülnek és így az állami tulajdon körébe tartoznak.

E rendszer egyes hálózati elemeit (vonalas létesítményeit) - amelyekről célszerűségi okokból esetleges települési (lakossági) szolgáltatást is ellátnak - a rendszer egészéből, mint műszaki egységből - azt megbontva - semmiképpen nem indokolt kiemelni. E létesítményeknek tehát abba a vagyoni körbe kell tartozni, amelyek az állam tulajdonát képezik.

Abban az esetben, amikor a regionális vállalatok kezelői, üzemeltetői joga olyan vízmű, csatornaműre terjed ki, amely az előbbi rendszerhez közvetlenül nem kapcsolódik, illetve a vízmű egy-egy települést lát el, az állami tulajdon fenntartását az előbbi szempontok nem indokolják.

A Javaslat az Öt. 79. § b) pontjára figyelemmel érinti a közművekkel kapcsolatos rendelkezési jogot, mivel a törzsvagyon korlátozottan forgalomképes tárgyairól csak a törvény (vagy a helyi önkormányzat rendeletében) meghatározott feltételek szerint lehet rendelkezni.

A 21-23. §-okhoz

Az Öt. nem rendelkezett a tanácsi intézmények ingó vagyonáról. A tanács és szerveinek ingó vagyona viszont a jogutódlást kimondó Öt. 103. §-ának (3) bekezdése alapján már önkormányzat tulajdonába került az Öt. hatálybalépésekor. A Javaslat főszabályként mondja ki, hogy a bizottságok közreműködésével önkormányzatok tulajdonává váló vagyon, valamint a nem önkormányzati feladatokat szolgáló ingó vagyon kivételével, az intézmények ingó dolgai a törvény erejénél fogva kerülnek az önkormányzatok tulajdonába. A bizottság közreműködésével történő tulajdonos változásról van szó abban az esetben is, ha az önkormányzatok egymás között megállapodnak az intézmények és a költségvetési üzem ingó vagyonáról. Ilyenkor a bizottság a megállapodásnak megfelelően jelöli ki az ingó tulajdonosát. Az az ingó vagyon, amely nem önkormányzati funkciók ellátását szolgálja nem kerülhet önkormányzat tulajdonába. Az ilyen jellegű ingó vagyont át kell adni, annak az állami szervnek, amely a tanácsi szerv vagy intézmény jogutódja. Az átadásnál célszerű a nagyobb értékű eszközöket számba venni (pl. gépkocsi, számítástechnikai eszközök, irodabútor, írógépek).

A Javaslat az ingó vagyonok körében külön szabályozza a muzeális emlékek önkormányzati tulajdonába adását. A helyi-területi közigazgatás államszervezetbe való tagozódásából következően a helyi közösségeknek felajánlott muzeális emlék is az állam tulajdonává vált. Az állami tulajdonú muzeális emlékek között ezért a Javaslat úgy tesz különbséget, hogy különválasztja a községeknek, városoknak, megyei jogú városoknak, megyéknek, a fővárosi kerületeknek és a fővárosnak juttatott, és az „államnak” felajánlott muzeális emlékeket. Az ajándékozó és végrendelkező szándékát tiszteletben tartva kimondja, hogy az ilyen jogcímen állami tulajdonba került muzeális emlék az önkormányzatokat illeti meg, ha azokat a településeknek kívánták juttatni. Kizárja viszont a muzeális emlék önkormányzatok tulajdonába kerülését, ha az ajándékozó vagy a végrendelkező akarata kifejezetten az „állam” tulajdonába adására irányult.

Ugyanilyen különbséget tesz a Javaslat aszerint is, hogy a muzeális emléket tanácsi költségvetési eszközökből vásárolták-e, vagy más forrásból. Önkormányzat tulajdonába csak az adható, amelyet tanácsi eszközök felhasználásával szereztek meg. Az a muzeális emlék, ami nem ajándékozás, végrendelet vagy adásvétel (csere) útján került állami tulajdonba, a törvény erejénél fogva, vagy a bizottság közreműködésével lesz az önkormányzat tulajdona attól függően, hogy az az intézmény, ahol a muzeális emlék található, milyen módon válik az önkormányzatok tulajdonává.

A 24. §-hoz

A folyamatban lévő beruházásokkal érintett vagyon önkormányzatok tulajdonába adására vonatkozó szabályok az önkormányzatok megállapodásának biztosítanak elsőbbséget. A törvényjavaslat nem ír elő önkormányzatok közötti elszámolási kötelezettséget, de nem zárja ki a lehetőségét. Az 1991. évre tervezett beruházási költségek fedezése nem tagadható meg azon a címen, hogy a beruházással érintett vagyon esetleg nem annak az önkormányzatnak a tulajdonába kerül, amelyet a beruházásról való döntés a későbbi üzemeltetőül, fenntartóul kijelölt.

Az üzemeltető, fenntartó önkormányzatot - ha a beruházásról az Öt. hatálybalépése előtt hoztak döntést - a jogutódlás szabálya alapján kell megállapítani. Ez érvényes arra az esetre is, ha az üzemeltető, fenntartó tanács intézménye vagy közüzeme lett volna. Vagyis jogutód önkormányzatnak azt kell tekinteni, amely a már működő intézményi épület, közüzemi ingatlan, közmű, közművagyon tulajdonjogát az Öt. 107. §-ának (2) bekezdése, illetve a Javaslat szabályai alapján megszerezné. A bizottság a konkrét körülmények mérlegelése (pl. beruházás készültségi foka, jellege, az érintettek megállapodása stb.) alapján dönti el, hogy a még be nem fejezett beruházással érintett földrészletet, mint ingatlantulajdont adja-e önkormányzat tulajdonába, s a majd elkészülő épület tulajdonba vételére jogosítja fel az önkormányzatot. Lehetséges megoldás az is, hogy pl. az épületről csak a használatba vételi engedély jogerőre emelkedése után dönt. Nem kizárt a folyamatban lévő beruházással érintett vagyon közös tulajdonba adása sem.

A 25. §-hoz

A fővárosban egyes, az egész főváros szempontjából kiemelt jelentőségű vagy más szempontból sajátos területek nem az általános szabályok alapján kerülnek önkormányzatok tulajdonába. E területek tulajdonába adása a fővárosi önkormányzat kérelmére történhet. Határidőben előterjesztett kérelem esetében a bizottság nem mérlegelhet, hanem a megjelölt területeket, egyéb törvényes feltételek fennállása esetén köteles a fővárosi önkormányzat tulajdonába adni. A kérdéses területeken az Öt.  107. §-ának (5) bekezdése alapján önkormányzatot megillető beépítetlen föld tulajdonba adását is a fővárosi önkormányzat kérheti.

A 26-27. §-okhoz

A tanácsok és szerveik megszűntek, az önkormányzatok és intézményeik, közüzemi vállalataik stb. pedig nem minősülnek állami szervnek, illetve állami gazdálkodó szervnek. Így a hatályos rendelkezések szerint állami tulajdonú ingatlant nem kezelhetnek. Előfordulhat ugyanakkor, hogy az ingatlan, amelynek kezelőjeként az ingatlannyilvántartásba az említett szervek vannak bejegyezve, nem kerülhet az önkormányzat tulajdonába, mert például egyháztól államosították, vagy a műemlék épület az önkormányzat tulajdonába adásával az említett miniszterek nem értenek egyet. Ezért, hogy az állami ingatlan ne maradjon jogszerű kezelő nélkül, a Javaslat lehetővé teszi, hogy állami tulajdonú ingatlan a Kincstári Vagyonkezelő Szervezet kezelésébe kerüljön átadásra. Az ilyen ingatlanra a használó önkormányzatot ingyenes használati jog illeti meg. Az önkormányzat azonban köteles az üzemeltetéssel, karbantartással stb. kapcsolatos költségeket viselni. Harmadik személyek jogait védő szabályként mondja ki a Javaslat, hogy a kezelői jog átadása a bérbeadó és bérlő (használó) jogviszonyát nem érinti. A Világkiállítás területét érintő rendelkezés alkalmazására a később megalkotandó Világkiállításról szóló törvény függvényében kerülhet sor.

A 28-35. §-okhoz

A vagyonátadást az önkormányzatok érdekeinek figyelembevételével kell végrehajtani. Ezért célszerű, ha a bizottság - döntésének határozatba foglalása előtt - az önkormányzatokról kért adatokra is építve tájékoztatja az önkormányzatokat, mely vagyont adja át részükre és milyen feltételekkel. Az önkormányzat nyilatkozhat arról, hogy önkormányzati tulajdonként átveszi-e a vagyont, vagy hozzájárul-e más önkormányzat tulajdonába való átadásához. Állásfoglalását már az önkormányzatok feladatát és hatáskörét szabályozó törvény ismeretében alakíthatja ki.

Különösen az eljárásnak ebben az ún. előkészítő fázisában van jelentősége annak, hogy a 63/1990. (X. 4.) Korm. rendelet 6. §-ának alapján létrehozott munkabizottságok pontos adatokat szolgáltassanak a tulajdonba adással érintett vagyoni körről. E munkabizottságokat minden önkormányzatnál indokolt működtetni, ahol a vagyon nagyságrendje a döntések hosszabb előkészítését igényli. A munkabizottságok mellett fontos szerep hárul a köztársasági megbízottakra és az önkormányzatok tisztségviselőire, akik kötelesek már a vagyonátadó bizottságok döntéseinek előkészítésében is közreműködni, a bizottság által igényelt adatokat rendelkezésre bocsátani. A bizottságok - mint eseti feladatra létrehozott államigazgatási szervek - saját hivatali apparátussal nem rendelkeznek. Ezért mondja ki a Javaslat, hogy a bizottság ügyviteli feladatainak segítéséről (ügyiratkezelés, postázás, leírás stb.) államigazgatási teendőkért a köztársasági megbízottnak és az önkormányzatok vezetőinek kell gondoskodniuk.

A Javaslat lehetővé teszi, hogy az önkormányzat arról a vagyonról, amely a törvény alapján megilleti, még azelőtt rendelkezzen, mielőtt a tulajdonába kerülne. Ez a megoldás egyrészt a tulajdonrendezést egyszerűsíti, másrészt lehetővé teszi, hogy az önkormányzat visszautasítson olyan vagyont, amelynek tulajdonára nem tart igényt. A visszautasítás lehetősége mindazon vagyoni körben fennáll, amely nem tanács vagy szerve, intézménye, közüzeme kezelésében, üzemeltetésében van. A visszautasítás a műemlék épület és védett természeti terület esetében minden esetben fennáll, mert az önkormányzat nem kötelezhető az ezek fenntartásával járó többletkiadások viselésére. Nincs mód visszautasítani az Öt. hatálybalépése előtt is tanácsi szférához tartozó ingatlanok és közművek tulajdonát. Ezekkel kapcsolatban is érvényes azonban az általános szabály, hogy az önkormányzat hozzájárulhat más önkormányzat tulajdonába adásához. A bizottság az önkormányzatok nyilatkozatához kötve van.

Ahol az ingatlanok kezelői jogának rendezése elmaradt, a vagyonátadást nem lehet elvégezni, amíg a jogszerű kezelői szerv nem kerül megállapításra. A hatályos rendelkezések ugyanakkor nem teszik lehetővé, hogy önkormányzat állami ingatlant kezeljen. E probléma áthidalására szolgál a Javaslat azon rendelkezése, amely felhatalmazza a bizottságot, hogy abban az esetben is döntsön az ingatlan önkormányzat tulajdonába adásáról, ha az ingatlant nem az arra jogosult kezeli (vagy éppen nincs is kezelője). Amennyiben a jogszerű kezelőnek a tanácsot vagy a tanács szervét, intézményét, közüzemét, illetve költségvetési üzemét kellett volna tekinteni az Öt. hatálybalépésekor, a bizottság az ingatlant önkormányzat tulajdonába adja át. Ebben az esetben az önkormányzat tulajdonába adást az Öt. 107. §-a (2) bekezdésének figyelembevételével, illetve a Javaslat szabályai alapján kell elvégezni.

A vagyonátadó bizottságok eljárására vonatkozó szabályokat tartalmaz a 63/1990. (X. 4.) Korm. rendelet  is, amely kimondja, hogy a bizottságok az államigazgatási eljárás általános szabályairól szóló törvény alapján járnak el. A vagyon jellegétől és az önkormányzatok igényétől függően eljárásukat kérelemre, illetve hivatalból indítják meg. A bizottságok a vagyonátadás során hatóságként járnak el.

A Javaslat a bizottságok határozata ellen államigazgatási úton is lehetőséget ad a jogorvoslatra, azzal, hogy a Belügyminisztériumot felettes szervként jelöli ki, illetve nem zárja ki államigazgatási úton a jogorvoslatot. A Javaslat 35. §-a pozitív felsorolást ad a bíróság előtt megtámadható határozatokról, illetve nem tartalmaz bírósági felülvizsgálat lehetőségét kizáró szabályt. A közigazgatási határozatok bírósági felülvizsgálatának kiterjesztéséről szóló 1991. évi XXVI. törvény  alapján ezért a vagyonátadás során hozott határozatok bírósági felülvizsgálatát az általános szabályok szerint lehet kérni.

A 36. §-hoz

A jóhiszemű harmadik személyek jogainak védelmét szolgálja a Javaslat azon rendelkezése, amely az önkormányzat törvényen, vagy bizottság döntésén alapuló tulajdonszerzésére értelemszerűen kiterjeszti a Polgári Törvénykönyv 120. §-ának (2) és (3) bekezdésében foglalt szabályokat.

A 37. §-hoz

A nem lakás céljára szolgáló helyiségek tulajdonának megszerzése az ún. előprivatizációs törvény hatályát nem érinti. Ez azt jelenti, hogy az 1990. évi LXXIV. törvény  alkalmazása során ezeket a helyiségeket úgy kell tekinteni, mintha ingatlankezelő szerv (közüzem) által kezelt és bérbeadott, állami tulajdonú, nem lakás céljára szolgáló helyiségek volnának.

A 38. §-hoz

Azzal, hogy a közüzem tekintetében az alapítói jogokat az önkormányzat gyakorolja, illetve a közüzem vagyona az önkormányzat tulajdonába kerül a közüzem állami vállalati státusa megszűnik, mivel nincs rábízott vagyona. A vállalat mint gazdálkodó szervezet azonban nem szűnik meg automatikusan. Az önkormányzatnak döntenie kell, hogy a közüzemet működteti-e vagy megszünteti, illetve átszervezi. Amennyiben fenntartása mellett foglal állást, a közüzemet el kell látni a működtetéséhez szükséges vagyonnal, amely lényegét tekintve azt jelenti, hogy a közüzemet meg kell bízni az önkormányzat tulajdonát képező vagyon feletti rendelkezési joggal. Az önkormányzat közüzeme ezáltal nem lesz a vagyon tulajdonosa, hanem lehetővé válik, hogy mint a gazdálkodó tevékenység alanya funkcióit teljesítse. A forgalom biztonsága is azt követeli, hogy a közüzem rendelkezhessen a rábízott vagyonnal. Ha jogszabály másként nem rendelkezik, az önkormányzat közüzeme az állami vállalatokra vonatkozó jogszabályok szerint önállóan gazdálkodik.

Ilyen jogszabály például az önkormányzati törvény 79. §-ának b) pontja, amelynek értelmében a törzsvagyon korlátozottan forgalomképes tárgyairól - amelyhez a közüzemek vagyona is tartozik - csak törvényben vagy a helyi önkormányzat rendeletében meghatározottak szerint lehet rendelkezni. Ebből következően az önkormányzat dönthet úgy, hogy az ingatlan csak engedélyével idegeníthető el. Korlátozó szabályok állapíthatók meg az ingó vagyonra is. Figyelemmel kell azonban lenni arra, hogy az önkormányzat rendeletében megszabott előírások ne gátolják a közüzemek mindennapi szokásos ügyleteit.

A 39. §-hoz

Az önkormányzatok ingatlanszerzését könnyítő szabályként mondja ki a Javaslat az önkormányzatok kölcsönös elővásárlási jogát, a területükön lévő másik önkormányzat tulajdonában lévő ingatlanra. Ezáltal biztosítható, hogy a közvagyon önkormányzati célokat szolgáljon.

A fővárosi önkormányzatokat egymás ingatlan tulajdonára elővásárlási jog illeti meg, függetlenül attól, hogy az ingatlan hol fekszik. Erre utal a 39. § (2) bekezdésében szereplő azon szabály, hogy a fővárosi önkormányzatoknak más önkormányzatokat megelőző elővásárlási joga van.

A lakás és nem lakás céljára szolgáló helyiségek elidegenítésére változatlanul a jelenleg hatályos jogszabályok az irányadók, így ezekre a kölcsönös elővásárlási jogra vonatkozó rendelkezéseket nem kell alkalmazni.

A 40. §-hoz

A feladatok és az ellátásukhoz szükséges vagyoni feltételek összhangjának megteremtése érdekében mondja ki a Javaslat, hogy ha a kötelező közszolgáltatást törvény, illetve kormányrendelet más szervre bízza az erre a célra használt vagyont a feladat- és hatáskör új jogosítottjának, illetve kötelezettjének kell átadni. A Javaslat csak a kötelezően ellátandó közfunkciók és az államigazgatási feladatok körében írja elő a használat jogának átadását. Az ún. önként vállalt önkormányzati feladatok esetében az önkormányzatnak kell gondoskodni a feltételekről.

Az átadás-átvételt a feladat- és hatáskört megállapító jogszabály vagy az érintettek megállapodása határozza meg. Harmadik lehetőség, hogy amíg a vagyonátadó bizottságok működnek eltérő jogszabályi rendelkezés, illetve megállapodás hiányában a bizottság dönt az átadás időpontjáról és feltételeiről. A felek megállapodása és a bizottság döntése az ellátott feladatok jellegéhez, a vagyon fajtájához, a konkrét helyi körülményekhez igazodhat. Garanciális jelleggel tartalmazza a 40. § (5) bekezdése, hogy az átadást legkésőbb a feladat- és hatáskört megállapító jogszabály hatálybalépését követő év január 1-jével kell végrehajtani.

A 41-42. §-okhoz

Az önkormányzatok vagyona a nemzeti vagyon része. Nyilvántartására az Öt. is tartalmaz szabályokat. A Javaslat a nemzetgazdasági szintű folyamatok áttekintéséhez szükséges adatok biztosítása végett írja elő, hogy az önkormányzat köteles jogszabályban meghatározott módon a vagyonát nyilvántartani, értékelni és arról adatot szolgáltatni.

A 43. §-hoz

Az ingatlankezelő szervek kezelésében jelentős számban vannak elsősorban a fegyveres testületek rendelkezése alatt álló szolgálati jellegű bérlakások. Ezek létesítése nem tanácsi eszközökből történt, bérlőit is a fegyveres testület jelöli ki. A jelenlegi gyakorlat szerint az ilyen lakások elidegenítése esetén a lakással rendelkező szervek megállapodás szerint részesednek a vételárból. A Javaslat garanciális okokból e részesedés mértékét határozza meg arra az esetre, ha az önkormányzat a lakást elidegeníti. Vannak az ingatlankezelő szervek kezelésében ezen kívül olyan nem lakás céljára szolgáló helyiségek is, amelyeket nem tanács, tanácsi intézmény, illetve vállalat eszközeiből létesítettek, hanem nem tanácsi szervek viselték a beruházás költségeit. Az ilyen helyiségek bérlőit is a létesítési költségeket viselő állami szerv és nem tanácsi szerv jelölte ki. Indokolt ezek elidegenítése esetére is előírni a vételár megosztását. A Javaslat a vételár felének átadását írja elő akkor, ha a bérlőkijelölési joggal érintett lakást idegenítenek el. Lehetővé teszi azonban, hogy az érdekeltek ettől eltérően állapodjanak meg. Pl. az önkormányzat másik lakásra biztosítson bérlőkijelölési jogot.

A 43. § (4) bekezdése elsősorban a kerületi tulajdonú lakások és nem lakás céljára szolgáló helyiségek elidegenítéséből származó bevételek megosztását szabályozó olyan rendelkezéssel összefüggésben került a Javaslatba, amelyet az elfogadott törvény nem tartalmaz.

-----STARTING---POINT---VEGE---

A 44-49. §-okhoz

Az állami tulajdon önkormányzatoknak való átadása más társadalmi, gazdasági kérdések rendezésével összhangban történhet. A Javaslat ezért kimondja, a volt egyházi tulajdonok tulajdonának rendezéséről szóló törvény hatálybalépéséig egyháztól kártalanítás nélkül államosított ingatlan nem kerülhet önkormányzat tulajdonába. A külön törvény hatálybalépéséig a Fővárosi Tanács 175/1990. határozata alapján beazonosítható területen az Öt. 107. §-ának (5) bekezdése alapján, illetve a vagyonátadó bizottság döntésével nem adhatók önkormányzat tulajdonába a 44. §-ban az említett ingatlanok.

A kizárólag a szovjet csapatok által használt ingatlanok külön eljárás keretében, rendszerint az önkormányzatokkal való megállapodás alapján kerülhetnek önkormányzatok tulajdonába. Nem tekinthetők kizárólag szovjet csapatok által használt ingatlannak azok a lakás és nem lakás céljára szolgáló helyiségek, amelyeket a szovjet csapatok pl. egy-egy épületben ingatlankezelő szervektől béreltek, ha az épületben mások által bérelt lakások stb. is vannak.

Az 50. §-hoz

A volt tanácsi közüzemek vagyonának önkormányzatok tulajdonába adása esetenként azzal a következménnyel jár, hogy az alapítói jogot gyakorló önkormányzat a vagyon kisebb hányadának tulajdonosa lesz. Ilyen esetekben indokolt az alapítói jogot gyakorló önkormányzatot, illetve önkormányzatokat újonnan kijelölni.

Az 51. §-hoz

A Javaslat az állami vállalatok kezelésében lévő belterületi ingatlanok értékesítésére vagy gazdasági társaság tulajdonaként való rendelkezésére bocsátása (apportálása) esetére előírja, hogy a föld (az épülettel vagy más építménnyel beépített föld) értékének megfelelő vételárrész 50%-a, míg a föld értékének megfelelő apport érték teljes egészében a települési önkormányzatot illeti meg. A fővárosban a fővárosi és a föld fekvése szerint illetékes kerületi önkormányzatok az említett vételárrészen, illetve apport értéken fele-fele arányban osztoznak. A föld értékének megfelelő vételárrész másik 50%-a gazdasági-társadalmi szempontból elmaradott térségekben lévő települések támogatására szolgáló költségvetési keretet egészít ki.

Ugyanezek a szabályok vonatkoznak azokra az állami vállalat kezelésében lévő beépítetlen földek elidegenítésére és apportálására is, amelyek a 10. § alapján nem kerültek az önkormányzatok tulajdonába.

A Javaslat nem határozza meg, hogy a föld értékének megfelelő apport értéket üzletrészként vagy pénzben kell-e az önkormányzatoknak kiadni. Ebből következően mindkét teljesítési forma alkalmazására lehetőség van.

A Javaslat 51. §-ának (2) bekezdése szerint az ingatlan kezelője köteles a vagyonmérlegében szereplő föld értékéről az önkormányzatot tájékoztatni. Értelemszerűen a tájékoztatási kötelezettség fennáll akkor is, ha nem készült vagyonmérleg, hanem forgalmi értékbecslésre került sor.

Az 52. §-hoz

A Javaslat értelmező rendelkezései meghatározzák a törvény alkalmazásában az egyes jogszabályban használt fogalmak tartalmát. Az itt találhatók közül hiányoznak a közművek létesítményére, berendezésére, építményeire vonatkozó fogalmak. Ezeket sokféleségük miatt nem tartalmazza a Javaslat. Másrészt pedig azért, mert az ágazati miniszterek jogszabályaiban, illetve a szabványokban megtalálhatóak. Ugyancsak nem tartalmazzák az értelmező rendelkezések azokat a fogalom meghatározásokat, amelyeket más jogszabályok egyértelműen szabályoznak.

Az 52. § (1) bekezdésének k) pontja értelmében a tanács intézménye: a tanács költségvetéséből fenntartott szerv, kivéve a költségvetési üzemet. Az időközben megszűnt költségvetési üzem csak e törvény alkalmazásában nem minősül költségvetési üzemnek. Az Öt. 107. §-ának (2) bekezdése tekintetében a költségvetési üzem is költségvetési szerv, amelynek a kezelésében lévő ingatlanok az Öt. hatálybalépésével önkormányzatok tulajdonába kerültek.

Az 53-54. §-okhoz

A vagyonellenőrző bizottságok létrehozása azzal a céllal történt, hogy az állam tulajdonában lévő ingatlanok kezelői rendelkezési jogukat a leendő önkormányzatok érdekeivel összhangban gyakorolják. A bizottságok feladata később kiegészült a mezőgazdasági szövetkezeti ingatlanok forgalmának ellenőrzésével azért, hogy megakadályozzák a földkérdés megnyugtató rendezését nehezítő tulajdoni változásokat.

Az állami ingatlanok forgalmának ellenőrzése átmeneti időre volt tervezve. A vagyonellenőrző bizottságokra vonatkozó törvényi rendelkezések hatályon kívül helyezéséről a tanácsi kezelésben lévő ingatlanok esetében az önkormányzatokról szóló törvényben, egyéb ingatlanok tekintetében a földtörvényben kellett volna rendelkezni.

A helyi önkormányzatokról szóló törvény azzal, hogy az állam tulajdonában és a volt tanácsi szervek (intézmények, vállalatok) kezelésében álló ingatlanokat az önkormányzatok tulajdonába adta, a vagyonellenőrzést ebben a körben megszüntette. Azokra az ingatlanokra nézve pedig, amelyek nem az Öt. erejénél fogva, hanem a bizottságok működésével - az Öt., illetve külön törvény alapján - kerülnek át az állam tulajdonából az önkormányzatokhoz, az elidegenítést a vagyonátadó bizottság hozzájárulásához kötötte. (A műemlék és természetvédelmi ingatlanok elidegenítését a műemlék és természetvédelemért felelős országos főhatóság engedélyezi.) Ezek a változások tehát az önkormányzati érdekkörű ingatlanok forgalmának engedélyezését megszüntették, illetve átruházták a vagyonátadó bizottságokra. Ezzel azonban a vagyonellenőrzés kérdése nem oldódott meg. A vagyonellenőrző bizottságok hatáskörét ugyanis a törvény úgy állapította meg, hogy nemcsak a tanácsi kezelésben lévő állami ingatlan elidegenítése (kezelői jogának átruházása, megterhelése, bérleti és használati jogának gazdasági társaságba való bevitele) szorult bizottsági jóváhagyásra, hanem szűk kivétellel valamennyi állami ingatlant érintő olyan jogügylet is, amelyben az alacsonyabb értékhatár miatt nem az Állami Vagyonügynökség illetékes. Ennek fenntartása nem indokolt. A folyamatban lévő ügyeket és a szövetkezeti ingatlanok forgalmára vonatkozó rendelkezések hatálya alá tartozó jogügyleteket a vagyonátadó bizottságok bírálják el. A vagyonellenőrző bizottságok megszűnnek.

Az 55. §-hoz

A vízügyről szóló törvény 17. §-ának (1) bekezdése helyébe lépő rendelkezés a Javaslattal való összhang biztosítása mellett az egyik legjelentősebb tulajdonjogi változást tartalmazó szabály. Törvényi szintre emelése, szakítás az állami tulajdon monopóliumával a vízgazdálkodás területén.

Az 56. §-hoz

Az önkormányzatokat valamennyi gazdasági társasággá átalakuló állami vállalat vagyonmérlegében szereplő földértéknek megfelelő üzletrész megilleti. Az (1) bekezdés az üzletrészek főváros és kerületek közötti megosztására vonatkozóan tartalmaz szabályokat.

Az önkormányzatok igényének tesz eleget a Javaslat, amikor kötelezi a vállalatokat, hogy a belterületi föld értékeléséről a föld fekvése szerint illetékes önkormányzatot tájékoztassák. A helyi körülményeket és értékviszonyokat ismerő önkormányzat véleményéről tájékoztathatják az Állami Vagyonügynökséget, s ezzel nem csak segítik a helyes döntések meghozatalában, hanem egyfajta társadalmi ellenőrzést is gyakorolnak munkája felett.

Az 57. §-hoz

E szabály összhangot teremt a víziközművek tulajdonát rendező 1991. évi XX. törvény 91. §-a és a Javaslat rendelkezései között.

Az 58. §-hoz

Az önkormányzatok tulajdonjogának ingatlannyilvántartásban történő átvezetése az Öt. 107. §-a (2) bekezdésén - vagyis a törvény erején - alapuló tulajdonszerzés esetén deklaratív hatályú. Az átvezetés iránti kérelem benyújtásának előírásaira azért van szükség, hogy az új tulajdonosok bejegyzése a tényleges igényekhez igazodhasson. Másrészt ezáltal az önkormányzatoknak számba kell venniük ingatlanaikat, s azokat a vitás ügyeket, amelyekben nem tudnak egyezségre jutni, a vagyonátadó bizottság közreműködésével, egyszerűsített eljárásban rendezheti.

A tervezet az ingatlannyilvántartásról szóló törvényerejű rendeletet kiegészítő szabálya a tulajdonlás egyértelművé tétele érdekében írja elő az ingatlan társasházzá alakítását, ha ez az Öt. alapján vagy a bizottság döntésével részben kerül önkormányzat tulajdonába.