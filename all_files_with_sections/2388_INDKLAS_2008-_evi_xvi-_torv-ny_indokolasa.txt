2008. évi XVI. törvény indokolása

a Magyar Köztársaság Kormánya és az Egyesült Nemzetek Menekültügyi Főbiztosának Hivatala közötti Megállapodás kihirdetéséről

Indokolás

A UNHCR az elmúlt években olyan terv kialakításán dolgozott, amely az adminisztrációs költségek csökkentésével a menekültek életkörülményeinek javítására fordítható megtakarításokat eredményez a szervezet számára. Ennek keretében a PricewaterhouseCoopers (PwC) 2007. április 16-ára elkészítette megvalósíthatósági tanulmányát egy új UNHCR adminisztrációs és szolgáltató központ kihelyezési tervével kapcsolatosan. A végső elemzés négy várost tartott egyaránt lehetséges helyszínnek: Budapest mellett Bukarest, a malajziai Kuala Lumpur és az indiai Chennai voltak az esélyesek. Az elérhető megtakarítás Bukarest esetében lett volna a legkevesebb és Kuala Lumpur esetén a legtöbb. A kihelyezésről szóló döntés meghozataláig a nemzetközi szervezet - Raymond Hall szervezeti és átalakulási igazgató vezetésével - tárgyalásokat folytatott a négy kormánnyal az új központ működéséhez szükséges jogi feltételekről, valamint az egyes kormányok tárgyi felajánlásairól (pl. irodaépület ingyenes használata, bérleti díjhoz nyújtott támogatás, épület felújítása, egyéb természetbeni felajánlások). A Kormány hivatalos ajánlatának megtételéig Budapest mellett szóló érvek voltak az azonos időzóna, a Kormánnyal fenntartott kiváló viszony, az átmenet könnyebb lebonyolítása logisztikai szempontból, a könnyű megközelíthetőség, a napi kétszeri közvetlen repülőgépjárat megléte, valamint a Genfhez legközelebb álló kulturális és infrastrukturális fejlettségi szint.

A menekültügyi világszervezet képviselői azonban a tárgyalási folyamat során végig hangoztatták: döntésüket elsősorban pénzügyi szempontok befolyásolják. A PwC által készített elemzés ugyanakkor arra is rámutatott, hogy Magyarországon már rövidebb távon is az árak és a munkabérek növekedésére lehet számítani (az ENSZ-tisztviselők fizetését minden állomáshelyen az adott ország munkabéreinek viszonylatában állapítják meg). Az amúgy is részben „elavult” kiszámítási módszer alkalmazása során hazánkban további nehézséget jelent a bevallott és a tényleges jövedelmek közötti eltérés. A UNHCR saját számításai alapján a kihelyezés révén elérhető megtakarítások mindenfajta kormányzati támogatás nélkül Kuala Lumpurban az első öt év során mintegy 7 millió dollárral meghaladnák a Budapesten elérhető legmagasabb értéket.

Az indiai Chennai helyszín mellett a Világbank lobbizott erőteljesen, azonban az a helyszín a szervezet számára több szempontból sem felelt meg. Legnagyobb „versenytársnak” Malajzia mellett Bukarestet lehetett tekinteni; a román kormány 10 millió USD értékű támogatást ajánlott romániai helyszínválasztás esetén.

A többfordulós és intenzív tárgyalások eredményképpen előálló hivatalos magyar ajánlat az alábbiakat tartalmazta:

- A Kormány biztosítja a nemzetközi szervezet új központjának megfelelő elhelyezését a kincstári tulajdonban levő, vadonatúj és minden európai szabványnak megfelelő XIII. kerület Ipoly utcai irodaépület felső négy emeletének ingyenes használatba adása útján.

- Az irodák egyszeri berendezését, valamint az első tíz évben a használatba adott irodaterülethez kapcsolódó fenntartási költségeket és közüzemi díjakat (ide nem értve a telefon- és számítástechnikai költségeket) a Kormány szintén kész átvállalni.

- A kiváltságok és mentességek tekintetében a UNHCR számára készek vagyunk biztosítani az ENSZ-szervezetekre vonatkozó legkedvezőbb elbánás elvét, és garantáljuk mindazokat a kedvezményeket, amelyeket a már Budapesten működő UNHCR Regionális Központ is élvez, illetve amelyeket a FAO Európai és Közép-Ázsiai Regionális Hivatala és Közös Szolgáltató Központja számára 2007 márciusában biztosítottunk.

A fenti ajánlat fényében a UNHCR 2007. június 12-én úgy döntött, hogy Globális Szolgáltató Központját Budapestre telepíti. Ennek alapján a Kormány 1069/2007. (IX. 4.) Korm. határozatában rendelkezett a UNHCR Globális Szolgáltató Központ elhelyezéséről, valamint a Magyar Kormány által ezzel kapcsolatban vállalt anyagi hozzájárulásról.

Örvendetes, hogy a FAO Európai és Közép-Ázsiai Regionális Hivatala, illetve Közös Szolgáltató Központja, valamint a Vöröskereszt és Vörös Félhold Társaságok Nemzetközi Szövetsége (IFRC) Európai Központja után, rövid időn belül a UNHCR is Budapestet választotta új szolgáltató központja helyszínéül. Ezzel rendkívüli módon erősödik a nemzetközi szervezetek jelenléte hazánkban, amely nagymértékben növeli Magyarország presztízsét. A UNHCR eddig Genfben működő adminisztratív részlegeinek Budapestre költöztetése egyszerre jelenti Magyarország ENSZ-beli szerepvállalásának és menekültügy területén folytatott tevékenységének, valamint az ország infrastrukturális, oktatási és szakmai adottságainak elismerését. A rövidtávon viszonylag jelentős összegű magyar befektetés az ország presztízsének növekedése és az új munkahelyek teremtése mellett hosszabb távon gazdasági téren is megtérül. A diplomáciai és konferencia-turizmus fellendüléséből egyebek mellett a légi közlekedés, a szállodaipar és a vendéglátás is profitál majd. Külön kiemelendő, hogy a UNHCR elsősorban nem a genfi alkalmazottait telepíti át fővárosunkba, hanem mintegy 130 fő helyi munkaerőt kíván alkalmazni. A UNHCR projektekhez történő beszerzési pályázatok esetén pedig a magyar pályázók természetszerűleg helyzeti előnnyel indulnak, ami számottevő gazdasági és társadalmi hatással járhat.

A legnagyobb nemzetközi szervezetek figyelemmel kísérik egymás döntéseit, szervezeti átalakításait, és várhatóan hasonló tendenciák mentén alakítják jövőbeni stratégiáikat. Reményeink szerint így a UNHCR döntése, amelynek alapján az eddigi legnagyobb nemzetközi központ települ Budapestre, a jövőben további szervezetek érdeklődését is felkelti fővárosunk iránt.

A UNHCR-ral folytatott tárgyalások során döntés született arról, hogy a felek a felállítandó Globális Szolgáltató Központ, illetve a már évek óta hazánkban működő UNHCR Regionális Képviselet státuszát egyazon megállapodásban rendezik. A tárgyaló felek egyetértettek továbbá abban, hogy az új megállapodás kidolgozásakor az Egyesült Nemzetek kiváltságairól és mentességeiről az Egyesült Nemzetek Közgyűlése által 1946. február 13-án elfogadott Egyezmény rendelkezéseit, valamint a Magyar Népköztársaság Kormánya és az Egyesült Nemzetek Menekültügyi Főbiztosa között Genfben, 1989. október 4-én aláírt megállapodást veszik alapul. A nemzetközi és belső jog elmúlt évtizedben bekövetkezett fejlődésére, valamint hazánk európai uniós tagságából adódó nemzetközi kötelezettségeire tekintettel azonban szükség volt az 1989-es megállapodás korszerűsítésére. Az új Megállapodás pontosítja a kiváltságok és mentességek tartalmát, illetve az azt élvező személyek körét. A Kormány 1069/2007. (IX. 4.) Korm. határozatában meghatározott költségvetési kereteket alapul véve, jelen Megállapodás melléklete tartalmazza a Magyar Kormány által tett konkrét vállalásokat.