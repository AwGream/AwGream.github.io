2014. évi XXXVIII. törvény indokolása

a Kúriának a pénzügyi intézmények fogyasztói kölcsönszerződéseire vonatkozó jogegységi határozatával kapcsolatos egyes kérdések rendezéséről

-----STARTING---POINT---ALTALANOS--- 

1. A Kúria 2/2014. Polgári jogegységi határozatában (a továbbiakban: PJE határozat) iránymutató döntést hozott a fogyasztói hitel-, kölcsön- és pénzügyi lízingszerződésekben foglalt egyes szerződéses rendelkezések tisztességtelenségéről. A Kúria döntése a Ptk.-ban foglalt tisztességtelenség fogalmára vonatkozó jogértelmezés, amely kizárólag a bíróságok számára kötelező, azonban az abban kifejtett jogelvek általános jellegük révén a jogviszonyok széles körét érintik.

Annak érdekében, hogy ezek az elvek közvetlenül is érvényre jussanak, a törvény jogszabályi szintre emeli a Kúria jogegységi határozatában rögzített elveket. A törvény a Kúria jogértelmezését teszi általános érvényűvé, mindenki számára kötelezővé. A törvény nem mond ki új anyagi jogi szabályokat, nem állapít meg új jogelveket a fogyasztói hitel-, kölcsön- és pénzügyi lízingszerződésekre vonatkozóan, csupán a Kúria jogértelmezését kodifikálja. Ez lehetővé teszi, hogy a fogyasztók széles tömegei számára elkerülhetővé váljon az időigényes és költséges perindítás, ami a bírósági szervezetrendszert is túlterhelné.

2. A törvénynek az is célja, hogy lehetőséget biztosítson a pénzügyi intézmények számára az önkéntes jogkövetésre, és - nem csökkentve a fogyasztók jogvédelmének a szintjét - csak azokat az ügyeket engedje a bíróságok elé, amelyekben a felek között nem pusztán elszámolási, hanem érdemi jogvita van. A törvény ezzel összhangban elsődlegesen a pénzügyi intézmények feladatává teszi, hogy az általuk alkalmazott általános szerződési feltételekből kiiktassák a tisztességtelen kikötéseket, és csak arra az esetre tartja fenn az állami kényszer alkalmazását, amikor a pénzügyi intézmények nem tesznek eleget önként kötelezettségeiknek.

A törvény célja egy olyan eljárási rend kiépítése, amely lehetővé teszi az érintett adósok számára a velük kötött szerződésekben alkalmazott kikötések tisztességtelenségének a megállapítását, és az ezen alapuló elszámolások minél gyorsabb lebonyolítását.

3. A törvény a következő kérdéseket rendezi:

- a pénzügyi intézmények által fogyasztóval kötött deviza alapú hitel-, kölcsön- és pénzügyi lízingszerződésekben alkalmazott különnemű árfolyamok tisztességtelenségének a megállapítása;

- a különnemű árfolyamok tisztességtelenségéhez kapcsolódó elszámolási kötelezettség rögzítése;

- a pénzügyi intézmények által a fogyasztóval kötött hitel-, kölcsön- és pénzügyi lízingszerződésekben alkalmazott, az egyoldalú szerződésmódosításra lehetőségét biztosító rendelkezések tisztességtelensége melletti megdönthető vélelem;

- a törvény hatálya alá tartozó szerződéses feltételek vizsgálatára és adatszolgáltatásra irányuló kötelezettség;

- a törvényben foglalt vélelem megdöntésére irányuló eljárás szabályai;

- a folyamatban lévő eljárásokra irányadó rendelkezések.

4. A törvény a Kúria 2/2014. PJE határozatából fakadó jogkövetkezmények levonása során figyelemmel volt az európai jog előírásaira, mindenekelőtt a fogyasztókkal kötött szerződésekben alkalmazott tisztességtelen feltételekről szóló 93/13/EGK irányelv rendelkezéseire. A törvény figyelembe vette a 93/13/EGK irányelv értelmezésére jogosult Európai Bíróság gyakorlatát, mindenekelőtt a C-618/10. számú Banco Espanol-ügyben, valamint a C-26/13. számú Kásler-ügyben hozott határozatokban kifejtett elveket.

A törvény az Európai Bíróság gyakorlata alapján arra törekszik, hogy a tisztességtelen feltételek kiküszöbölésével a megkötött szerződéseket fenntartsa. Ezt kívánja meg a polgári jog egyik általános elve, a pacta sunt servanda elve is. A törvény a fennálló szerződések tartalmát csak annyiban módosítja, hogy az érintett szerződések a tisztességtelen kikötések hiányában ne váljanak teljesíthetetlenné. Ez ugyanis a teljes szerződés semmisségét eredményezné, amely az adósok érdekével is ellentétes lenne. A törvény ezért a részleges érvénytelenség körében határoz meg olyan kógens rendelkezéseket, amelyek a tisztességtelen szerződéses kikötések helyett a szerződések részévé válnak.

5. A törvény figyelembe vette az Alkotmánybíróság 8/2014. (III. 20.) AB határozatában megfogalmazott követelményeket is. Az AB határozat Indokolás [90] pontja szerint a tartós jogviszonyok jogszabállyal történő alakítására a clausula rebus sic stantibus tételének alkalmazásával kerülhet sor. Eszerint a jogalkotó - akárcsak a bíróság - akkor jogosult a fennálló és tartós szerződési jogviszonyokat módosítani, ha a szerződéskötést követően beállott valamely körülmény folytán a szerződés változatlan tartalommal történő fenntartása valamelyik fél lényeges jogos érdekét sérti, a körülményváltozás nem volt ésszerűen előrelátható, továbbá, ha az túlmegy a normális változás kockázatán. A jogszabályi beavatkozásnak pedig további feltétele, hogy a lényeges körülményváltozás társadalmi méretű legyen, vagyis a szerződések nagy tömegét érintse.

A deviza alapú hitel-, kölcsön- és pénzügyi lízingszerződések több évig fennálló, tartós jogviszonyok. Esetükben sor kerülhetne bírósági szerződésmódosításra, így fennáll a lehetősége a jogszabállyal történő szerződésmódosításnak is. Ezek a szerződések a társadalom széles rétegeit érintik, hiszen még mindig több mint 500.000 ilyen típusú szerződés létezik. Az is egyértelmű, hogy a 2008 után kibontakozó nemzetközi pénzügyi és gazdasági válság hatására ezeknél a szerződéseknél a szerződéskötéskor fennálló körülmények utóbb bekövetkezett megváltozása az adósok tömegeinek lényeges jogos érdekét sértette. Ezek a körülményváltozások nem voltak ésszerűen előreláthatóak és jelentős mértékben túlmentek a normális változások kockázatán. A beavatkozás alkotmányosságát egyértelműen alátámasztja, hogy annak tartalma megegyezik a hatályos jog Kúria általi értelmezésével.

A 8/2014. (III. 20.) AB határozat Indokolás [91] pontja az alkotmányos követelményeket azzal egészíti ki, hogy a törvényi úton történő szerződésmódosításnak is, amennyire lehet, mindegyik fél méltányos érdekeit figyelembe kell vennie, vagyis az ilyen szerződésmódosításnak is érdekegyensúlyra kell törekednie a megváltozott körülmények mellett. A törvény ezt az alkotmányos elvárást olyan módon kívánja kielégíteni, hogy jogorvoslati lehetőséget biztosít a pénzügyi intézmények számára az egyoldalú szerződésmódosítást lehetővé tevő szerződéses rendelkezéseik tisztességtelenségének megállapításához kapcsolódóan. A törvény ezzel összefüggésben egy megdönthető vélelmet állít fel az egyoldalú szerződésmódosítások tisztességtelensége mellett, ezzel szemben azonban lehetővé teszi a pénzügyi intézmények számára az ellenbizonyítást. Erre ugyanakkor - összhangban a törvény fő célkitűzéseivel - egy gyors, rövid határidőkhöz kötött eljárásban kerülhet sor.

6. A szabályozási kérdések bonyolultsága, valamint a várható gazdasági következmények pontos felmérése miatt az Országgyűlés őszi ülésszakán újabb jogalkotási lépések szükségesek. Ekkor kerülhet sor az elszámolási szabályok végleges rögzítése mellett az egyéb anyagi jogi kérdések és jogkövetkezmények meghatározására is. A második jogalkotási lépésként elfogadásra kerülő törvény feladata lesz, hogy végérvényesen rendezze ezt a társadalom széles körét érintő problémát.

-----STARTING---POINT---RESZLETES---

Az 1. §-hoz

A törvény meghatározza a szabályozás tárgyi hatályát és a pénzügyi intézményeket terhelő kötelezettségek személyi hatályát.

Magyarország 2004. május 1. napján csatlakozott az Európai Unióhoz, az EU jog alkalmazására vonatkozó elvek és az Európai Unió Bírósága jogértelmezésének kötelező ereje ettől az időponttól érvényesülnek a magyar jogrendszerben, valamint a fogyasztókkal kötött szerződésekben alkalmazott tisztességtelen feltételekről szóló 93/13/EGK irányelv európai uniós jogi minőségében is ettől az időponttól érvényesül, aminek az Európai Unió Bírósága által adott értelmezését vette alapul a Kúria irányadó jogegységi határozata.

Tekintettel arra, hogy a szabályozás célja kizárólag a Kúria 2/2014. számú PJE határozatával (a továbbiakban: PJE határozat) kapcsolatos egyes kérdések jogszabályi rendezése, ezért a törvény tárgyi hatálya is kizárólag a PJE határozattal érintett szerződések körére terjedhet ki. A PJE határozat 1. és 3. pontja a deviza alapú fogyasztói kölcsönszerződésekre vonatkozik. A PJE határozat 2. pontja valamennyi fogyasztói kölcsönszerződésre, így a forint alapú kölcsönszerződésre is kiterjed. Az érintett szerződések köre - a hitelintézetekről és a pénzügyi vállalkozásokról szóló 2013. évi CCXXXVII. törvény (a továbbiakban: Hpt.) árfolyamréssel és egyoldalú szerződésmódosítással kapcsolatos rendelkezéseivel összhangban - a fogyasztóval kötött pénzügyi lízingszerződéseket is tartalmazza. A deviza alapú szerződések meghatározását is a Hpt. rendelkezéseivel összhangban állapítja meg a törvény.

A végtörlesztés esetkörén kívül a fogyasztói kölcsönszerződések fedezetéül szolgáló lakóingatlanok Nemzeti Eszközkezelő által az állam javára való megvásárlásával záruló esetét is kiemeli a törvény hatályával érintett fogyasztói kölcsönszerződések köréből, feltéve, hogy az ingatlan megvásárlása e törvény hatálybalépése előtt megtörtént. A hiteladós ebben az esetben ugyan nem kedvező árfolyamon történő hiteltörlesztéssel szüntette meg teljesítési kötelezettségét és rendezte tartozását, hanem az állam segítségével, sajátos törvényi feltételek szerint, de ez az esetkör sem indokolja (a végtörlesztéshez hasonlóan), hogy az e kedvezményes lehetőséget igénybe vett fogyasztó által kötött szerződéssel lezárt jogviszonyra is kiterjedjen a törvény hatálya.

A fennálló fogyasztói kölcsönszerződések esetén az e törvényben meghatározott kötelezettségek és jogosultságok azt a pénzügyi intézményt terhelik, illetve illetik, amely a törvény hatálybalépésének napján, vagy ha a szerződés már megszűnt, úgy a szerződés megszűnésekor a fogyasztói kölcsönszerződésből eredő követelések tekintetében jogosulti pozícióban van, vagy a szerződés megszűnésekor ilyen pozícióban volt. Ha a törvény hatálybalépése napján vagy a szerződés megszűnésekor a követeléssel már olyan személyek rendelkeznek, amelyek nem minősülnek pénzügyi intézménynek, a fogyasztók érdekeinek feltétlen biztosítása érdekében a törvény úgy rendelkezik, hogy a fogyasztói kölcsönszerződésből származó kötelezettségek azt a pénzügyi intézményt terhelik, illetve a jogok azt a pénzügyi intézményt illetik meg, amelytől a törvény hatálybalépése illetve a szerződés megszűnése időpontjában a követeléssel rendelkező nem pénzügyi intézmények a követeléseket megszerezték.

A törvény hatálybalépésekor folyamatban lévő, a pénzügyi intézmény jogutód nélküli megszüntetésére irányuló eljárásokban a pénzügyi intézmény törvényes képviselője (végelszámoló, felszámoló) teljesíti az e törvényben meghatározott kötelezettségeket. Tekintettel arra, hogy mind az árfolyamrés rendezésével, mind pedig a semmis egyoldalú szerződésmódosítással összefüggő elszámolási kötelezettségre vonatkozóan külön törvény kerül megalkotásra, mindaddig a zárómérleget, illetve végelszámolás esetében a végelszámolás időszakáról készítendő számviteli beszámolót nem lehet elkészíteni.

A törvény több kötelezettséget ír elő a pénzügyi intézményekre. A kötelezettségek megfelelő teljesítése érdekében a törvény meghatározza azt, hogy e kötelezettségek melyik pénzügyi intézményt terhelik abban az esetben, ha időközben az eredeti jogosult pénzügyi intézmény személyében változás következett be vagy a szerződés már megszűnt. A törvény alapján azt a pénzügyi intézményt terhelik a törvényből fakadó kötelezettségek, amely a törvény hatálybalépése időpontjában a szerződés jogosultja. Ugyanakkor, ha nem a szerződéses pozíció, csupán a szerződés alapján fennálló követelések átruházására került sor, a szerződés eredeti jogosultját terhelik a pénzügyi intézményre vonatkozó kötelezettségek.

Az (5)-(6) bekezdés az érintett szerződésekre irányadó, a Polgári Törvénykönyvről szóló 1959. évi IV. törvény (a továbbiakban: Ptk.) elévüléssel kapcsolatos szabályait értelmezi, annak kifejezett kimondásával, hogy amíg a felek bármelyikének a kölcsönszerződésből eredően követelése, illetve ellenkövetelése keletkezhet a másik féllel szemben, addig e követelések elévülése sem kezdődhet meg. Az elszámolási kötelezettségnek ugyanis a szerződéses jogviszony, a törlesztés addig eltelt teljes időszakára ki kell terjednie: E rendelkezés indokául az a körülmény szolgál, hogy a fogyasztói kölcsönszerződés a felek között olyan huzamos ideig tartó, folyamatosnak és egységesnek tekinthető szerződéses jogviszonyt hoz létre, amelyből eredő egyes követelések a szerződés fennállása alatt önállóan nem évülhetnek e1, ebből következően az elévülés. csak a szerződéses jogviszonynak a szerződés szerinti megszűnésekor kezdődik.

A kölcsönszerződés megszűnhet a szerződésben meghatározott időpont vagy feltétel bekövetkezésével, de abban az esetben is, ha a felek a szerződésből eredő kötelezettségeiknek eleget tettek. Ha a kölcsönszerződés megszűnéséhez annak felmondása szükséges, úgy a szerződés az abban kikötött felmondási idő elteltével, azonnali hatályú felmondás esetén e jognyilatkozat közlésével szűnik meg.

A fogyasztói kölcsönszerződésből eredő igények elévülése a szerződés említettek szerinti megszűnésének időpontjában kezdődik meg. Ha tehát a fogyasztói kölcsönszerződés az előbbiek szerint úgy szűnt meg, hogy közben a Ptk. szerinti öt éves általános elévülési idő - annak nyugvása vagy megszakadása nélkül már eltelt, úgy az abból eredő követelések elévültek. Ez a körülmény azonban nem akadálya annak, hogy a felek az őket megillető már elévült követeléseket - az elszámolásra irányadó törvényi rendelkezések szabályai szerint - a Ptk. 297. § (2) bekezdése alapján beszámíthassák azokba a velük szemben érvényesített követelésekbe, amelyek keletkezésekor a beszámítandó követelések elévülése még nem következett be.

Arról is rendelkezik, hogy ne évülhessenek e1 azon követelések, amelyek esetében az elévülés az előbbiekben részletezett szabály szerint már megkezdődött, de annak időtartama az elszámolásra vonatkozó külön törvény megalkotásáig eltelne. Erre az esetre a törvény az e törvény hatálybalépése és a megalkotandó külön törvényben meghatározott időpont közötti időszakra az elévülés nyugvását rendeli. Ezáltal az érinteti igények - a Ptk. szabályai szerint - az elévülés nyugvását követő meghatározott ideig, az adott esetben egy évig abban az esetben is érvényesíthetők lesznek, ha az elévülési idő már eltelt, vagy abból egy évnél kevesebb volna hátra.

A szerződésben történő alanyváltozás esetére a korábbi és a jelenlegi jogosultat együttműködési kötelezettség, így például adatátadási és szükség esetén dokumentum átadási kötelezettség terheli. A törvény kimondja, hogy a pénzügyi intézmények egymás közötti adatátadásra a banktitok megtartására vonatkozó külön törvényi kötelezettség nem áll fenn.

A 2. §-hoz

A törvény tartalmazza azokat az értelmező rendelkezéseket, amelyek teljes mértékben a Hpt. meghatározásainak alkalmazását jelentik, jogtechnikai szempontból ugyanakkor szükséges az utalás a Hpt. szerinti fogalmak alkalmazására.

A 3. §-hoz

A PJE határozat 3. pontja minden további mérlegelési lehetőség nélkül egyértelművé tette, hogy a pénzügyi intézmények által a deviza alapú fogyasztói kölcsönszerződésekben a folyósított kölcsön, a törlesztés összegének meghatározása során különnemű árfolyam (jellemzően a vételi és eladási árfolyamok) alkalmazása tisztességtelen. A PJE határozat értelemszerűen csak a folyamatban lévő és az esetleg jövőben induló peres eljárásokban alkalmazandó. Annak érdekében, hogy a PJE határozat által megállapított tisztességtelen szerződési kikötés és annak jogkövetkezménye valamennyi érintett szerződés esetében peres eljárás igénybevétele nélkül is alkalmazható legyen, a törvény kimondja valamennyi érintett szerződés tekintetében az ezzel kapcsolatos szerződéses kikötés semmisségét. A PJE határozat azt is egyértelműen meghatározta, hogy a semmis rendelkezés, azaz a különnemű árfolyamok helyett egységesen a Magyar Nemzeti Bank hivatalos devizaárfolyama alkalmazandó. Ezt a rendelkezést tartalmazza főszabályként a törvény is, valamennyi érintett szerződés vonatkozásában. A PJE határozat azonban kivételt is meghatározott a főszabály alól, annyiban, amennyiben a tisztességtelen szerződési kikötés helyébe kógens törvényi rendelkezés lépett. A PJE határozat indokolása is utal arra, hogy ilyennek tekintendő a már nem hatályos, a hitelintézetekről és a pénzügyi vállalkozásokról szóló 1996. évi CXII. törvény (a továbbiakban: RHpt.) 2010. november 27-től hatályban volt 200/A. §-a. Ezzel lényegében azonos rendelkezéseket tartalmaz a hatályos Hpt. 267. §-a is. A törvény a PJE határozattal összhangban rögzíti, hogy ha e jogszabályhelyek a törlesztés tekintetében kógens rendelkezéssel határozták meg az alkalmazandó árfolyamot vagy a törlesztés során a felek ennek megfelelően jártak el, akkor a főszabályt az e rendelkezések által érintett időszakban csak a folyósítás tekintetében kell alkalmazni.

A törvény a semmis rendelkezés helyett az árfolyamszámításra alkalmazandó új szabályokra tekintettel az ezen szabályok alapján szükséges, a pénzügyi intézmények által kötelezően elvégzendő átszámításra 90 napos határidőt biztosít.

Szükséges annak törvényi meghatározása, hogy a pénzügyi átszámítás jogszerűsége megfelelő külső ellenőrzés mellett képezheti majd a fogyasztókkal történő elszámolás alapját. Az átszámítás ellenőrzésére - összhangban az Alaptörvénnyel és a Magyar Nemzeti Bank feladat- és hatáskörével - a törvény a felügyeleti jogkörében eljáró Magyar Nemzeti Bankot jelöli ki. Ezt indokolja a Magyar Nemzeti Bank pénzügyi intézmények feletti hatósági ellenőrzési és a fogyasztóvédelmi feladatköre is.

Tekintettel a szabályozás többlépcsős jellegére, a törvény a fogyasztóval szükséges elszámolás részletes szabályai tekintetében utal az ezeket a rendelkezéseket meghatározó, a későbbiekben megalkotandó külön törvényre.

A 4. §-hoz

A törvény megdönthető vélelmet állít fel a fogyasztói kölcsönszerződés részévé általános vagy egyedileg meg nem tárgyalt szerződési feltételként váló egyoldalú kamat-, költség- és díjemelést lehetővé tevő szerződési kikötés tisztességtelenségére. A tisztességtelenségi vélelmet a kikötést megfogalmazó, illetve alkalmazó pénzügyi intézmény megdöntheti, ha polgári perben sikerrel bizonyítja, hogy az egyoldalú szerződésmódosítást lehetővé tevő általános vagy egyedileg meg nem tárgyalt szerződési feltételei maradéktalanul teljesítik a Kúria 2/2012. (XII. 10.) PK véleménye 6. pontjában foglalt együttes követelményeket (elveket).

A Kúria által megfogalmazott elvek a következők:

- egyértelmű és érthető megfogalmazás elve,

- tételes meghatározás elve,

- objektivitás elve,

- ténylegesség és arányosság elve,

- átláthatóság elve,

- felmondhatóság elve,

- szimmetria elve.

a) Az egyértelmű és érthető megfogalmazás elve:

A kikötés tisztességtelenségét - tartalmától függetlenül - önmagában az is megalapozza, ha a feltétel a fogyasztó számára nem világos vagy nem érthető. A világos és érthető megfogalmazás körében abból indokolt kiindulni, hogy a fogyasztó az önálló foglalkozásán és gazdasági tevékenységén kívül eső célok érdekében eljáró természetes személy, aki különleges szakértelemmel nem rendelkezik, ugyanakkor az ügyletkötés kockázata alapvetően őt terheli.

Önmagában is tisztességtelen a szerződési feltétel, ha az egyértelmű, világos és érthető szerkesztés és megszövegezés hiánya miatt a fogyasztónak nem volt tényleges lehetősége a kikötés alapos megismerésére a szerződés megkötése előtt.

A fogyasztót a szerződéskötés során tehát olyan helyzetbe kell hozni, hogy megfelelően fel tudja mérni az általa vállalt kötelezettségeket, így az ok-listában megjelölt és a szerződéskötést követően bekövetkező körülményváltozásból eredő többlet-kötelezettsége keletkezésének indokait, kötelezettségei változásának mechanizmusát és annak lehetséges mértékét is.

b) A tételes meghatározás elve:

Az egyoldalú szerződésmódosítást lehetővé tevő általános, illetve egyedileg meg nem tárgyalt szerződési feltételekben szereplő kikötés alaki szempontból akkor nem tisztességtelen, ha a szerződéskötés időpontjában előre tételesen meghatározza a módosításra okot adó körülményeket: ún. ok-listát tartalmaz. A tételes meghatározás követelményének akkor felel meg a kikötés, ha az ok-lista teljes körűen és nem csak példálózva jelöli meg az egyoldalú szerződésmódosításra okot adó körülményeket; azaz olyan zárt rendszert alkot, amely a figyelembe vehető tények és körülmények nem bővíthető (taxatív) felsorolását tartalmazza.

c) Az objektivitás elve:

Az előre, tételesen meghatározott kikötésnek objektívnek kell lennie, nem jelölhető meg tehát szerződésmódosítási okként olyan, a szerződéskötést követően beálló körülmény, amelyre a pénzügyi intézménynek ráhatása van, tőle függ.

d) A ténylegesség és arányosság elve:

A ténylegesség elve azt az ok-listával kapcsolatos alapvető elvárást fejezi ki, miszerint az ok-listában meghatározott feltétel változásának ténylegesen hatást kell gyakorolnia a szerződésben meghatározott kamatra, díjra, költségre. Nem szerepeltethető ugyanis jogszerűen olyan tényező az ok-listában, amely szakmailag indokolatlan, mert a kamatra, díjra, költségre hatással nincs, tehát azok mértékével semmilyen okszerű kapcsolatban nem áll.

Az arányosság elvének teljesülése szempontjából az a kiindulópont, hogy a fogyasztóval szerződő pénzügyi intézmény előre kalkulálja a kölcsönnyújtás kockázatait, és azokat a Hpt. szerint kezelni is köteles. Az egyoldalú szerződésmódosítás jogát nem lehet egyoldalú haszonszerzésre fordítani. Az emelés mértéke nem lehet magasabb, mint a körülmény-változásnak a kamatra, díjra, költségre gyakorolt hatása, másrészt pedig a fogyasztó számára kedvező változást is érvényesíteni kell a kamat, a díj és a költség mértékében.

e) Az átláthatóság elve:

Az átláthatóság követelménye azt jelenti, hogy az egyoldalú szerződésmódosítást lehetővé tevő szerződéses rendelkezések jogszerű alkalmazását a fogyasztó ellenőrizni tudja és fel tudjon lépni a pénzügyi intézménnyel szemben, ha meglátása szerint a rá nézve hátrányos szerződésmódosításra a ténylegesség, az arányosság, a szimmetria elvének be nem tartásával került sor.

f) A felmondhatóság elve:

Tekintettel arra, hogy az egyoldalú szerződésmódosítás a fogyasztó jogaira és kötelezettségeire is kihat, egyoldalú szerződésmódosítás esetén biztosítani kell számára a szerződés felmondásának a jogát. Ezt jogszabály is előírhatja, jogszabályi előírás hiányában azonban a felmondási jogot az általános szerződési feltételek körében szükséges rendezni. Az általános szerződési feltételnek a felmondási jogról akként kell rendelkeznie, hogy a fogyasztó számára egyértelmű és transzparens legyen, hogy a pénzügyi intézménynek hogyan kell a szerződésmódosítást a fogyasztó tudomására hoznia, és az is kiderüljön, hogy mennyi idő áll a fogyasztó rendelkezésére ahhoz, hogy felmondási jogával éljen.

g) A szimmetria elve:

A szimmetria elve a szerződéskötéskor kialkudott értékegyensúly fenntartásának záloga. Az egyoldalú szerződésmódosítás lehetősége ugyanis csak akkor tekinthető tisztességesnek, ha nem csak a fogyasztó hátrányára történő körülményváltozás hatásának értékelését - fogyasztóra való áthárítását - teszi lehetővé, hanem egyidejűleg biztosítja a fogyasztó javára történő körülmények megváltozása esetén, annak a fogyasztó javára történő érvényesítését is, az arányosság elvének érvényre juttatása mellett.

Ha tehát az egyoldalú kamat-, költség- és díjemelést lehetővé tevő szerződési kikötés ezen elvek bármelyikének nem felel meg, a kikötés tisztességtelen, és tisztességtelensége folytán semmis. A semmis kikötés pedig nem váltja ki az eredetileg célzott joghatást, azaz az ilyen kikötés értelmében végbement szerződésmódosítás nem köti a fogyasztót, vele a pénzügyi intézménynek a külön törvényben meghatározott módon el kell számolnia.

Az 5-6. §-hoz

A törvény megfelelő határidőt biztosít a pénzügyi intézmények számára ahhoz, hogy megvizsgálják a törvény hatálya alá tartozó fogyasztói kölcsönszerződések körében alkalmazott általános szerződési és egyedileg meg nem tárgyalt feltételeket abból a szempontból, hogy azok tartalmaznak-e az egyoldalú szerződésmódosítás lehetőségét biztosító és a szerződések részévé váló vagy egyedileg meg nem tárgyalt szerződési kikötést. E szerződési kikötéseket tartalmazó általános szerződési feltételeket, illetve egyedileg meg nem tárgyalt feltételeket 30 napos határidőn belül be kell jelenteniük a felügyeletet ellátó Magyar Nemzeti Banknak azzal a nyilatkozattal ellátva, hogy az adott szerződési kikötéseket tisztességesnek vagy tisztességtelennek tekintik-e. A bejelentést az indokolja, hogy egyfelől a felügyelet értesüljön a pénzügyi intézmények álláspontjáról, másfelől pedig teljes körűen a rendelkezésére álljanak az ezzel kapcsolatos adatok és információk. Ennek érdekében a törvény elrendeli a szóban forgó kikötésekkel érintett egyes szerződésekre és az azok alapján fennálló követelés összegére vonatkozó adatszolgáltatást.

A pénzügyi intézményeknek az 5. § szerinti vizsgálat során a törvény 4. § (1) bekezdésében foglalt követelményeket kell szem előtt tartaniuk. Ha maguk is arra a következtetésre jutnak, hogy az alkalmazott szerződéses kikötés a 4. § (1) bekezdésben foglalt feltételek bármelyikének nem felel meg, és ebből következően annak tisztességtelenségére irányuló vélelem nem dönthető meg, a pénzügyi intézményt csupán a 4. § (3) bekezdése szerinti elszámolási kötelezettség terheli. Ha azonban a pénzügyi intézmény úgy ítéli meg, hogy a 4. § (1) bekezdésben foglalt összes feltételnek eleget tett a kikötés alkalmazása során, ezért a kikötés tisztességességéhez kétség sem férhet, úgy ezt az álláspontját a tisztességtelenség vélelmének megdöntése érdekében indított peres eljárásban érvényesítheti, ellenkező esetben a 4. § (2) bekezdése szerint a kikötés semmis, és a (3) bekezdés szerinti külön törvény szabályainak megfelelően el kell számolnia a fogyasztóval.

A 7-15. §-hoz

A törvény megdönthető vélelmet állít fel a fogyasztói kölcsönszerződés részévé általános vagy egyedileg meg nem tárgyalt szerződési feltételként váló egyoldalú kamat-, költség- és díjemelést lehetővé tevő szerződési kikötés tisztességtelenségére. A törvény e vélelem megdöntését polgári peres eljárásban biztosítja, a peres eljárás lefolytatására speciális szabályokat ad.

A cél egy hatékony, gyors eljárás lefolytatása, amelyben kizárólag a szerződéses kikötések érvényességének kérdéskörében kell vizsgálódnia a bíróságnak.

A perben a polgári perrendtartásról szóló 1952. évi III. törvény (a továbbiakban: Pp.) szabályait kell alkalmazni, ha a törvény eltérően nem rendelkezik. Az eltérő rendelkezések biztosítják, hogy e perek gyorsan lezáruljanak.

A törvényben előírt szoros határidőkre tekintettel a törvény akként rendelkezik, hogy a bírósági iratok kézbesítésére bírósági alkalmazott útján kerüljön sor. Pontos és részletes eljárási szabályokat ad, hogy a kézbesítésre milyen időszakban, milyen kézbesítési rend betartásával kerülhet sor. Ezzel biztosítható, hogy a peres felek igazolható módon vehessék át a részükre küldött iratokat, s az is, hogy a bíróság kellő időben meggyőződhessen arról, hogy az iratok kézbesítése szabályszerű volt-e. A szoros határidők betarthatósága érdekében - és abból a célból, hogy a per tárgya valóban csak a szerződéses kikötések tisztességességének a vizsgálata legyen - a törvény rögzíti, hogy egyebek mellett nincs helye beavatkozásnak, viszontkeresetnek, s annak sem, hogy a törvénykezési szünet, csatlakozó fellebbezés, csatlakozási felülvizsgálati kérelem, elektronikus kommunikáció szabályai alkalmazásra kerüljenek.

Lényeges szabály, hogy a pénzügyi intézménynek a peres eljárást a törvény hatálybalépésétől számított 30 napos jogvesztő határidőn belül kell kezdeményeznie akkor, ha devizaalapú, 90. és 120. nap között, ha forintalapú ügyletről van szó. E különvált határidőket az ügyteher időbeni, ésszerű elosztása indokolja. Eddig a határidőig a keresetleveleknek be kell érkezniük a Fővárosi Törvényszékre, melynek kizárólagos hatáskörét és illetékességét is megállapítja a törvény.

A perek hatékony elbírálásának érdekében - mintegy perelőkészítő cselekményként - a keresetlevélhez speciális mellékletek csatolását írja elő a törvény. A törvény a felperes kötelezettségévé teszi, hogy a keresetlevélnek a Pp.-ben előírt mellékletei mellett csatolja az ÁSZF-ek egy okiratba foglalt azon kivonatát, amely kizárólag azokat a szerződéses kikötéseket tartalmazza, amelyek tekintetében a pénzügyi intézmény az érvényesség megállapítását kéri. Meg kell jelölnie azt az időszakot is, amely alatt a pénzügyi intézmény a szerződéses kikötést alkalmazta. A keresetlevélhez továbbá csatolni kell egy elektronikus adathordozót, mely tartalmazza a keresetlevélnek és mellékleteinek informatikai eszköz alkalmazásával megszerkesztett változatát.

Amennyiben a bíróság a perben azt állapítja meg, hogy a pénzügyi intézmény által tisztességesnek tartott szerződéses kikötés nem felel meg a törvényben meghatározott feltételnek, megállapítja, hogy a szerződéses kikötés tisztességtelen és ezért érvénytelen, amennyiben pedig a bíróság azt állapítja meg, hogy a szerződéses kikötés megfelel a törvényben meghatározott feltételnek, úgy ítéletében megállapítja, hogy a vizsgált szerződéses kikötés tisztességes és ezért érvényes.

A fellebbezési szakban - hasonlóan az elsőfokú eljárás szabályaihoz - a törvény mind a bíróságnak, mind a feleknek szoros határidőket ad. Ezzel összefüggésben került előírásra az, hogy a bíróság tárgyalást tart, biztosítva azt, hogy a felek a tárgyaláson részt vehessenek, s ott közvetlenül is előadhassák jogi álláspontjukat. Ebből az okból került rögzítésre az is, hogy a másodfokú bíróság az eljárást befejező határozatát a Pp. általános szabályaitól eltérően maga kézbesíti a feleknek, illetve a felülvizsgálati kérelmet is a másodfokú bírósághoz kell előterjeszteni, s azt e bíróság terjeszti fel a Kúriához.

A törvény a felülvizsgálati kérelem tárgyaláson kívüli elbírálásának főszabályából indul ki, s azt annyiban szigorítja az általános szabályokhoz képest, hogy tárgyalás tartására csak akkor ad lehetőséget, ha a Kúria azt szükségesnek tartja. Tekintettel arra, hogy a törvény szerint a Kúriának a felülvizsgálati eljárást harminc nap alatt kell lefolytatnia, a tárgyalás kitűzése tekintetében állapít meg az általánostól eltérő határidőket. Hasonlóan a másodfokú eljáráshoz a felülvizsgálati eljárás során is szükséges a felülvizsgálati eljárást befejező határozat kézbesítésére vonatkozó szabályokat rögzíteni. Ugyancsak szükséges az iratok alsóbb fokú bíróság számára történő megküldésére vonatkozó szabályokat rögzíteni arra az esetre, ha a Kúria az első- vagy másodfokú bíróságot új eljárásra és új határozat hozatalára utasítja, az új eljárás mielőbbi lefolytathatósága érdekében.

A 16. §-hoz

A törvény rendelkezik azon perek kötelező felfüggesztéséről, amelyeknek a tárgya részben vagy egészben a 3. § (1) vagy 4. § (1) bekezdése szerinti szerződéses kikötés, illetve amely pereket az ilyen szerződéses kikötésen is alapuló követelés érvényesítése iránt a pénzügyi intézmény indított a fogyasztóval szemben. E szabály alapján fel kell függeszteni a végrehajtás megszüntetési és korlátozási azon pereket is, melyekben a fogyasztó a szerződéses kikötések érvénytelenségét állítja. A törvényben foglalt felfüggesztési kötelezettség értelemszerűen nem terjed ki a törvény 6. alcíme szerinti perre.

Tekintettel arra, hogy a polgári perrendtartás szabályai szerint csak a per tárgyalása függeszthető fel - ugyanakkor a cél az érintett peres eljárások vonatkozásában az, hogy azok haladéktalanul felfüggesztésre kerüljenek, és ne kelljen feleslegesen a még ki nem tűzött ügyekben tárgyalást tartani - a törvény a peres eljárás felfüggesztéséről rendelkezik, akként, hogy lehetővé teszi az eljárás tárgyalás tartása nélküli felfüggesztését. Fontos annak rögzítése is, hogy az eljárás felfüggesztése legkésőbb 2014. december 31. napjáig tarthat. Tekintettel arra, hogy a felfüggesztésre vonatkozóan nincs mérlegelési joga a bíróságnak, a törvény kizárja a fellebbezés lehetőségét.

A 17. §-hoz

A PJE határozatának megállapításai, valamint e törvény és további megalkotásra váró jogszabályok rendelkezései alapján a pénzügyi intézmények és a fogyasztók által megkötött egyes kölcsönszerződések elszámolási rendje módosul. Ezek deviza alapú, illetve egyoldalú szerződésmódosítást lehetővé tevő, tisztességtelen szerződési feltételt tartalmazó deviza vagy forint alapú fogyasztói kölcsön-, hitel-, valamint pénzügyi lízing szerződések. Biztosítani kell ugyanakkor, hogy a helytelenül kiszámított követeléseken alapuló, folyamatban lévő végrehajtási eljárások megszakadjanak mindaddig, amíg a törvényes elszámolást lehetővé tevő jogszabályok alapján a jogviszonyok megfelelő rendezése, a követelések tényleges összegének megállapításával megvalósul. Így akadályozható meg, hogy ne alakuljanak ki olyan méltánytalan, vagy visszafordíthatatlan élethelyzetek, amelyek bekövetkezése esetén az eredeti állapot helyreállítása már nem lehetséges, vagy számottevő, indokolatlan nehézséggel járna. Mindezekre tekintettel olyan a bírósági végrehajtásról szóló 1994. évi LIII. törvény (a továbbiakban: Vht.) szabályaitól eltérő speciális szabályozás megalkotására van szükség az érintett végrehajtási eljárásokkal összefüggésben, amely biztosítja a jelenlegi állapotok fenntartását, az elszámolások - megváltozott feltételeket figyelembe vevő - végleges lezárásáig [(1) bekezdés].

A Vht.-val kapcsolatos szabályozás tárgyi hatálya kiterjed valamennyi olyan végrehajtási eljárásra, amelyben a végrehajtandó követelés a pénzügyi intézmény és a természetes személy fogyasztó, mint adós vagy adóstárs által megkötött deviza vagy forint alapú hitel- vagy kölcsönszerződésen, pénzügyi lízingszerződésen (a továbbiakban: kölcsönszerződés) alapul [(2) bekezdés]. A szabályozás kiterjed továbbá azokra a végrehajtási eljárásokra is, amelyekben a kölcsönszerződésből eredő követelést biztosító zálogszerződésben vagy kezesi kötelezettségvállaló nyilatkozatban foglaltak kikényszerítése a végrehajtás tárgya, illetve amelyekben a végrehajtást kérő vagy az adós a végrehajtás alapjául szolgáló szerződésben részes fél jogutódja [(6) bekezdés].

A (3) bekezdésbe foglalt főszabály szerint a szabályozás tárgyát képező végrehajtási eljárásokban e törvény hatályba lépésétől kezdődően a külön törvényben később meghatározott időpontig eljárási cselekmény, intézkedés nem foganatosítható, a felek és érdekeltek nyilatkozatai is hatálytalanok. Mindez azt jelenti, hogy az adott végrehajtási eljárás folyamata a törvény hatálybalépésének időpontjában az eljárási cselekmények túlnyomó többségének vonatkozásában megszakad, függetlenül attól, hogy az eljárás mely létszakaszában tart. A felek és érdekeltek által tett nyilatkozatokat ebben az időszakban a végrehajtó nem veheti figyelembe, ugyanakkor a törvény hatályba lépésének időpontjában le nem telt határidők az eljárási cselekmények foganatosítását újból megengedő, külön törvényben meghatározott időpont elteltét követően újrakezdődnek. E törvény hatálybalépését követően nincs akadálya annak, hogy végrehajtási kérelem benyújtásra kerüljön, azaz végrehajtási eljárás meginduljon, azonban az eljárás megindítását követően eljárási cselekmény, intézkedés a már folyamatban lévő eljárásban nem foganatosítható, nyilatkozatok nem tehetőek.

A (4) bekezdés a (3) bekezdésbe foglalt főszabály alóli kivételt fogalmaz meg. Ha a végrehajtási eljárásban, a törvény hatályba lépése előtt, a kölcsönszerződésen alapuló követelés fedezetéül szolgáló vagyontárgyat árverés útján már értékesítették, úgy az árveréssel összefüggő jogorvoslati, valamint az ingatlan kiürítésével, illetve a vagyontárgy birtokbaadásával kapcsolatos eljárási cselekményeket foganatosítani kell, függetlenül attól, hogy a végrehajtási eljárás egyéb cselekményeinek foganatosítását a törvény kizárja. Ennek indoka az, hogy a tulajdonjogot szerző árverési vevő ne kerüljön abba a méltánytalan helyzetbe, hogy az őt megillető vagyontárgy vonatkozásában nem tud birtokba kerülni. Ugyanez vonatkozik a végrehajtást kérő részéről történő átvétel, az árverésen kívüli árverés hatályával történő eladás, valamint a bírósági végrehajtáson kívüli értékesítés eseteire is. E szabály ugyanakkor csak azzal a megszorítással érvényesülhet, ha a Vht. 303. §-ába foglalt, kilakoltatási moratóriummal kapcsolatos szabályokkal nem áll ellentétben. A Vht. hivatkozott §-a ugyanis a devizakölcsön szerződésekkel összefüggő végrehajtási eljárásokban a lakóingatlanok kiürítését megakadályozó rendelkezést tartalmaz, így e vagyontárgyak vonatkozásában a kiürítéssel kapcsolatos eljárási cselekmények nem foganatosíthatóak.

Ha nem csak a kölcsönszerződésen alapuló követelés behajtásával kapcsolatban indul végrehajtási eljárás az adóssal szemben, úgy e más követelés behajtására indult végrehajtási eljárásban sem foganatosíthatók eljárási cselekmények a kölcsönszerződésen alapuló követelés fedezetéül szolgáló vagyontárgy vonatkozásában [(5) bekezdés]. E szabály alól két kivételt enged a jogszabályi rendelkezés. Egyrészt a (4) bekezdésben meghatározott eljárási cselekmények - a korábban már kifejtett indokok alapján - foganatosítandók, másrészt helye van a fedezetként meghatározott vagyontárgyak lefoglalásával kapcsolatos eljárási cselekmények foganatosításának is. Előfordulhat ugyanis, hogy a végrehajtást kérő követelése (pl. jelentős közüzemi tartozás) nincs zálogjoggal biztosítva. Ilyen esetben, ha az ingatlan lefoglalására az eljárási cselekmények megakadásának időpontjában még nem került sor, a foglalás hiányában nincs annak akadálya, hogy a tulajdonos a vagyontárgyat értékesítse. A zálogjog jogosultja követelését az új tulajdonossal szemben is érvényesítheti, azonban a zálogjoggal nem rendelkező végrehajtást kérő kielégítési alapja elvonásra kerülhet és előfordulhat, hogy a fennmaradó vagyon nem nyújt kellő fedezetet a követelés megtérüléséhez. Ennek kizárását szolgálja a szabály.

A (7) és (8) bekezdésbe foglalt eljárási szabályok azt a célt szolgálják, hogy mindazokban a végrehajtási eljárásokban, amelyekben a végrehajtási eljárás alapjául szolgáló kölcsönszerződés nem tartalmaz a törvény szerint semmis vagy vélelmezetten tisztességtelen szerződéses kikötést, az eljárási cselekmények foganatosíthatóak legyenek. Ennek vizsgálatát a felek kezdeményezhetik. A bejelentést a végrehajtóhoz kell benyújtani a törvény hatályba lépésétől számított 120 napon belül, a bejelentés azonban akkor is határidőben benyújtottnak minősül, ha a végrehajtóhoz az a határidő elteltét követően érkezik meg, de azt a felek bármelyike a határidő utolsó napján ajánlott küldeményként postára adta. A bejelentés tárgyában a végrehajtást foganatosító bíróság határoz. A bejelentés elbírálásáig a törvényben meghatározott eljárási cselekmények nem foganatosíthatóak, ha azonban a bíróság (közjegyző) megállapítja, hogy a kölcsönszerződés nem tartalmaz az a törvény hatálya alá tartozó semmis vagy vélelmezetten tisztességtelen szerződéses kikötést úgy a határozat jogerőre emelkedését követően az eljárási cselekmények foganatosíthatóak a végrehajtási eljárásban.

A (9) és (10) bekezdés szerint a szabályozás lehetőséget biztosít az adós számára arra, hogy a számára kedvezőbb eljárásrendben kerüljön sor a végrehajtásra. Egyes végrehajtási ügyek bár nincsenek folyamatban, hanem ügyviteli befejezéssel befejezésre kerülnek, azonban ezekben az ügyekben is előfordulhat, hogy a teljesítés tovább történik (részletfizetés, munkabér letiltás); ezekben az ügyvitelileg befejezett ügyekben is lehetővé kell tenni az adós döntésétől függően, hogy ezek a cselekmények is megakadjanak.

Ugyancsak az adósok rendelkezési jogának tiszteletben tartása érdekében szükséges lehetőséget biztosítani arra, hogy az adós választása szerint megfizethesse a követelést, s ezáltal a végrehajtás alól szabaduljon; ha az adós e szabály alapján a végrehajtást kérőnek teljesít, az értelemszerűen nem jelenti azt, hogy a pénzügyi intézmény mentesülne az elszámolási kötelezettsége alól.

A 18. §-hoz

A zálogtárgyak bírósági végrehajtáson kívüli értékesítésének leállítása is indokolt mindaddig, amíg a törvényes elszámolást lehetővé tevő jogszabályok alapján a szabályozással érintett jogviszonyok megfelelő rendezése, a követelések tényleges összegének megállapításával meg nem valósul.

-----STARTING---POINT---VEGE---

A 19-21. §-hoz

A 19. § hatályba léptető rendelkezést tartalmaz.

A 20-21. § rendezi azon fogyasztói kölcsönszerződések helyzetét, melyek tekintetében egyoldalú szerződésmódosításra került vagy kerülne sor a Kúria jogegységi határozathozatalát követően, mivel a Kúria döntése alapján az egyoldalú szerződésmódosítás lehetőségét tartalmazó ÁSZF-ek tekintetében vélelmezni kell a tisztességtelenséget.