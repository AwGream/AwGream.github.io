2004. évi LXXIX. törvény indokolása

az Európa Tanács Budapesten, 2001. november 23-án kelt Számítástechnikai bűnözésről szóló Egyezményének kihirdetéséről

-----STARTING---POINT---ALTALANOS---

Általános indokolás

1. A számítástechnika felhasználási lehetőségeinek széles körű, a mindennapi élet mind több tevékenységi szintjét átfogó elterjedésével, a számítástechnikai rendszerek közvetlen, határokon átívelő kapcsolatát biztosító világháló kialakulásával és fejlődésével egyidejűleg - sajnálatosan - nemzetközi szinten és hazánkban is egyre nagyobb teret nyer a számítástechnikai bűnözés. A szervezett bűnözés is azonnal felismerte a számítástechnika jelentőségét, így a határon átnyúló bűnelkövetések egyik legfontosabb eszközévé a számítógép és a világháló vált. A mindeddig nem tapasztalt nagyságú és sebességű adatáramlást, valamint kommunikációt lehetővé tevő Internet napjainkra az ellenőrizhetetlen pénzmozgások egyik fő színtere lett. A világhálón lebonyolított pénzmosás mellett a közintézmények és magánszemélyek elleni számítógépes támadások is a nemzetközi bűnözés egyik új és rohamosan fejlődő területét jelentik.

Az Európa Tanács, felismerve a számítástechnikai rendszereken és a világhálón megvalósuló bűnözés elleni összehangolt nemzetközi fellépés fontosságát, alkotta meg a Számítástechnikai bűnözésről szóló Egyezményt (a továbbiakban: Egyezmény).

2. Az Egyezmény előkészítésével párhuzamosan Magyarországon is megkezdődött a büntető anyagi és eljárásjogi normák területén szükséges módosítások kidolgozása, annak érdekében, hogy az Egyezmény aláírását követő legrövidebb időn belül hazánk büntetőjogi rendszere teljes összhangban legyen az Egyezmény rendelkezéseivel.

A büntető anyagi jog területén a Büntető Törvénykönyvről szóló 1978. évi IV. törvényt (a továbbiakban: Btk.) módosító 2001. évi CXXI. törvény iktatta be a Btk.-ba az Egyezmény rendelkezéseivel összhangban álló új szabályokat, tényállásokat. A módosított, illetőleg új rendelkezések 2002. április 1-jén léptek hatályba.

A büntetőeljárási jog területén a büntetőeljárásról szóló 1998. évi XIX. törvényt (a továbbiakban: Be.) átfogóan módosító 2002. évi I. törvény vezetett be az Egyezmény rendelkezéseinek megfelelő szabályokat, illetőleg teremtette meg egy új kényszerintézkedés eljárásjogi alapjait. A módosított, illetve új rendelkezések 2003. július 1-jén léptek hatályba.

3. Az Egyezmény az 1. Cikkben meghatározza az egyes anyagi jogi tényállásokban, illetőleg az eljárásjogi rendelkezések esetében használt kifejezések pontos tartalmát, többek között az „informatikai rendszer” fogalmát is. Az informatikai bűncselekményeket pönalizáló új büntetőjogi tényállások vonatkozásában a Btk. 300/F. §-a határozza meg - az Egyezmény rendelkezéseivel összhangban - a számítástechnikai rendszer fogalmát.

Az Egyezmény az értelmező rendelkezések alkotta első rész mellett a második részben határozza meg a nemzeti szinten meghozandó jogalkotási intézkedéseket.

Az első fejezetben azokat a cselekményeket határozza meg, amelyeket a szerződő államoknak bűncselekménnyé kell nyilvánítani.

Az Egyezmény 2. Cikke büntetőjogi szankció alkalmazását követeli meg a számítástechnikai rendszerbe történő jogosulatlan és szándékos belépéssel szemben. Az Egyezménnyel összhangban a Btk. 300/C. §-ában meghatározott számítástechnikai rendszer és adatok elleni bűncselekmény (1) bekezdése büntetendő cselekménnyé nyilvánítja a számítástechnikai rendszerbe a számítástechnikai rendszer védelmét szolgáló intézkedések megsértésével vagy kijátszásával történő jogosulatlan belépést, valamint az engedélyezett belépést követően a jogosultság kereteit túllépő, illetőleg azt más módon megsértő bennmaradást is.

Az Egyezmény 3. Cikke büntetni rendeli a számítástechnikai rendszerben tárolt vagy annak útján továbbított számítástechnikai adatok jogosulatlan kifürkészését. A Btk. 178/A. §-ában meghatározott magántitok jogosulatlan megismerése bűncselekményi tényállása a módosítás után lehetővé teszi a számítástechnikai úton továbbított adatok, közlemények jogosulatlan kifürkészőinek büntetőjogi felelősségre vonását.

Az Egyezmény 4. Cikkével - amely az adatok jogosulatlan törlését, megváltoztatását szankcionálja - és 5. Cikkével - amely a számítástechnikai rendszer működésének jogosulatlan akadályozását nyilvánítja bűncselekménnyé - összhangban a Btk. 300/C. §-ában meghatározott számítástechnikai rendszer és adatok elleni bűncselekmény (2) bekezdésének a) és b) pontja rendeli büntetni az Egyezményben meghatározott cselekményeket.

Az Egyezmény 6. Cikke önálló, sui generis bűncselekményként rendeli büntetni a nemzeti jogokban a számítástechnikai eszközökkel történő visszaélést, azaz a számítástechnikai program, jelszó, belépési kód, vagy a számítástechnikai rendszerbe való belépést lehetővé tevő adatnak, berendezésnek számítástechnikai bűncselekmények elkövetése érdekében történő készítését, megszerzését, forgalomba hozatalát, az azzal való kereskedést, vagy más módon történő hozzáférhetővé tételét. Az egyezményi szabályokkal teljes mértékben összhangban áll a számítástechnikai rendszer védelmét biztosító technikai intézkedés kijátszása elnevezésű, a Btk. 300/E. §-ában meghatározott önálló bűncselekményi tényállás.

A 7. Cikkben meghatározott számítástechnikai hamisítás bűncselekménye a magyar jogrendszerben az elektronikus aláírásról szóló 2001. évi XXXV. törvény hatálybalépésével vált büntetendő cselekménnyé. A hivatkozott törvény a Polgári perrendtartásról szóló 1952. évi III. törvény 196. §-ának (1) bekezdése e) és f) pontjába, a magánokiratok körébe beiktatta az elektronikus okiratot. Az elektronikus okirat Egyezmény szerinti meghamisítása így a Btk. 276. §-ába ütköző magánokirat-hamisítás bűncselekményét valósítja meg.

Az Egyezmény 8. Cikkében meghatározott számítástechnikai csalás bűncselekményének megfelelően módosult rendelkezésekkel került újraszabályozásra a Btk. 300/C. §-ának (3) és (4) bekezdésében a számítástechnikai rendszer útján elkövetett csalás.

Az Egyezmény 9. Cikkében - a teljes körű és általános tilalom elvéből kiindulva - önálló tényállásként szabályozza a gyermek-pornográfiával kapcsolatos, számítástechnikai rendszer útján megvalósuló cselekményeket, többek között megkövetelve a gyermek-pornográfia készítése mellett a számítástechnikai rendszer útján történő felajánlásnak, hozzáférhetővé tételnek és az ilyen termékek birtoklásának büntetendővé nyilvánítását is.

A Btk. 195/A. §-a az Egyezmény 9. Cikkében foglaltaknak megfelelően a tiltott pornográf felvétel vagy felvételek vonatkozásában az Egyezményben meghatározott valamennyi elkövetési magatartást bűncselekménnyé nyilvánítja.

Az Egyezmény 9. Cikke 2. bekezdésének b) pontjában gyermek-pornográfiaként határozza meg az olyan pornográf terméket is, amely vizuális úton ábrázol kifejezetten szexuális magatartást tanúsító kiskorúnak tűnő személyt.

A magyar büntetőjogi szabályozás az Egyezmény általános és teljes körű tilalmától eltérően kifejezetten csak a kiskorú személyeket védi a fényképek, digitális képek készítésében megjelenő szexuális kizsákmányolással szemben. A magyar büntetőjog a felnőttkorúakról készített pornográf ábrázolásokat akkor sem tekinti bűncselekménynek, ha a felnőttkorú személy kiskorúnak tűnik a felvételen. A magyar büntetőjogi szabályozásnak a hivatkozott bűncselekményi tényálláshoz kötődő alapelveire és az említett törvényi tényállás által védett jogtárgy természetére tekintettel az Egyezmény 9. Cikke 4. bekezdésében foglaltak alapján a megerősítő okmány letétbe helyezésekor Magyarország fenntartással zárta ki a 9. Cikk 2. bekezdése b) pontjának hazai alkalmazását.

Az Egyezmény 10. Cikkében rendelkezéseket tartalmaz a szerzői és szomszédos jogok megsértésével kapcsolatos, számítástechnikai rendszer útján elkövetett bűncselekményekre vonatkozóan. A Btk. 329/A. §-ában meghatározott „Szerzői vagy szerzői joghoz kapcsolódó jogok megsértése” tényállása teljes mértékben megfelel az Egyezmény hivatkozott cikkében foglalt követelményeknek.

Az Egyezmény 11. Cikke szerint a felsorolt cselekmények kísérletét, valamint a bűncselekmények elkövetéséhez kapcsolódó bűnrészességet is büntetendővé kell nyilvánítani, mely követelménynek a Btk. szabályozása maradéktalanul megfelel.

Az Egyezmény 12. Cikke szerint mindegyik Szerződő Fél megteszi azokat a jogalkotási és egyéb intézkedéseket, amelyek ahhoz szükségesek, hogy az Egyezményben foglalt bűncselekményekkel kapcsolatban a jogi személyek felelősségre vonhatók legyenek, ha a jogi személy képviseletét, igazgatását vagy ellenőrzését ellátó személy e minőségében követte el a felsorolt bűncselekményeket. A jogi személy felelőssége büntetőjogi, polgári jogi vagy közigazgatási jogi lehet.

A jogi személyekkel szemben alkalmazható büntetőjogi intézkedésekről szóló 2001. évi CIV. törvény megteremti annak lehetőségét, hogy a jogi személyekkel szemben - a törvényben meghatározott feltételek fennállása esetén - büntetőjogi intézkedésként a jogi személy megszüntetését, tevékenységének korlátozását rendeljék el, vagy pénzbírságot szabjanak ki vele szemben. A törvény rendelkezései megfelelnek az Egyezmény előírásainak és az Európai Unióhoz történő csatlakozásunkról szóló nemzetközi szerződést kihirdető törvény hatályba lépésével egyidejűleg hatályba is lépett.

Az Egyezmény második fejezete a számítástechnikai bűncselekmények alapján indult nyomozás és büntetőeljárás eredményességének elősegítése, illetőleg az elektronikus formában megjelenő bizonyítékok hatékonyabb felderítése, összegyűjtése érdekében új eljárásjogi intézmények bevezetését, illetőleg a már szabályozott nyomozati és eljárási cselekmények rendelkezéseinek módosítását, kiegészítését írja elő.

Az Egyezmény 16. és 17. Cikke a tárolt számítástechnikai adatok, illetőleg a forgalomra vonatkozó adatok gyors megőrzésének jogintézményéről rendelkezik. A Be.-t átfogóan módosító 2002. évi I. törvény vezette be a Be. 158/A. §-ába új kényszerintézkedésként az Egyezmény rendelkezéseinek megfelelő, a számítástechnikai rendszer útján rögzített adatok megőrzésére kötelezés intézményét.

Az Egyezmény 18. Cikkében meghatározott közlésre kötelezés szabályaival összhangban a Be.-nek a megkeresésekre vonatkozó 71. §-ának szabályai lehetővé teszik az adatok közlését, illetőleg átadását is. A Be. 158. §-a szerint pedig az adatok megszerzésére irányuló kényszerintézkedéseket akadályozó személy az intézkedés tűrésére kényszeríthető, és a terhelt kivételével rendbírsággal sújtható.

Az Egyezmény 19. Cikke a tárolt számítástechnikai adatok lefoglalásának és átvizsgálásának a belső jogban történő szabályozását írja elő. Az említett Cikkel összhangban a Be. 149. §-a lehetővé teszi a számítástechnikai rendszer vagy az ilyen rendszer útján rögzített adatokat tartalmazó adathordozó átvizsgálását, míg a Be. 151. §-a biztosítja a számítástechnikai rendszer vagy az ilyen rendszer útján rögzített adatokat tartalmazó adathordozó lefoglalását.

Az Egyezmény 20. Cikke a forgalomra vonatkozó adatok valós idejű összegyűjtésének, míg 21. Cikke a tartalomra vonatkozó adatok kifürkészésének lehetővé tételét követeli meg a részes államoktól. A Be. 200. §-a (1) bekezdésének c) pontja biztosítja, hogy az ügyész és a nyomozó hatóság bírói engedély alapján az elkövető kilétének, tartózkodási helyének megállapítása, elfogása, valamint bizonyítási eszköz felderítése érdekében a nyomozás elrendelésétől a nyomozás iratainak ismertetéséig az érintett tudta nélkül a számítástechnikai rendszer útján továbbított és tárolt adatokat megismerhesse és felhasználhassa.

Az Egyezmény 22. Cikke szerint mindegyik Szerződő Fél megteszi azokat a jogalkotási és egyéb intézkedéseket, melyek ahhoz szükségesek, hogy megállapítsa joghatóságát az Egyezmény 2-11. Cikkében foglaltaknak megfelelően meghatározott bűncselekmények vonatkozásában, amennyiben a bűncselekményeket a területén; vagy a Fél lobogóját viselő hajó fedélzetén; vagy a Félnél lajstromozott repülőgép fedélzetén követték el, illetőleg amelyet a részes ország állampolgára követett el, ha a bűncselekmény az elkövetés helyének joga szerint büntetendő, vagy ha a bűncselekmény nem tartozik egyetlen állam joghatósága alá sem. A magyar Btk. szabályozása teljes egészében megfelel az említett Cikkben meghatározott joghatósági szabályoknak.

A nemzetközi együttműködést szabályozó harmadik rész alapelvei között az Egyezmény rögzíti, hogy a szerződő felek a lehető legszélesebb körben együttműködnek a számítástechnikai rendszerrel kapcsolatos bűncselekmények alapján indult nyomozások és büntetőeljárások során, illetőleg az elektronikus formában megjelenő bizonyítékok összegyűjtése érdekében.

A magyar jog szabályai megfelelnek az Egyezmény kiadatásra és bűnügyi jogsegélyre vonatkozó rendelkezéseinek (24-28. Cikk).

Az Egyezmény 24. Cikke 7. bekezdésének a) pontja értelmében az aláírás, illetve a megerősítő, elfogadó, jóváhagyó vagy csatlakozó okmány letétbe helyezése alkalmával mindegyik Fél közli az Európa Tanács Főtitkárával valamennyi azon hatóság nevét és címét, amelynek hatáskörébe tartozik szerződés hiányában a kiadatási, illetve az ideiglenes kiadatási letartóztatásra irányuló kérelmek előterjesztése vagy fogadása.

A nemzetközi bűnügyi jogsegélyről szóló 1996. évi XXXVIII. törvény (a továbbiakban: Nbjtv.) 18. §-a (1) bekezdésének értelmében a kiadatás iránti megkereséseket az igazságügyminiszter fogadja, és a 26. § (1) bekezdése szerint dönt a kiadatás kérdésében is. A 33. § az igazságügyminiszter jogkörébe utalja a kiadatási kérelem előterjesztéséről történő döntést is. Az Nbjtv. 24. §-ának (2) bekezdése alapján az ideiglenes kiadatási letartóztatás iránti megkeresést az Országos Rendőr-főkapitányság Interpol Magyar Nemzeti Iroda útján is elő lehet terjeszteni. A fentebbi jogszabályhelyek rendelkezéseire figyelemmel a megerősítő okmány letétbe helyezésekor Magyarország az Egyezmény 24. Cikkével kapcsolatban azt a nyilatkozatot tette, hogy kiadatási szerződés hiányában a kiadatási kérelem, illetőleg az ideiglenes kiadatási letartóztatásra irányuló kérelem előterjesztésére vagy elfogadására az Igazságügyi Minisztérium jogosult. Az Interpol Magyar Nemzeti Iroda kizárólag az ideiglenes kiadatási letartóztatásra vonatkozó kérelmek előterjesztésére és fogadására jogosult.

Az Egyezmény 27. Cikke 2. bekezdésének a) és c) pontja értelmében a Szerződő Feleknek ki kell jelölniük, és az Európa Tanács Főtitkárával közölniük kell azokat a központi hatóságokat, amelyek hatályos nemzetközi megállapodások hiányában is jogosultak lesznek a jogsegély-kérelmek előterjesztésére, az azokra történő válaszadásra, azok teljesítésére vagy azoknak a teljesítés érdekében a hatáskörrel rendelkező hatóságokhoz történő megküldésére.

A megerősítő okmány letétbe helyezésekor Magyarország azt a nyilatkozatot tette, hogy az Egyezmény 27. Cikke 2. bekezdésének a) és c) pontja alapján a jogsegély-kérelmek előterjesztésére, az azokra történő válaszadásra, valamint azok teljesítésére vagy továbbküldésére jogosult központi hatóságként a büntetőeljárás megindítását megelőzően foganatosított megkeresések tekintetében az Országos Rendőr-főkapitányságon működő Nemzetközi Bűnügyi Együttműködési Központ (NEBEK), míg a büntetőeljárás megindítása után megküldött megkeresések tekintetében a Legfőbb Ügyészség jogosult.

Az Egyezmény 27. Cikke 9. bekezdésének a) pontja lehetővé teszi, hogy sürgős esetben a megkereső Fél igazságügyi hatóságai a jogsegélykérelmeket és az arra vonatkozó tájékoztatásokat közvetlenül a megkeresett Fél megfelelő igazságügyi hatóságaihoz intézhessék. A hivatkozott bekezdés e) pontja azonban biztosítja azt a lehetőséget, hogy az Egyezmény aláírása vagy a megerősítő, elfogadó, jóváhagyó vagy csatlakozási okmányok letétbe helyezése alkalmával bármely Szerződő Fél tájékoztathassa az Európa Tanács Főtitkárát, hogy célszerűségi okokból az említett bekezdés alapján előterjesztett kérelmeket központi hatóságához kell intézni.

Figyelemmel a hazai jogi szabályozásra, valamint az 1994. évi XIX. törvénnyel kihirdetett, Strasbourgban, 1959. április 20-án kelt, a kölcsönös bűnügyi jogsegélyről szóló európai egyezmény 15. Cikk 6. bekezdéséhez fűzött fenntartásra, a megerősítő okmány letétbe helyezésekor Magyarország azt a nyilatkozatot tette, hogy az Egyezmény 27. Cikkének 9. bekezdése alapján, azaz sürgős esetben előterjesztett jogsegély-kérelmeket is a központi hatósághoz kell intézni.

A magyar jogi szabályozás lehetővé teszi, hogy az Egyezmény 29. és 30. Cikkeiben meghatározott ideiglenes intézkedéseket, valamint a 31-34. Cikkében szabályozott nyomozati cselekményeket a nemzetközi kapcsolatokban a magyar hatóságok jogsegély-kérelem alapján teljesítsék, illetőleg azok foganatosítása érdekében külföldi állam illetékes hatóságait megkeressék.

Az Egyezmény 35. Cikke kötelezi a Szerződő Feleket arra, hogy jelöljenek ki egy éjjel-nappal, a hét minden napján elérhető kapcsolattartási pontot, annak érdekében, hogy lehetővé tegyék a számítástechnikai adatokkal és rendszerrel összefüggő bűncselekményekre vonatkozó nyomozásokkal, vagy a bűncselekményekre vonatkozó elektronikus bizonyítékok összegyűjtésével kapcsolatos azonnali segítségnyújtást. Ez a segítségnyújtás lényegében az egyes nyomozati, illetőleg kényszercselekmények gyors foganatosításának megkönnyítését, elősegítését jelenti.

A Nemzetközi Bűnügyi Együttműködési Központ jogállásáról, részletes feladat- és hatásköréről, valamint a magyar bűnüldöző hatóságok és az Európai Rendőrségi Hivatal közötti nemzetközi együttműködésről szóló 4/2002. (I. 30.) BM-PM együttes rendelet 7. §-ának b) és d) pontja alapján a NEBEK feladata a külföldi bűnüldöző szervekkel bűnügyekben folytatott kapcsolattartás, együttműködés és információcsere, valamint az említett szervektől átvett megkeresések továbbítása a hatáskörrel rendelkező hazai bűnüldöző szervekhez.

Magyarország így a hét minden napján, éjjel-nappal elérhető kapcsolattartási pontként az Országos Rendőr-főkapitányságon működő Nemzetközi Bűnügyi Együttműködési Központot (NEBEK) jelölte ki, amelyről a megerősítő okmány letétbe helyezésekor az Egyezmény 35. Cikkéhez tett nyilatkozatában tájékoztatta az Európa Tanács Főtitkárát.

4. Az Egyezményt 2001. november 23-án Budapesten nyitották meg aláírásra. Az Egyezmény az Európa Tanács történetében az első „Budapesti Egyezmény”, egyben a számítástechnikai bűnözés elleni fellépés tárgykörében született első nemzetközi szerződés.

A tárgykör fontosságának megfelelően már az aláírásra történt megnyitáskor - az Európa Tanács történetében kiemelkedően magas számú résztvevő - 30 ország írta alá. Az Egyezmény ún. nyitott egyezmény, azaz a csatlakozás, aláírás lehetősége a nem Európa Tanács-i tagállamok számára is nyitva áll. Ennek megfelelően az Egyezmény szövegezésében a tagállamok mellett részt vett az Amerikai Egyesült Államok, Kanada, Japán és a Dél-Afrikai Köztársaság is, amely országok már Budapesten aláírták az Egyezményt.

5. Az Egyezményt a 2337/2001. (XI. 22.) Korm. határozat alapján a Magyar Köztársaság képviseletében az igazságügyminiszter 2001. november 23-án írta alá az országgyűlési megerősítés fenntartásával.

A Magyar Köztársaság Országgyűlése 2002. november 12-i ülésén elfogadott 82/2002. (XI. 13.) OGY határozatával erősítette meg az Egyezményt. A megerősítő okmány letétbe helyezése az Európa Tanács Főtitkáránál 2003. december 4-én megtörtént.

6. Az Egyezmény hatályba lépésének feltétele, hogy öt aláíró állam, közülük legalább három az Európa Tanács tagja, az Európa Tanács Főtitkáránál letétbe helyezze a megerősítő, elfogadási vagy jóváhagyási okmányokat. Albánia, Horvátország, Észtország, és Magyarország után 2004. március 18-án Litvánia is letétbe helyezte megerősítő okmányát. Az Egyezmény így 2004. július 1-jén hatályba lép, rendelkezéseit ezen időponttól kell alkalmazni.

7. Figyelemmel a jogalkotásról szóló 1987. évi XI. törvény 2. §-ának c) pontjában, valamint a nemzetközi szerződésekkel kapcsolatos eljárásról szóló 1982. évi 27. törvényerejű rendelet 13. §-ának (1) bekezdésében foglaltakra, az Egyezményt törvénnyel szükséges kihirdetni.

-----STARTING---POINT---RESZLETES---

Részletes indokolás

Az 1-2. §-hoz

A törvény 1. §-a rendelkezik az Egyezmény kihirdetéséről, a 2. § tartalmazza az Egyezmény hiteles angol nyelvű szövegét és annak hivatalos magyar nyelvű fordítását.

A 3. §-hoz

A törvény 3. §-ának (1) bekezdése tartalmazza az Egyezmény megerősítéséről szóló okirat letétbe helyezésekor, az Országgyűlés felhatalmazása alapján, a Magyar Köztársaság Kormánya által tett fenntartást.

A törvény 3. §-ának (2) bekezdése tartalmazza az Egyezmény megerősítéséről szóló okirat letétbe helyezésekor, az Országgyűlés felhatalmazása alapján, a Magyar Köztársaság Kormánya által tett nyilatkozatokat.

A 4. §-hoz

A 4. § rendelkezik a törvény hatályba lépésének időpontjáról, valamint arról, hogy az Egyezmény nemzetközi hatályba lépésére figyelemmel rendelkezéseit mely időponttól kell alkalmazni.