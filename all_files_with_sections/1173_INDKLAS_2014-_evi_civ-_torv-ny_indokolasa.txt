2014. évi CIV. törvény indokolása

egyes pénzügyi tárgyú törvényeknek a betétbiztosítást, valamint a pénzügyi közvetítőrendszert érintő módosításáról

-----STARTING---POINT---ALTALANOS--- 

A tőkepiaci szabályozás hatékonyságának növelése érdekében a törvény módosítja a tőkepiacról szóló 2001. évi CXX. törvényt (a továbbiakban: Tpt.), a befektetési vállalkozásokról és az árutőzsdei szolgáltatókról, az általuk végezhető tevékenységek szabályairól szóló 2007. évi CXXXVIII. törvényt (a továbbiakban: Bszt.) és a kollektív befektetési formákról és kezelőikről, valamint egyes pénzügyi tárgyú törvények módosításáról szóló 2014. évi XVI. törvényt (a továbbiakban: Kbftv.). Ennek keretében a felsorolt törvényeket módosító rendelkezések egyúttal a tőkepiaci szektor hazai szabályozását nagyban meghatározó európai uniós szabályozásnak való megfelelést is biztosítani hivatottak. Így kerül sor a 909/2014/EU európai parlamenti és tanácsi rendelet (amely alapvetően a központi értéktárakra és az értékpapír-kiegyenlítésre vonatkozó szabályozást tartalmazza) hazai jogszabályokkal történő összhangjának biztosítására, valamint több - a hazai jogrendbe már korábban átültetett - uniós szabályrendszer (így pl. az értékpapír kibocsátások illetve az értékpapír kibocsátók átláthatóságát szabályozó 2010/73/EU irányelv, az alternatív befektetési alapkezelőkre vonatkozó 2011/61/EU irányelv, valamint a hitelintézetek szabályozása mellett a befektetési vállalkozások prudenciális felügyeletét is szabályozó 2013/36/EU irányelv) egyes elemeinek pontosabb transzpozíciójára.

A betétbiztosítási rendszerekről szóló 2014/49/EU irányelv (a továbbiakban: betétbiztosítási irányelv) átültetése érdekében a törvény módosítja a hitelintézetekről és a pénzügyi vállalkozásokról szóló 2013. évi CCXXXVII. törvényt (a továbbiakban: Hpt.). A betétesek egységes védelme érdekében az irányelv közös követelményeket állapít meg a betétbiztosítási rendszerekkel szemben. A betétbiztosítási irányelv rendelkezéseire tekintettel az Országos Betétbiztosítási Alapra (a továbbiakban: OBA) vonatkozó szabályozás módosítása szükséges. A törvény módosítja többek között a betétbiztosítás védelme alá tartozó betétek körét, a betétesek tájékoztatásának szabályait és a rendszer finanszírozására vonatkozó rendelkezéseket.

A hitelintézetek és a befektetési vállalkozások helyreállítását és szanálását célzó keretrendszer létrehozásáról szóló 2014/59/EU irányelv teljes átültetése érdekében a törvény módosítja a Hpt. és a Magyar Nemzeti Bankról szóló 2013. évi CXXXIX. törvény (a továbbiakban: MNB tv.) felügyeleti biztossal kapcsolatos rendelkezéseit. A törvény az Európai Unió jogának való megfelelés mellett módosítja a pénzügyi közvetítőrendszer egyes szereplőinek biztonságát erősítő intézményrendszer továbbfejlesztéséről szóló 2014. évi XXXVII. törvényt (a továbbiakban: Szantv.), továbbá pontosító rendelkezéseket tartalmaz.

-----STARTING---POINT---RESZLETES---

Az 1. §-hoz

A fogyasztói kölcsönszerződéseken, valamint a pénzforgalmi szolgáltatásra irányuló szerződéseken kívüli tájékoztatási szabályokat, így a takarékbetét-szerződésekhez kapcsolódó tájékoztatási szabályokat is a Hpt. általánosságban rendezi. E mellett idejétmúltnak is tekinthető, hogy a takarékbetétek kamatmértékének módosítását napilapok útján is be kell jelenteni.

A 2. §-hoz

A 909/2014/EU rendelet egységes szabályokat vezet be a központi értéktárakra és az értékpapír-elszámolásra vonatkozóan, így meghatározza az e tárgykört szabályozó legfontosabb fogalmakat is. Ennek megfelelően a központi értéktár a Tpt.-ben használt és a törvény által módosított definíciója e rendeletre utal vissza.

A 3. §-hoz

Az értékpapír-kibocsátások, illetve az értékpapír-kibocsátók átláthatóságát szabályozó 2010/73/EU irányelvnek való teljesebb körű megfelelés érdekében szükséges az értékpapírok tájékoztatójának közzététele alóli mentességet érintő szabályozás pontosítása, az EU-n kívüli tőzsdére vonatkozó egyenértékűségi szabályok tekintetében.

A 4. §-hoz

A törvény rögzíti, hogy bizonyos esetekben a forgalomba hozatal végleges feltételeiről a kibocsátó helyett a Felügyelet tájékoztatja fogadó tagállam felügyeleti szervét, valamint az Európai Értékpapír-piaci Hatóságot. A törvény emellett bővíti azon esetek körét, amikor az értékpapírok tájékozatójából bizonyos információk elhagyhatók. A 2010/73/EU irányelvnek megfelelően, a kezesre vonatkozó információkat nem szükséges feltüntetni, amikor az értékpapírban foglalt kötelezettség teljesítésért valamely EGT-állam vállal garanciát.

Az 5. §-hoz

A törvény pontosítja a tájékoztató kiegészítésre, illetve az azt esetlegesen követő, jegyzéstől történő elállásra vonatkozó rendelkezéseket, tekintettel arra, hogy a Tpt. releváns rendelkezésének hatálya jelenleg tágabb, mint a 2010/73/EU irányelv megfelelő előírása.

A 6. §-hoz

A törvény a 2010/73/EU irányelvnek való teljesebb körű megfelelés érdekében tartalmaz pontosításokat. Egyrészt rögzíti, hogy amennyiben a kibocsátó helyi önkormányzat, az nem köteles éves jelentést közzétenni. A törvény külön mentességet biztosít továbbá bizonyos feltételek teljesülése esetén a legalább 50 ezer euró névértékű, hitelviszonyt megtestesítő értékpapírok kibocsátóinak is.

A 7. §-hoz

A módosítás rögzíti, hogy a 2010/73/EU irányelvvel összhangban, a legalább 100 ezer euró névértékű értékpapírokra vonatkozó információk közzétételi nyelvével kapcsolatos előírások a szabályozott piacra bevezetett értékpapírokra vonatkoznak. Másrészt a törvény külön rendelkezik a legalább 50 ezer euró névértékű értékpapírokról is.

A 8. §-hoz

A törvény oly módon módosítja a Tpt. rendelkezéseit, hogy a befektetési alapkezelőkre nem kell alkalmazni az ügyfélszámla-vezetéssel kapcsolatos rendelkezéseket, mivel esetükben a Kbftv. és a Bszt. megfelelően rendezi az általuk végezhető befektetési szolgáltatási tevékenységek és kiegészítő szolgáltatások körét, köztük a befektetési alapkezelő által végezhető ügyfélszámla-vezetés körét is.

A 9. §-hoz

Az elszámolóházi tevékenységet végző szervezet az Országos Betétbiztosítási Alaphoz és a Befektető-védelmi Alaphoz hasonlóan a Szanálási Alap számára is nyújthat meghatározott szolgáltatásokat.

A 10. §-hoz

A törvény egyértelműsíti, hogy a központi értéktár kizárólag a 909/2014/EU rendeletben meghatározott tevékenységek végzésére jogosult.

A 11. §-hoz

A törvény a központi értéktári tevékenység végzéshez szükséges engedélyezési szabályokat rögzíti. A rendelkezéseket nagyrészt a 909/2014/EU rendelet tartalmazza, az engedélyezésért felelős hatóság továbbra is a Felügyelet. Fontos megjegyezni, hogy lehetőség van egyes, jelenleg is hatályos előírások továbbvitelére a Tpt.-ben, amennyiben azok tovább részletezik a rendeletben foglaltakat: így például változatlan tartalommal élnek tovább a jegyzett tőkére és a felelősségbiztosításra vonatkozó szabályok.

A 12. §-hoz

A módosítás egyrészt technikai jellegű, hivatkozások pontosítását tartalmazza. Másrészt a 909/2014/EU rendelet előírásaival összhangban a törvény előírja, hogy a központi értéktári tevékenység végzéséhez szükséges engedélyhez a vezető állású személyek feladatainak és felelősségi körének leírását is szükséges mellékelni a felügyeleti feladatok hatékonyabb ellátása érdekében.

A 13. §-hoz

A törvény rögzíti, hogy a központi értéktári tevékenység végzésére jogosító engedély visszavonására a 909/2014/EU rendeletben meghatározott rendelkezések az irányadók.

A 14. §-hoz

A módosítás technikai jellegű, a hivatkozások pontosítását tartalmazza.

A 15. §-hoz

A központi értéktárakkal kapcsolatos prudenciális szabályok alkalmazásának kereteit egyértelműsíti.

A 16. §-hoz

A módosítás a kiszervezésre vonatkozó rendelkezéseket érinti. A 909/2014/EU rendelet is tartalmaz erre vonatkozó szabályokat (ideértve a központi értéktár főtevékenysége kiszervezésének engedélyezését is), ezért szükséges rögzíteni, hogy a kiszervezés során a rendeletben meghatározott rendelkezésekkel összhangban kell eljárni. Egyúttal kiegészíti a kiszervezési szabályokat azzal, hogy a központi szerződő felek esetében a 648/2012/EU rendeletben foglalt kiszervezési szabályokra is figyelemmel kell lenni.

A 17. §-hoz

A törvény a 909/2014/EU rendeletnek való megfelelés biztosításáig szükséges átmeneti rendelkezést tartalmaz.

A 18. §-hoz

A törvény a 7. § (2) bekezdésében foglalt előírás teljesítésére vonatkozó átmeneti rendelkezést tartalmazza.

A 19. §-hoz

A Polgári Törvénykönyvről szóló 2013. évi V. törvény megszüntette a jogi személyiség nélküli gazdasági társaság kategóriáját, melyre tekintettel ezen szövegrészek ágazati törvényben történő módosítása szükséges.

A 20. §-hoz

A törvény - a Tpt. 25. mellékletének módosításával - a jogharmonizáció tényét rögzíti.

A 21. §-hoz

A törvény a szükséges hatályon kívül helyező rendelkezést tartalmazza.

A 22. §-hoz

A törvény - összhangban a 2013/14/EU irányelvvel - előírja a Felügyelet részére, hogy foglalkoztatói nyugdíjszolgáltató intézmények kockázatkezelése során alkalmazott hitelminősítési eljárások megfelelőségét folyamatosan figyelemmel kísérje, tekintettel arra, hogy a hitelminősítések túlzott figyelembevétele, egyedüli értékelési szempontként való alkalmazása befektető-védelmi szempontból nem kívánatos.

A 23. §-hoz

A kiegészítés jogtechnikai jellegű, jogharmonizációs célú.

A 24. §-hoz

A törvény egyértelműsíti a befektetési szolgáltatást is végző hitelintézeteknél és befektetési alapkezelőknél alkalmazandó intézményi szabályokat, valamint módosítja a Magyar Nemzeti Bankra és a kincstárra előírt rendelkezéseket.

A 25. §-hoz

A törvény biztosítja a 2013/36/EU irányelvnek való pontosabb megfelelést, valamint az 575/2013/EU rendelettel való összhangot.

A 26. §-hoz

A törvény a befektetési szolgáltatási tevékenység végzésére jogosító engedély iránti kérelemhez benyújtandó dokumentációt a Szanálási Alaphoz való csatlakozásról szóló nyilatkozattal bővíti.

A 27. §-hoz

A törvény egyértelműsíti azon eszközök körét, amelyekre a befektetési vállalkozás óvadékot alapíthat, és technikai pontosítást tartalmaz az ügyfélszámla követeléseknek a kielégítési jog gyakorlásakor figyelembe vehető értéke kapcsán. Egyúttal pontosítja az óvadékból való kielégítés szabályait oly módon, hogy kizárólag a kielégítés pillanatában pontosan meghatározható értékkel nem rendelkező pénzügyi eszközből történő kielégítés esetkörét szabályozza.

A 28. §-hoz

A törvény biztosítja a 2013/36/EU irányelvnek való pontosabb megfelelést.

A 29. §-hoz

Technikai pontosítás a bekezdés megfelelő számozása érdekében.

A 30. §-hoz

A törvény a befektetési vállalkozások transzparens működését szolgáló előírásokat bővíti. A befektetési vállalkozás egyedi alapon legalább félévente eleget tesz az uniós szintű nyilvánosságra hozatali követelményeknek. A befektetési vállalkozás anyavállalat és a tagállami pénzügyi holding társaság legalább évente nyilvánosságra hozza a csoport jogi, vállalatirányítási és szervezeti struktúráját és javadalmazási politikáját. Egyedi és összevont alapon a befektetési vállalkozásnak közzé kell tennie továbbá az üzleti évére vonatkozó adatokat, valamint az eszközarányos jövedelmezőségi mutatóját.

A 31. §-hoz

A törvény egyértelművé teszi a befektetési vállalkozás esetleges végelszámolása esetén a nála elhelyezett pénz- és pénzügyi eszközökre vonatkozó rendelkezéseket.

A 32. §-hoz

A törvény pontosítja a befektetési vállalkozás esetleges felszámolása esetén a nála elhelyezett pénz- és pénzügyi eszközök kiadására vonatkozó rendelkezéseket.

A 33. §-hoz

Technikai pontosítás a megfelelő szóhasználat érdekében.

A 34. §-hoz

A befektetési vállalkozások felügyeleti felülvizsgálatánál nemcsak a hitelezési kockázatokkal kapcsolatos diverzifikáció hatására szükséges kitérni, hanem más kockázatokra is.

A 35. §-hoz

A jövőben nemcsak az igazgatóság teljes jogkörét átvevő felügyeleti biztos kijelölésére nyílik lehetőség, hanem arra is, hogy a felügyeleti biztos csak részben vegye át a befektetési vállalkozás, illetve az árutőzsdei szolgáltató irányítását. A vezetés teljes elmozdítása csak akkor indokolható, ha az intézmény helyzete jelentősen megromlik vagy súlyosan megsérti a prudens működésre vonatkozó jogszabályi előírásokat és a Felügyelet nem látja biztosítottnak, hogy a működés irányítása az igazgatóság leváltását követően egy új igazgatóság útján megoldott lehet.

A 36. §-hoz

A törvény kiegészíti a felhatalmazó rendelkezéseket.

A 37. §-hoz

Technikai pontosítások a megfelelő szóhasználat érdekében.

A 38. §-hoz

A törvény - a Bszt. 4. mellékletének módosításával - egyértelműsíti, hogy a készpénz jellegű eszközökre a teljesítményjavadalmazás diszkontálása nem alkalmazható.

A 39. §-hoz

A szükséges hatályon kívül helyező rendelkezést tartalmazza.

A 40. §-hoz

A Felügyelet Felügyeleti Tanácsa már megszűnt testület, így annak törlése indokolt a szabályozás szövegéből.

A 41. §-hoz

A törvény pontosítja a szövetkezeti hitelintézeteknek az integrációs szervezetből történő kilépése, kizárása esetén követendő eljárást.

A 42. §-hoz

A Szhitv. jelenleg már nem tartalmazza azon rendelkezéseket, amely szerint a szövetkezeti hitelintézetek tevékenységi engedélyének visszavonásához kapcsolódóan a likvid vagyonnal fedezett betétállomány, valamint a likvid vagyon átruházásra kerül a Takarékbank részére, ennek megfelelően szükséges a vonatkozó szakasz pontosítása.

A 43. §-hoz

A módosítás indoka, hogy a szövetkezeti formában működő hitelintézetek induló tőkéjére vonatkozó rendelkezéseket a Hpt. tartalmazza.

A 44. §-hoz

A szövetkezeti hitelintézetek jogutód nélküli megszűnéséhez kapcsolódó szabályok pontosítását tartalmazza.

A 45. §-hoz

Szövegcserés módosításokat tartalmaz.

A 46. §-hoz

A korábbi Szhitv. módosításhoz kapcsolódó hatályon kívül helyezést tartalmaz.

A 47. §-hoz

Az MNB tv. 8. § b) pontja alapján a Pénzügyi Stabilitási Tanács az MNB szervének minősül, azaz nem rendelkezik önálló jogalanyisággal. Ennek megfelelően döntéseit sem önálló közigazgatási hatóságként, hanem az MNB szerveként hozza meg.

Az MNB tv. 13. §-a csupán a Pénzügyi Stabilitási Tanács hatáskörét rögzíti, nem keletkeztet önmagában önálló, az MNB hatáskörétől független hatósági hatáskört vagy önálló közigazgatási hatóságot. A Pénzügyi Stabilitási Tanács hatósági döntése ezért az MNB döntéseként jelenik meg, a döntéshozatali eljárásra, döntésekkel kapcsolatos jogorvoslatra külön rendelkezés hiányában is az MNB tekintetében megállapított szabályokat kell alkalmazni.

Mindezen, jelenleg is egyértelmű szabályozás ellenére néhány esetben jogalkalmazói bizonytalanság alakult ki, ezért az MNB tv. 13. §-ában is indokolt ráerősíteni, miszerint a Pénzügyi Stabilitási Tanács az MNB szerveként, az MNB nevében jár el.

A törvény a rugalmasabb döntéshozatal érdekében lehetőséget biztosít arra, hogy a Pénzügyi Stabilitási Tanács a felügyeleti feladatkörhöz kapcsolódó hatósági döntések mellett a szanálási feladatkör gyakorlásával kapcsolatos hatósági döntések meghozatala, valamint a döntést megtestesítő okirat aláírása is delegálható legyen, ide nem értve a hitelintézetek és a befektetési vállalkozások szanálását elrendelő, valamint szanálási intézkedést alkalmazó határozatokat.

A 48. §-hoz

Az MNB felvigyázó jogkörében ellátandó feladatait a törvény a 909/2014/EU rendeletből fakadó feladattal bővíti.

A 49. §-hoz

Az MNB felügyeleti jogkörében ellátandó feladatait a törvény két európai uniós jogszabályból fakadó feladattal bővíti.

Az 50. §-hoz

A törvény lehetővé teszi, hogy a jövőben az MNB munkavállalója is kirendelhető legyen felügyeleti biztosi feladatok ellátására. Ezen felül rögzítésre kerül, hogy a felügyeleti biztos szerepét, feladatait az MNB határozatban állapítja meg, valamint a felügyeleti biztos az MNB által utasítható.

Az 51-54. §-hoz

Az eddigi tapasztalatok alapján a viszonylag alacsony ügyérték alatti, illetve az egyszerű megítélésű ügyekben nem indokolt, hogy a Pénzügyi Békéltető Testület háromtagú tanácsban járjon el.

A törvény ezen felül - az általános gyakorlatnak megfelelően - bevezeti az eljárási szünet intézményét, valamint lehetőséget teremt arra is, hogy a Pénzügyi Békéltető Testület szakértői állásfoglalást szerezzen be.

Végezetül az elszámolási törvényhez, illetve a devizahitelek forintosításához kapcsolódó várhatóan nagyszámú fogyasztói eljárás kezdeményezése okán szükség van arra, hogy - kifejezetten ezen ügycsoportban, így átmeneti jelleggel - a meghallgatás kitűzésére a jelenlegi 60 nap helyett 75 nap, a szolgáltatók válasziratának elkészítésére a jelenlegi 8 nap helyett 15 nap legyen biztosítva, amely az eljárás gyors lefolytatását ténylegesen érdemben még nem befolyásolja.

Az 55. §-hoz

Az Alaptörvény sarkalatosságra vonatkozó követelményének való megfelelés pontosítása, összefüggésben az MNB tv. 28/A. §-ának beiktatásával.

Az 56. §-hoz

Jogtechnikai jellegű, jogharmonizációs célú kiegészítés.

Az 57. §-hoz

A hivatkozás pontosítása.

Az 58. §-hoz

A törvény pontosítja a Hpt.-ben használt fogalmakra vonatkozó értelmező rendelkezéseket.

Az Országos Betétbiztosítási Alapról szóló fejezetében használt fogalmakra vonatkozó módosítás során a betétbiztosítás alá tartozó betétek, illetve a kizárt betétek körének meghatározása a törvény rendelkező részébe kerül át.

Az 59. §-hoz

A módosítások indoka a Hpt., valamint a szövetkezeti hitelintézetek integrációjáról és egyes gazdasági tárgyú jogszabályok módosításáról szóló 2013. évi CXXXV. törvény rendelkezései egymáshoz történő viszonyának egyértelművé tétele.

A 60. §-hoz

A törvény a tartalmi változtatás szándéka nélkül egyértelművé teszi, hogy amennyiben a szövetkezeti hitelintézet részvénytársaságként működik, akkor arra a bankra illetve a szakosított hitelintézetre vonatkozó szabályok is vonatkoznak.

A 61. §-hoz

Szövegpontosító rendelkezés.

A 62-63. §-hoz

A 70. §-hoz kapcsolódóan tartalmaz pontosításokat.

A 64. §-hoz

A természetes személyek, mikro-, kis- és középvállalkozások által elhelyezett betétek kártalanítási összeghatárát (100 ezer eurót) meghaladó betétrészeit a törvény a felszámolási vagyonból történő kielégítés szempontjából a nem biztosított és nem elsőbbségi hitelezők követelései elé sorolja be.

A 65. §-hoz

Pontosító rendelkezést tartalmaz.

A 66. §-hoz

A törvény szigorú feltételek fennállása esetén lehetővé teszi, hogy a Felügyelet határozatával egyes prudenciális szabályok tekintetében a harmadik ország fióktelepe azonos módon legyen kezelve az EGT-fiókteleppel.

A 67. §-hoz

A törvény pontosítja a hitelintézetek javadalmazási politikájának végrehajtására vonatkozó szabályokat.

A 68. §-hoz

A törvény egyértelműsíti, hogy a készpénz jellegű eszközökre a teljesítményjavadalmazás diszkontálása nem alkalmazható.

A 69. §-hoz

A hitelintézetek felügyeleti felülvizsgálatánál nemcsak a hitelezési kockázatokkal kapcsolatos diverzifikáció hatására szükséges kitérni, hanem más kockázatokra is.

A 70. §-hoz

A jövőben nemcsak az irányítási jogkörrel rendelkező vezető testület teljes jogkörét átvevő felügyeleti biztos kirendelésére nyílik lehetőség, hanem arra is, hogy a felügyeleti biztos csak részben vegye át az intézmény irányítását. A vezetés teljes elmozdítása csak akkor indokolható, ha a pénzügyi intézmény helyzete jelentősen megromlik vagy súlyosan megsérti a prudens működésre vonatkozó jogszabályi előírásokat és a Felügyelet nem látja biztosítottnak, hogy a pénzügyi intézmény működésének irányítása a vezető testület leváltását követően egy új vezető testület útján megoldott lehet.

A 71. §-hoz

A törvény eltérő felügyeleti díjfizetést állapít meg az egyes prudenciális követelmények alól mentesített harmadik országbeli hitelintézetek magyarországi fióktelepére.

A 72. §-hoz

A módosítás a betétbiztosítási irányelv rendelkezéseinek megfelelően egyértelművé teszi, hogy Magyarország területén székhellyel rendelkező hitelintézet másik EGT-államban létesített fióktelepének betéteseit az OBA védi. A törvény pontosítja a betétbiztosítási irányelvre történő hivatkozást tekintettel arra, hogy az új irányelv hatályon kívül helyezte a 94/19/EK irányelvet.

A betétbiztosítási irányelv előírja, hogy a hitelintézetek más tagállamokban létesített fióktelepe esetében a betétesek kártalanítását a hitelintézet székhelye szerinti tagállam betétbiztosítási rendszere nevében a fogadó tagállamban lévő betétbiztosítási rendszer fizeti ki. Ennek megfelelően a Hpt. 209. §-ának kiegészítése szükséges annak rögzítése érdekében, hogy másik EGT-államban székhellyel rendelkező hitelintézet Magyarországon létesített fióktelepe esetén a betétesek kártalanítását az OBA fizeti ki a székhely ország betétbiztosítási rendszerének megbízása alapján. Magyarországon székhellyel rendelkező hitelintézet másik EGT-államban létesített fióktelepe esetén pedig az OBA által rendelkezésre bocsátott pénzeszközök és adatok révén a fogadó ország betétbiztosítási rendszere teljesíti a betétesek kártalanítását.

A 73. §-hoz

A betétbiztosítási irányelvnek történő megfelelés érdekében szükséges a betétesek OBA részéről történő tájékoztatására vonatkozó rendelkezések kiegészítése.

A 74. §-hoz

A betétbiztosítási irányelv a betétesek egységes védelme érdekében pontosítja a betétbiztosítás alá tartozó betétesek és betétek körét. Az irányelvnek történő megfelelés érdekében szükséges a betétbiztosítás alól kizárt betéteket meghatározó rendelkezés módosítása. Az irányelv által biztosított lehetőséggel élve a módosítás kiterjeszti a betétbiztosítást a helyi önkormányzatok betéteire. Ennek feltétele ugyanakkor, hogy az önkormányzatok költségvetése nem haladhatja meg a Hpt.-ben előírt szintet.

A 75. §-hoz

A betétbiztosítási irányelv 16. cikk (6) bekezdésének történő megfelelés érdekében szükséges a betétbiztosítás vonatkozásában a hitelintézetek egyesülésére, illetve betétállomány átruházására vonatkozó szabályok kiegészítése és módosítása. A módosítás szerint hitelintézetek egyesülése, fiókteleppé alakulása, valamint betétállomány átruházása esetén a kártalanítási összeghatár meghatározása szempontjából 3 hónapig lehet külön betétként kezelni és ezáltal összevontan 100.000 eurót meghaladó összegben kifizetni ugyanannak a betétesnek például az átadó és az átvevő hitelintézetnél elhelyezett betéteit.

A 76. §-hoz

A módosítás indoka, hogy a betétbiztosítási irányelv szerint bizonyos ügyletekből származó betéteket korlátozott időtartamig 100 ezer eurót meghaladó összegben szükséges biztosítani.

A 77. §-hoz

A módosítás a betétbiztosítási irányelv rendelkezéseivel összhangban pontosítja a betétes lejárt tartozásának a kártalanítási összeghatárba történő beszámítására, valamint a fedezetül szolgáló betétek kifizetésére vonatkozó szabályokat.

A 78. §-hoz

A betétesek bizalmának fenntartása érdekében a betétbiztosítási irányelv gyorsabb kártalanítást ír elő. Az irányelv lehetőséget biztosít a rövidebb kártalanítási idő fokozatos bevezetésére. Ennek megfelelően a módosítás átmeneti ideig fenntartja a 20 munkanapos kártalanítási határidőt, törli ugyanakkor a kifizetés meghosszabbítására vonatkozó lehetőséget. A törvény a kártalanítási határidő fokozatos csökkentését tartalmazza. Tekintettel arra, hogy egyes esetekben a betétek kifizetése nehézségbe ütközik, a törvény lehetőséget biztosít a hosszabb kártalanítási határidő alkalmazására. Ilyen eset például, ha a betét jogvita tárgyát képezi vagy ha helyi önkormányzati betétnél meg kell állapítani a betétbiztosítás feltételének teljesülését.

A 79. §-hoz

Amennyiben az OBA hozzájárul egy hitelintézet szanálásának finanszírozásához, a hitelintézet felszámolása esetén követelése keletkezik az érintett hitelintézettel szemben.

A 80. §-hoz

A módosítás pontosítja az OBA igazgatótanácsának feladatait meghatározó rendelkezést.

A 81. §-hoz

A módosítás a betétbiztosítási irányelv rendelkezéseinek történő megfelelés érdekében törli a közösségi betétre vonatkozó speciális szabályozást. A kártalanítási összeghatár közösségi betétek esetén sem lehet magasabb 100 ezer eurónál, függetlenül a közösséget alkotó személyek számától.

A Hpt. 228. § (7) bekezdésének kiegészítése meghatározza, hogy az OBA kifizető rendszerének tesztelésére milyen gyakorisággal kerüljön sor.

A 82. §-hoz

A módosítás kiterjeszti az OBA hitelfelvételi, illetve kötvény-kibocsátási lehetőségét arra az esetre, ha hozzá kell járulnia egy intézmény szanálásának finanszírozásához.

A 83. §-hoz

A betétbiztosítási irányelvnek történő megfelelés érdekében módosítani szükséges a díjfizetés alapját meghatározó rendelkezéseket és ennek következtében a hitelintézeteknek fizetendő éves díj és rendkívüli díj maximális mértékét is.

A 84. §-hoz

A betétbiztosítási irányelv a betétesek magas szintű védelme érdekében és annak biztosítása céljából, hogy a betétbiztosítás költségeit a hitelintézetek viseljék, a betétbiztosítási rendszerek finanszírozására egységes célszint meghatározását írja elő, amit 10 év alatt kell elérni. A törvény ennek megfelelően az OBA számára előírja, hogy a pénzeszközeinek 2024. július 3-áig el kell érnie a kártalanítási kötelezettség alá tartozó betétállomány 0,8%-át.

A 85. §-hoz

A betétbiztosítási irányelvvel összhangban az OBA-ban fennálló tagsági viszony megszüntetésére vonatkozó rendelkezéseket kiegészítve a módosítás rögzíti, hogy egy másik EGT-állam betétbiztosítási rendszeréhez történő csatlakozás esetén a hitelintézet az OBA-ból történő kilépést megelőző 12 hónapban teljesített díjfizetéseket átviszi a másik állam betétbiztosítási rendszerébe.

A 86. §-hoz

Indokolatlan a napilapban történő közzététel változatlan megkövetelése.

A 87. §-hoz

A betétesek jobb és egységes tájékoztatása érdekében a módosítás kiegészíti a betétbiztosítással kapcsolatos tájékoztatásra vonatkozó rendelkezéseket. Az új betéteseket tájékoztatni kell a betétbiztosítás alapvető szabályairól a mellékletben meghatározott, a betétbiztosítási irányelv előírásainak megfelelő formanyomtatvány átadásával.

A 88. §-hoz

A törvény pontosítja, hogy a hitelintézetnek az OBA-ban vagy külföldi betétbiztosító intézményben fennálló tagságának megszűnése esetén milyen időtartamon belül kell erről tájékoztatnia a betéteseit.

A 89. §-hoz

A betétek reklámozása során a törvény egységesen az OBA által meghatározott betétbiztosítási embléma feltüntetését írja elő.

A 90. §-hoz

Az OBA tagintézetének a Hpt. 6. mellékletében szereplő tájékoztatót a betéttel már rendelkező betétes részére is rendelkezésre kell bocsátania legalább évente egyszer.

A 91. §-hoz

Kiegészíti a Hpt. felhatalmazást tartalmazó rendelkezését.

A 92. §-hoz

Annak érdekében, hogy a közösségi betéttel és a hitelintézet által kibocsátott hitelviszonyt megtestesítő értékpapírral rendelkezők időben értesüljenek a betétjük tekintetében 2015. július 3-án hatályba lépő változásról, a törvény tájékoztatási kötelezettséget ír elő a hitelintézetek részére.

A 93. §-hoz

Átmeneti rendelkezést tartalmaz a közösségi betétre és a hitelintézet által kibocsátott hitelviszonyt megtestesítő értékpapírra vonatkozó betétbiztosításra. A 2015. július 2-át megelőzően kötött, lejárattal nem rendelkező közösségi betéteknél a kártalanítási összeghatár megállapítására 2015. augusztus 31-éig még a 2015. július 2-án hatályos rendelkezéseket kell alkalmazni. A 2015. július 2. előtt kötött, lejárattal rendelkező közösségi betétekre és a 2015. július 2. előtt hitelintézet által kibocsátott, lejárattal rendelkező hitelviszonyt megtestesítő értékpapírokra lejáratukig még vonatkozik a betétbiztosítás.

A törvény 27. §-ához kapcsolódó átmeneti rendelkezés rögzíti, hogy a rendelkezést a hatálybalépését megelőzően elhelyezett betétekre is alkalmazni kell, tehát a betétbiztosítás kiterjesztése a korábban elhelyezett betétekre is vonatkozik.

A törvény 28. §-ához kapcsolódó átmeneti rendelkezés kimondja, hogy az új rendelkezést csak a hitelintézetek 2015. július 2-át követő egyesülésére vagy fiókteleppé alakulására, valamint a betétállomány 2015. július 2-át követő átruházása esetén kell alkalmazni a teljes fennálló betétállomány vonatkozásában.

A 94. §-hoz

A törvény kiegészíti a Hpt. 5. mellékletét a 2014/49/EU irányelvvel.

A 95. §-hoz

A mellékletben szereplő, a betéteseknek szóló tájékoztató a betétbiztosítási irányelvnek megfelelően a betétbiztosítással kapcsolatos legfontosabb alapinformációkat tartalmazza, további információkért a betétbiztosítási rendszer weboldalának felkeresését javasolja.

A 96-97. §-hoz

Szövegcserés módosítókat és hatályukat vesztő rendelkezéseket tartalmaz.

A 98. §-hoz

A törvény a fogalom-meghatározások esetében bővíti, illetve pontosítja a fogalmak hatályát. A kockázati tőkealapok potenciális befektetési célpontjainak körét bővíti a kisvállalkozás kifejezés vállalkozás kifejezésre történő módosításával. A kockázati tőkealap-kezelő által kezelhető alapok köre a magántőkealap kifejezés beillesztésével abból a megfontolásból bővül, hogy a magántőkealap és a kockázati tőkealap közötti különbség nem indokolja az alapkezelő szintjén a fogalmi különbségtételt. A törvény pontosítja a magántőkealapokra vonatkozó definíciót.

A 99. §-hoz

Technikai pontosítást tartalmaz, egyúttal pontosítja az ÁÉKBV alapkezelők által végezhető tevékenységek engedélyezésére vonatkozó szabályozást.

A 100. §-hoz

A törvény értelmében azok az ABAK-ok, amelyek az ABAK-irányelv alapján választható, és a Kbftv. 2. § (2) bekezdésében meghatározott felmentéssel élnek, nem jogosultak a határon átnyúló szolgáltatás nyújtására és fióktelep létesítésére. A törvény egyúttal pontosítja az ABAK által végezhető tevékenységek engedélyezésének szabályozását.

A 101. §-hoz

A törvény megszünteti a vezető állású személy megválasztásához vagy kinevezéséhez megadott felügyeleti engedély felfüggesztésének időbeli korlátozását, mivel a hazai eljárások időtartamát figyelembe véve a 60 napos időintervallum nem elegendő hosszúságú. A törvény a vezető állású személy megválasztásával és kinevezésével kapcsolatos eljárás szabályait egészíti ki azzal, hogy amennyiben az ehhez szükséges engedély megszerzésétől számított három hónapig nem kerül sor a megválasztásra vagy kinevezésre, az engedélyezési eljárást meg kell ismételni.

A 102. §-hoz

Az alternatív-befektetési alapkezelők számára szükséges előírni, hogy a kockázatkezelés során kellő körültekintéssel járjanak el hitelminősítések tekintetében, azok túlzott figyelembevétele, egyedüli értékelési szempontként való alkalmazása - összhangban a 2013/14/EU irányelvvel - befektető-védelmi szempontból nem kívánatos.

A 103. §-hoz

Technikai pontosítást tartalmaz az ágazati törvényekkel való összhang biztosítása érdekében.

A 104-105. §-hoz

A törvény értelmében azok az ABAK-ok, amelyek az ABAK-irányelv alapján választható, és a Kbftv. 2. § (2) bekezdésében meghatározott felmentéssel élnek, nem jogosultak a határon átnyúló szolgáltatás nyújtására és fióktelep létesítésére.

A 106. §-hoz

A törvény biztosítja annak a lehetőségét, hogy a kockázati tőkealapok és a magántőkealapok a Tpt. korábbi szabályai alapján követett gyakorlat szerint továbbra is nyújthassanak kölcsönt portfólió vállalkozásaik részére.

A 107. §-hoz

A törvény értelmében nem indokolt a megkülönböztetés az alapján, hogy a kockázati tőkealapot, illetve a magántőkealapot ki kezeli.

A 108. §-hoz

Jogtechnikai jellegű, jogharmonizációs célú kiegészítés.

A 109. §-hoz

A módosítást a 43. alcímben foglalt 123. § hatályon kívül helyezése indokolja.

A 110. §-hoz

A törvény a Kbftv. 4. § (1) bekezdés 60. pontjában szereplő kockázati tőkealap-kezelő fogalmát oly módon módosítja, hogy a módosítás értelmében a kockázati tőkealap-kezelők is kezelhetnek magántőke alapokat. Emellett a törvény hatályon kívül helyezi a Kbftv. 4. § (1) bekezdés 71. pontjában szereplő magántőkealap-kezelő fogalmát. Emiatt vált szükségessé olyan szövegcserés módosítások beiktatása, amely elősegíti a törvény értelmében létrejövő új intézményi struktúrának a törvény egészében történő megfelelést, ezáltal biztosítja a törvény koherenciáját.

A 111. §-hoz

A Kbftv. 3. mellékletének módosítása értelmében nem indokolt a megkülönböztetés az alapján, hogy a kockázati tőkealapot, illetve a magántőkealapot ki kezeli.

A Kbftv. 13. mellékletének módosítása szóhasználatbeli pontosításokkal biztosítja a 2011/61/EU irányelvnek való pontosabb megfelelést.

A 112. §-hoz

A szükséges hatályon kívül helyező rendelkezést tartalmazza.

A 113. §-hoz

A törvény az arányos alkalmazás rögzítésével valamennyi érintett intézmény vonatkozásában előírja az egyedi, illetve a csoportszintű szanálási terv készítését. A módosítás rögzíti továbbá, hogy a szanálási feladatkörében eljáró MNB a felügyeleti területtel egyeztetni köteles a feladatköri átfedések és elhatárolások miatt.

A 114. §-hoz

Adatok nemcsak a szanálási terv készítéséhez, hanem annak felülvizsgálatához is szükségesek, így ezen esetkörrel egészül ki a szabályozás.

A 115. §-hoz

Szóhasználati és hivatkozási pontosítás történik.

A 116-118. §-hoz

Szövegpontosító rendelkezések.

A 119. §-hoz

A jogorvoslati rendelkezés egyértelmű megjelenítése történik.

A 120. §-hoz

Szövegpontosító rendelkezés.

A 121-122. §-hoz

Szövegpontosító rendelkezést tartalmaz a harmadik országbeli hatóság megnevezése tekintetében.

A 123. §-hoz

Az áthidaló intézmény esetében az engedélyezési és a döntési feladatok pontosabb meghatározása valósul meg.

A 124-126. §-hoz

Szövegpontosító rendelkezés.

A 127. §-hoz

A leírható vagy átalakítható kötelezettségeknek részletes feltételrendszere van. Ennek még pontosabb megfogalmazását hivatott megcélozni a módosítás, mivel a jogalkalmazásra való felkészülés keretében ennek igénye felmerült.

A 128. §-hoz

Szövegpontosító rendelkezés.

A 129. §-hoz

Szövegpontosítás, amely szerint megnevezésre kerül az a testület, amely a reorganizációs terv elkészítéséért felel.

A 130. §-hoz

Szövegpontosító rendelkezés.

A 131. §-hoz

Az ellenérték fejében, jóhiszeműen a szanálási eljárás során hozott szanálási hatósági intézkedés vagy a szanálási hatóság kötelezése szerint foganatosított társasági határozat (illetve e társasági határozat végrehajtására kötött szerződés) értelmében szerző 3. fél érdekeinek védelme szükségessé teszi, hogy az így szerzett jogokat és kötelezettségeket az ne érintse, ha a bíróság a szanálási hatóság vagy az intézmény határozatát hatályon kívül helyezi vagy megváltoztatja. Tehát nem csak hatályon kívül helyezés esetében, hanem megváltoztatás esetében és nem csak a szanálási hatóság határozata esetében, hanem az intézmény társasági határozata esetében is indokolt a 3. személy védelmét biztosítani.

A 132. §-hoz

A törvény egy Szanálási Alap létrehozását rendeli el és több helyen feladatot is ad az Alapnak, azonban nem teszi lehetővé, hogy működését finanszírozza. A módosítás célja, hogy a működési költség elszámolása megvalósulhasson.

A 133. §-hoz

A Szanálási Alap igazgatótanácsának tagjai elsődlegesen személyes részvételre kötelezettek, azonban indokolt esetben a meghatalmazottjuk nemcsak tanácskozási joggal, hanem döntési joggal is részt vehet.

A 134. §-hoz

A törvény alapján a Szanálási Alap is jogosult a szanálási eszközök alkalmazásával kapcsolatban felmerült igazolt költségeinek megtérítésére, így indokolt, hogy ennek részletszabályaira is kiterjedjen a felhatalmazás.

A 135. §-hoz

A vonatkozó irányelvvel összhangban pontosítja a szanálási terv tartalmi elemeit.

A 136. §-hoz

Szövegcserés módosításokat tartalmaz.

A 137. §-hoz

Az átmeneti időre tekintettel már nem indokolt, hogy az ún. MREL követelményeket egyedi határozatokon túl az MNB elnöke rendeletben is előírhassa.

A 138. §-hoz

A Szantv. 148. § (6) bekezdése már e törvény hatályba lépésével hatályát veszti.

-----STARTING---POINT---VEGE---

A 139. §-hoz

Hatályba léptető rendelkezéseket tartalmaz.

A 140. §-hoz

Sarkalatossági klauzulát tartalmaz.

A 141. §-hoz

Az Európai Unió jogának való megfelelésre vonatkozó rendelkezéseket tartalmaz.