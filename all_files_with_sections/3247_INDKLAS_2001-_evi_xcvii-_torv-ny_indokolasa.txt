2001. évi XCVII. törvény indokolása

a Magyar Köztársaságnak az Európai Környezetvédelmi Ügynökségben és az Európai Környezeti Tájékoztató és Megfigyelő Hálózatban való részvételéről szóló Megállapodás kihirdetéséről

-----STARTING---POINT---ALTALANOS---

ÁLTALÁNOS INDOKOLÁS

Az Európai Unió keretében létrejött Európai Környezetvédelmi Ügynökség (European Environment Agency, a továbbiakban EEA) és az Ügynökséghez kapcsolódó Európai Környezeti Tájékoztató és Megfigyelő Hálózat (European Information and Observation Network, EIONET) - a 1210/90/EGK rendelet alapján - nyitott harmadik országok számára is. Az EEA az Európai Unió önálló szerve, fő feladata, hogy az EIONET hálózat működtetésével objektív, összehasonlítható információkat adjon a környezet állapotáról az európai környezeti politika alakításához, valamint a nyilvánosság tájékoztatásához. Magyarországnak érdekében állt az EEA-hoz való csatlakozás.

A közép- és kelet európai országok - közte hazánk - részvétele egyrészt segíti a környezet magasabb szintű védelmének elérését, ideértve a határokon átterjedő szennyezések megakadályozását, másrészt előmozdítja ezeknek az országoknak Európai Unióhoz való csatlakozási folyamatát.

Az Európai Unióhoz csatlakozni kívánó közép- és kelet európai országok - és e körben Magyarország - EEA-tagságát az Európai Bizottság 1998. óta szorgalmazza, így különös tekintettel a Magyar Köztársaság és az Európai Közösségek és azok tagállamai közötti társulás létesítéséről szóló, Brüsszelben, 1991. december 16-án aláírt Európai Megállapodásra, és különösen annak 79. Cikkére.

A Magyar Köztársaságnak az Európai Környezetvédelmi Ügynökségben és az Európai Környezeti Tájékoztató és Megfigyelő Hálózatban való részvételéről szóló Megállapodás (a továbbiakban: Megállapodás) létrehozására a 2242/2000. (X. 9.) Korm. határozat adott felhatalmazást.

Az Ügynökséghez való csatlakozásról szóló záróokmány aláírására a tagjelölt országok minisztereinek 2000. október 9-i brüsszeli találkozóján került sor.

A Megállapodásnak az 58/2001. (IX. 7.) OGY határozattal történt megerősítéséről 2001. november 8-án megtörtént a jegyzékváltás az Európai Közösségek és a Magyar Köztársaság Kormánya (a továbbiakban: Kormány) között, és ezzel egyidejűleg átadásra került a Kormánynak a Megállapodás 12. Cikkének alkalmazására vonatkozó nyilatkozata.

A Megállapodás kihirdetésének feltételei teljesültek, így a határozat 5. pontjának megfelelően a Kormánynak a jogalkotásról szóló 1987. évi XI. törvény 16. §-ának (1) bekezdése alapján az Országgyűlés elé kell terjesztenie a Megállapodás kihirdetéséről szóló törvényjavaslatot.

-----STARTING---POINT---RESZLETES---

RÉSZLETES INDOKOLÁS

Az 1. §-hoz

A Megállapodás tárgyköre összességében nem haladja meg a Kormány hatáskörét, mindazonáltal a megállapodás szerves részévé tett, annak mellékletét képező Jegyzőkönyv törvényhozási tárgykört is érint az adómentesség, valamint a jogi eljárások alóli általános érvényű mentesség révén. Ezért, figyelemmel a nemzetközi szerződésekkel kapcsolatos eljárásról szóló 1982. évi 27. tvr. 10. §-ának (1) bekezdésére, a Megállapodásnak a Magyar Köztársaság Országgyűlése (a továbbiakban: Országgyűlés) általi kihirdetése szükséges. Az Országgyűlés a törvény e §-ával tesz eleget ennek a kötelezettségének.

A 2. §-hoz

A Megállapodás 17. Cikkének értelmében a Megállapodás - többek között - magyar nyelvű változatban készült, amelynek szövege így szintén hiteles. A törvény e rendelkezése tartalmazza a Megállapodás hiteles magyar nyelvű szövegét.

A 3. §-hoz

A Jegyzőkönyvvel kapcsolatban fennálló jogértelmezési kérdést úgy lehetett megoldani, hogy a magyar fél a megerősítő okirathoz csatolva egyoldalú jogértelmezési nyilatkozatban előre értelmezte azokat a rendelkezéseket, amelyeket - felhasználva a 12. Cikk „amennyiben szükséges” kitételét - alkalmazni fog. A törvény e §-a tartalmazza a Kormány nyilatkozatát a Megállapodás 12. cikkének alkalmazásáról (a továbbiakban: a Kormány nyilatkozata).

A 4. §-hoz

A Megállapodás 18. Cikkében foglaltak szerint a Megállapodás azt a dátumot követő második hónap első napján lép hatályba, amikor az utolsó fél közölte az első féllel, hogy a jóváhagyási eljárást befejezte. A Megállapodás megerősítéséről 2001. november 8-án megtörtént a jegyzékváltás az Európai Közösségek és Kormány között, és ezzel egyidejűleg átadásra került a Kormány nyilatkozata. A fentiek értelmében a hatálybalépés időpontjának 2002. január 1-jére kell esnie. Az utolsó § a törvény hatálybalépésének időpontjáról rendelkezik, ezzel az 58/2001. (IX. 7.) OGY határozattal megerősített Megállapodás 18. Cikkében foglalt kötelezettségének tesz eleget az Országgyűlés.