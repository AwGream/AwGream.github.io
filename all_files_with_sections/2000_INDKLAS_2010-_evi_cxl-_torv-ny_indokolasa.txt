2010. évi CXL. törvény indokolása

a Magyar Köztársaság Kormánya és a Szuverén Jeruzsálemi, Rodoszi és Máltai Szent János Katonai és Ispotályos Rend közötti Együttműködési Megállapodás kihirdetéséről

-----STARTING---POINT---ALTALANOS---

Általános indokolás

A Magyar Köztársaság Kormánya és a Szuverén Jeruzsálemi, Rodoszi és Máltai Szent János Katonai és Ispotályos Rend közötti Együttműködési Megállapodás létrehozását a Szuverén Máltai Lovagrend nagymestere, 2009. februári magyarországi látogatása során kezdeményezte. A javaslata szerint - a Szuverén Máltai Lovagrend magyarországi szervezetei utóbbi évtizedek során folytatott tevékenységének tapasztalati alapján - célszerű a Magyar Köztársaság és a Szuverén Máltai Lovagrend közötti együttműködés alapjait, valamint az Szuverén Máltai Lovagrend magyarországi ún. kijelölt szervezeteinek státuszát egy kétoldalú nemzetközi szerződésben rendezni.

A Megállapodás megkötésével a Szuverén Máltai Lovagrend elsődleges célja, hogy magyarországi ún. kijelölt szervezetei (pl. a Magyar Máltai Lovagok Szövetsége, a Magyar Máltai Szeretetszolgálat Egyesület, a Magyar Máltai Lovagok Alapítvány, a Magyar Máltai Szeretetszolgálat Alapítvány, valamint a Magyar Máltai Szeretetszolgálat Iskola Alapítvány) közszolgálati tevékenységük után megkaphassák a jelenleg kizárólag egyházi intézményfenntartóknak járó „egyházi kiegészítő támogatást”. Ennek alapjául a Szuverén Máltai Lovagrend kettős jogi természete szolgál. A lovagrend ugyanis egyrészt a nemzetközi jog, nemzetközi szerződéskötési képességgel bíró, szuverén sui generis alanya, másfelől az Apostoli Szentszék által elismert szerzetesrend („egyházi entitás”). A Megállapodás megkötésével lehetővé válik a Szuverén Máltai Lovagrend számára is, hogy a felek által kijelölt szervezetei - kizárólag normatív állami hozzájárulás, valamint kiegészítő támogatás biztosítása tekintetében - az egyházi intézményfenntartókkal kerüljenek azonos elbírálás alá.

Ez azonban nem jelenti azt, hogy a Szuverén Máltai Lovagrend kijelölt szervezetei - a Megállapodás által - egyházi jogi személyekké/egyházi intézményfenntartókká válnak. Az Együttműködési Megállapodás pusztán rögzíti azt, hogy a kijelölt szervezeteket - az állami támogatás folyósítása tekintetében - úgy kell kezelni mintha egyházi intézményfenntartók lennének. Ennek megfelelően a kijelölt szervezetek nem egyházi intézményfenntartók, ugyanakkor azokkal azonos mértékű támogatást kapnak. Ez a jogértelmezési és jogalkotói megoldás a gyakorlatban nem példanélküli. A Magyar Köztársaság Kormánya több esetben kötött olyan nemzetközi szerződést, mely alapján a tradicionális értelmezés szerint nem nemzetközi szervezetnek minősülő szervezetet (pl. Budapest Collegium, Regional Environmental Center - REC, European Institute of Innovation and Technology - EIT, etc.) kvázi nemzetközi szervezetnek ismert el, s jellemzően nemzetközi szervezeteket megillető kiváltságokat és mentességeket biztosított neki. Az Együttműködési Megállapodás a fentieken túlmenően a szervezeteknek nem ad érdemi jogosítványokat.

-----STARTING---POINT---RESZLETES---

Részletes indokolás

Az 1. §-hoz

A nemzetközi szerződésekkel kapcsolatos eljárásról szóló 2005. évi L. törvény 7. § (1) bekezdése a) pontja szerint nemzetközi szerződés kötelező hatályának elismerésére a Magyar Köztársaság külkapcsolatai szempontjából kiemelkedő fontosságú nemzetközi szerződés esetében az Országgyűlés adhat felhatalmazást. A Megállapodás ugyanezen törvény 7. § (3) bekezdésének c) és e) pontja alapján kiemelkedő fontosságúnak minősül, ezért a kötelező hatályának elismerésére csak az Országgyűlés adhat felhatalmazást.

A 2-3. §-hoz

A nemzetközi szerződésekkel kapcsolatos eljárásról szóló 2005. évi L. törvény 9. §-a alapján, ha a nemzetközi szerződés kötelező hatályának elismerésére az Országgyűlés adott felhatalmazást, az adott nemzetközi szerződést törvényben kell hirdetni. Emellett jelen Megállapodás olyan tárgyköröket is szabályoz, melyek törvényhozási tárgykört érintenek, így annak kihirdetésére emiatt is kizárólag törvénnyel kerülhet sor.

A Megállapodás 1. Cikke, a nemzetközi szerződéskötési eljárásban megszokott módon, rögzíti a Megállapodásban használt fogalmak jelentését. A Cikk b) pontja felsorolja azon szervezeteket, melyeket a Megállapodás végrehajtása szempontjából jelenleg „kijelölt szervezetnek” minősülnek. Ezek a megállapodás aláírásának pillanatában a Magyar Máltai Lovagok Szövetsége, a Magyar Máltai Szeretetszolgálat Egyesület, a Magyar Máltai Lovagok Alapítvány, a Magyar Máltai Szeretetszolgálat Alapítvány, valamint a Magyar Máltai Szeretetszolgálat Iskola Alapítvány. A Szerződő Felek abban is megállapodnak, hogy ez a felsorolás az idők során egy erről szóló külön megállapodással bármikor bővíthető.

A Megállapodás 2-3. Cikke pontosítja a Megállapodás tárgyát és céljait. A Megállapodás tárgya a Szerződő Felek közötti jövőbeni együttműködése szociális, egészségügyi, humanitárius és nemzetközi fejlesztési téren, valamint az együttműködés általános kereteinek és irányvonalának meghatározása, mellyel a Felek célja az, hogy támogassák ezen területeken való együttműködésük előmozdítását.

A Megállapodás 4-8. Cikke írja le a „kijelölt szervezetek” hatáskörét és a tevékenységükhöz a Magyar Fél által biztosított támogatási formákat. A kijelölt szervezetek elláthatnak minden olyan nevelési, oktatási, kulturális, szociális, egészségügyi, katasztrófavédelmi, sport, illetőleg gyermek- és ifjúságvédelmi tevékenységet, amelyet törvény nem tart fenn kizárólagosan az állam, vagy állami szerv, illetve intézmény számára. E tevékenységi körben szolgálatot és intézményt létesíthetnek, illetve tarthatnak fenn és projektet hajthatnak végre. Ezen túlmenően a kijelölt szervezetek az illetékes magyar hatóságokkal kötött külön megegyezés alapján - az irányadó jogszabályi rendelkezéseknek megfelelően - részt is vehetnek a fenti közfeladatok ellátásában. Ugyanakkor a Megállapodás azt is rögzíti, hogy a Szuverén Máltai Lovagrendnek és kijelölt szervezeteinek a tevékenységük ellátása során együtt kell működniük az adott feladatok ellátásában résztvevő állami és önkormányzati szervekkel, illetve szervezetekkel. E vonatkozásban jogosultak az illetékes magyar hatóságokkal való tárgyalásokra, feltéve, hogy ez ellen a Magyar Köztársaság Kormánya nem emel kifogást.

A Megállapodás alapján a kijelölt szervezeteket - normatív állami hozzájárulás, valamint kiegészítő támogatás biztosítása céljából - az egyházakra, illetőleg az egyházak hitéleti és közcélú tevékenyégének anyagi feltételeire vonatkozó jogszabályok értelmében egyházi intézményfenntartóknak kell tekinteni. Az kijelölt szervezetek részére a normatív állami hozzájárulás, valamint kiegészítő támogatás biztosítása az egyházi intézményfenntartókra vonatkozó szabályok szerint és módon történik. Egyúttal a magyar jogszabályok szerint a magánszemélyek személyi jövedelemadójuk egy százalékáról a kijelölt szervezetek és az ezek által létrehozott önálló jogi személyiséggel rendelkező szervezetek javára rendelkezhetnek. Mindez azonban hangsúlyozottan nem jelentené azt, hogy a Szuverén Máltai Lovagrend kijelölt szervezetei, a Megállapodás által egyházi jogi személyekké vagy egyházi intézményfenntartókká válnának. A Megállapodás pusztán rögzíti azt, hogy a kijelölt szervezeteket - az állami támogatás folyósítása tekintetében - úgy kell kezelni, mintha egyházi intézményfenntartók lennének. Ennek megfelelően a kijelölt szervezetek nem egyházi intézményfenntartók, ugyanakkor azokkal azonos mértékű támogatást kapnának. Figyelembe véve a Szuverén Máltai Lovagrend kettős jogi természetéből fakadó és a jelenlegi jogszabályi környezet által nehezen kezelt kérdéseket is, ez a jogértelmezési és jogalkotói megoldás a gyakorlatban nem példanélküli. A Magyar Köztársaság Kormánya több esetben kötött olyan nemzetközi szerződést, mely alapján a tradicionális értelmezés szerint nem nemzetközi szervezetnek minősülő szervezetet (pl. Budapest Collegium, Regional Environmental Center - REC, European Institute of Innovation and Technology - EIT, etc.) kvázi nemzetközi szervezetnek ismert el, s jellemzően nemzetközi szervezeteket megillető széles kiváltságokat és mentességeket biztosított nekik.

Emellett a Megállapodás alapján a kijelölt szervezetek a termékimport tekintetében az Európai Unió vonatkozó szabályai szerint illeti meg adó- és vámmentességet, valamint általános illetékmentességet élveznek. Továbbá a Magyar Köztársaság a Megállapodásban vállalja, hogy a Szuverén Máltai Lovagrendnek és a kijelölt szervezeteinek a szociális, egészségügyi, humanitárius és nemzetközi fejlesztési feladatok ellátásánál közreműködő külföldi munkatársai részére elősegíti a területére szóló belépő vízumok, tartózkodási és munkavállalási engedélyek kiadását.

A kijelölt szervezetek részére, az átvállalt közszolgálati feladatok hatékonyabb ellátása érdekében, a Magyar Állam és az önkormányzatok egyéb támogatást is nyújthatnak. E körbe elsődlegesen az ingatlanok térítésmentes tulajdonba adása és hosszútávra szóló ingyenes használatra történő átengedése tartozik, melyről az adott ügyletben érdekelt felek külön állapodhatnak meg.

A Megállapodás 9. Cikke az együttműködés megfelelő nyomon követésének biztosítása céljából felállítja a Mérlegelő és Ellenőrző Bizottságot. A Bizottság tagjai a Magyar Köztársaság képviselője, és a Szuverén Máltai Lovagrend magyarországi nagykövete mellett a kijelölt szervezeteinek képviselői is. A Bizottság feladata, hogy megvizsgálja és kiválassza a Megállapodásban megjelölt célok eléréséhez szükséges közös feladatokat és terveket, és meghatározza a jövőben megvalósítandó projekteket és azok céljait. A Bizottság tevékenységéről éves beszámolót terjeszt elő a Szerződő Felek számára, mely tartalmazza az elvégzett munkák, valamint a tervezett és megvalósított közös projektek összefoglalását és értékelését.

A Megállapodás 10-11. Cikke az esetlegesen felmerülő viták tárgyalásos rendezéséről és a Megállapodás hatálybalépéséről rendelkezik.

A 4. §-hoz

Jelen § a nemzetközi szerződésekkel kapcsolatos eljárásról szóló 2005. évi L. törvény rendelkezéseinek megfelelően határozza meg a törvény hatálybalépésének napját. A törvény a kihirdetését követő napon lép hatályba. A törvénynek a Megállapodás kihirdetéséről szóló §-ai a Megállapodás 11. Cikk (2) bekezdése alapján az azt követő hónap első napján lépnek hatályba, hogy a Szerződő Felek diplomáciai úton értesítették egymást arról, hogy a hatálybalépéshez szükséges belső jogi eljárások befejeződtek. A Megállapodás hatálybalépésének naptári napját a külpolitikáért felelős miniszter, annak ismertté válását követően, a Magyar Közlönyben közzétett egyedi határozatával állapítja meg.