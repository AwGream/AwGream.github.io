1990. évi VI. törvény indokolása

egyes értékpapírok nyilvános forgalombahozataláról és forgalmazásáról, valamint az értékpapírtőzsdéről szóló törvényjavaslathoz

-----STARTING---POINT---ALTALANOS--- 

A gazdaságnak az az igénye, hogy a rendelkezésre álló tőkék a tulajdonosok döntéseitől függően mindig a tőkét leghatékonyabban felhasználó területekre, illetve ágazatokba áramolhassanak, szükségessé teszi a tőkepiac meglétét és funkcionálását. A jól működő tőkepiac pedig nem képzelhető el - befektetési alternatívaként rendelkezésre álló - értékpapírok megléte és a forgalomba került értékpapírok likviditását, adásvételét és cseréjét lehetővé tevő másodlagos értékpapírpiac működése nélkül.

A tőkeáramlás lehetőségének megteremtése iránti igény az utóbbi években Magyarországon az értékpapírok újbóli alkalmazásához vezetett. Ma már a forgalomba került kötvények mennyisége megközelíti a 28 milliárd forintot, a részvényeké pedig meghaladja a 100 milliárd forintot is. A különböző nehézségek ellenére folyamatosan bővül a váltóforgalom és mind népszerűbbek a rövidebb lejáratú értékpapírok, a kincstárjegy és a letéti jegy.

A kialakulóban lévő értékpapírpiac jelenlegi fejlődési stádiumában - és a további fejlődés érdekében - szükségessé vált a hosszú távú tőkebefektetés eszközeit jelentő, nagy tömegben kibocsátott, pénz fizetésére irányuló, kötelmi jogi, illetőleg a tagsági jogviszonyt megtestesítő, személyi jogi értékpapírok nyilvános forgalombahozatalának és forgalmazásának, valamint az ezekhez szorosan kapcsolódó két intézménynek, az értékpapírtőzsdének és mindezek állami felügyeletének törvényi szabályozása.

A Javaslatban foglalt szabályok szükségesek ahhoz, hogy az értékpapírpiac szabályozott keretek között fejlődhessen, a nyilvánosság, a lehetséges befektetők az egyes befektetési alternatívák, értékpapírok értékelését lehetővé tevő korrekt tájékoztatást kapjanak, a piaci szereplők ismert, világosan meghatározott rendszerben és normák szerint tevékenykedhessenek, és a befektetők védelme biztosított legyen.

Az értékpapírpiac természetesen lényegesen szélesebb, mint ami a Javaslat szabályozási körébe tartozik. Az értékpapírok egy jelentős köre, az egyedileg kibocsátott értékpapírok pl. a váltó, a csekk esetében nem indokolt a jelenleg hatályos jogszabályi rendelkezéseken túlmenően a kibocsátás és forgalmazás során a fokozott védelem, a többletszabályok érvényesítése, mivel ezek nem sorozatban kerülnek kibocsátásra, tehát nem kerülnek nagy tömegben, azonos jogviszonyt megtestesítve egy kibocsátással a befektetők széles köréhez. Mindezek miatt a Javaslat nem adja meg az értékpapír általános fogalmát. A fogalom meghatározását, valamint az értékpapírral kapcsolatos polgári jogi jogügyletek különös szabályainak megállapítását a polgári jog általános szabályainak módosítása keretében kell megoldani.

A gazdaság szempontjából leglényegesebb két értékpapírfajtánál, a részvénynél és a kötvénynél, valamint az ezek között átmenetet jelentő egyéb értékpapíroknál azonban feltétlenül szükség van a nyilvános forgalomba hozatalukra és másodlagos forgalmazásukra vonatkozó szabályrendszer megalkotására. E kérdések ugyanis jelenleg alig, vagy egyáltalán nem szabályozottak és ez bizalmatlanná teszi a befektetőket és bizonytalanná, manipulálhatóvá az egész értékpapírpiacot. Az értékpapírpiac fejlődése és viszonylagos biztonsága azt igényeli, hogy az értékpapírok azon részénél, amelyek nagy tömegben, sorozatban kerülnek a nyilvános forgalomba - tehát potenciálisan bárki lehet a megvásárlójuk és ezen túlmenően szabadon átruházhatóak - megfelelő szabályokat írjunk elő forgalombahozatalukra és forgalmazásukra. Olyan szabályokat, amelyek lehetővé teszik az értékpapírpiac nyilvános és áttekinthető működését, az értékpapírok reális piaci értékelését, illetve a befektetők védelmét.

A jól működő értékpapírpiac lényeges követelménye, hogy megismerhetővé és kielégíthetővé tegye az egyes értékpapírokból rendelkezésre álló kínálatot és az irántuk megnyilvánuló keresletet. Ennek érdekében jött létre minden értékpapírpiacon a másodlagos piac csúcsintézménye, a koncentrált piac, vagyis az értékpapírtőzsde.

Az értékpapírtőzsde célja az, hogy a hatékony tőkeáramlás, az értékpapírok értékelése és az árfolyamkockázat megosztása érdekében a legnagyobb forgalmú, legbiztosabban értékelhető értékpapírok keresletét és kínálatát helyileg és időbelileg koncentrálja és lehetővé tegye a nyilvános árfolyamalakulást és a nyilvánosság megfelelő tájékoztatását az értékpapírok - a gazdaság számára iránytűt jelentő részének - keresletéről és kínálatáról. E célok elérése érdekében a Javaslat önálló, sui generis szervezetként definiálja az értékpapírtőzsdét, mely önkormányzattal rendelkezik és a Javaslatban megfogalmazott előírásokkal összhangban saját maga határozza meg és alakítja ki a működésére, szervezetére vonatkozó további szabályokat.

Tekintettel azonban arra, hogy a tőzsde az ország pénzügyi rendszerének része, ezért szükség van arra, hogy az állam az Állami Értékpapír-felügyeleten keresztül - a Javaslatban körülhatárolt esetekben és módon az értékpapírpiac áttekinthetősége, hosszú távú működőképessége, biztonsága érdekében - felügyelje a tőzsde és önkormányzati szervei működését.

A Javaslat rendelkezéseinek betartása és betartatása érdekében a törvény hatálya alá tartozó értékpapírok nyilvános kibocsátásának és forgalmazásának valamint a tőzsde állami felügyeletére piacfelügyeletet szükséges létrehozni. Az Állami Értékpapír-felügyelet feladata az informált és áttekinthető értékpapírpiac kialakításának elősegítése, felügyelete és fejlesztésének támogatása.

Ennek érdekében az e törvény hatálya alá tartozó értékpapírok nyilvános kibocsátásához szükséges tájékoztató közzététele előtt a Felügyelet vizsgálja, hogy a tájékoztató megfelel-e a törvény követelményeinek és így alkalmas-e a nyilvánosság, a lehetséges befektetők megfelelő, reális tájékoztatására. A Felügyelet ellenőrzi azt is, hogy a kibocsátók eleget tesznek-e az általuk kibocsátott értékpapír folyamatos piaci értékelését lehetővé tevő rendszeres további tájékoztatási kötelezettségüknek.

A Felügyelet hatáskörébe tartozik az is, hogy a Javaslatban megfogalmazott követelmények megléte esetén az értékpapírforgalmazók részére a forgalmazási tevékenység végzésére jogosító engedélyeket kiadja. A Felügyeletnek e tevékenysége, valamint az értékpapír-forgalmazást végző gazdasági társaságok folyamatos ellenőrzése során kell biztosítania, hogy az értékpapírok tulajdonosai, birtokosai olyan értékpapír-forgalmazó (közvetítő) cégekkel kerüljenek kapcsolatba, amelyek az ügyfelek érdekeinek megfelelően képesek biztosítani a megbízások, és a Javaslatban előírt kötelezettségek teljesítését. Az előzőeken túlmenően a Felügyelet látja el a tőzsde működésének, valamint a tőzsde önkormányzati testületeinek felügyeletét is.

Tekintettel arra, hogy a magyar értékpapírpiac fejlődésének csak kezdeti szakaszában tart, ezért a Javaslat több kérdésben nem ad részletes szabályokat, csak kereteket tartalmaz. Nem szabad figyelmen kívül hagyni azt sem, hogy az utóbbi években az országok közötti tőkeáramlás liberalizálásának hatására egységesednek az egyes országok tőkepiaci, értékpapírpiaci szabályai is. Ennek keretében az Európai Közösségben is folyik az egységes tőkepiaci szabályrendszer kidolgozása, amelynek bevezetése 1992-ben várható. Ezek a szabályok a Javaslat szabályainál több ponton lényegesen szigorúbbak és részletesebbek.

E szigorúbb és differenciáltabb szabályrendszer bevezetése azonban a piacépítés jelenlegi szakaszában feltehetőleg nem a piac fejlesztésére, hanem visszafogására vezetne. Ezért a Javaslat kialakítása során olyan kompromisszumokat igyekeztünk kidolgozni, melyek az értékpapírok nyilvános forgalombahozatalának kritériumainál, az információs követelményeknél, az értékpapír-forgalmazóvá válás feltételeinél, illetve néhány alapvető tőzsdei szabálynál elegendő mozgásteret adnak a piac fejlődéséhez, ugyanakkor alkalmasak a befektetők védelmének megvalósítására is.

A jövőben azonban a piac erősödésével, fejlődésével és a nemzetközi tőkeáramlás rendszerébe való fokozatos bekapcsolódásunkkal párhuzamosan, feltehetően szükség lesz majd a most javasolt szabályok szigorítására, amely egyéb feltételek megvalósulása esetén az 1990-es évek közepére vagy második felére elvezethet az európai tőkepiaci rendszerhez való felzárkózásunkhoz, csatlakozásunkhoz.

-----STARTING---POINT---RESZLETES---

I. Rész

Általános rendelkezések

Az 1. §-hoz

A Javaslat az értékpapírok csak egy, ám gazdaságilag és az értékpapírpiac stabilitása, valamint a befektetők védelme szempontjából legjelentősebb részének nyilvános forgalomba hozatalát (elsődleges piacra vitelét), forgalmazását (másodlagos piaci kereskedelmét) és a piaci szereplők, tehát az értékpapír-forgalmazó cégek, valamint ügyfeleik jogait és kötelezettségeit szabályozza. Szabályozza továbbá a másodlagos értékpapírpiac csúcsintézményének, a koncentrált értékpapírpiacnak, vagyis az értékpapírtőzsdének az alapítását, szervezetét, működését, a tőzsdén kereskedő értékpapír-forgalmazók, vagyis a tőzsdetagok jogait, kötelezettségeit és felelősségviselését. Mindezeken túl tartalmazza a Javaslat által szabályozott tevékenységek állami felügyeletét ellátni hivatott piacfelügyelet, az Állami Értékpapír-felügyelet hatáskörét, működését és eljárásának rendjét.

A 2. §-hoz

A Polgári Törvénykönyv jelenleg nem ad általános fogalmat az értékpapírról, csak azt határozza meg, hogy Magyarországon a polgári jog mit ismer el értékpapírnak. A Javaslat szerint ezek közül csak azoknak a nyilvános kibocsátása és forgalmazása tartozik e Törvény hatálya alá, melyeket sorozatban bocsátanak ki, és a kibocsátójuk és birtokosuk között létrejött hitelezési vagy tagsági jogviszonyból eredő jogokat és kötelezettségeket átruházhatóan testesítik meg. Ezek közül az értékpapírok közül a Javaslat külön is nevesíti a két leglényegesebb értékpapírfajtát, a kötvényt, valamint a részvényt. Nem tartozik azonban a Javaslat hatálya alá a fent meghatározott értékpapírok nem nyilvános módon történő forgalomba hozatala, valamint azoknak az értékpapíroknak, illetve a későbbiek során esetleg értékpapíroknak minősíthető okiratoknak, így a csekknek, a takarékbetétről kiállított okiratnak, a letéti jegynek, a szövetkezeti részjegynek, illetve célrészjegynek, valamint a váltónak a nyilvános kibocsátása és forgalmazása, melyek esetében külön jogszabályok e tevékenységeket megfelelően rendezik.

A 3. §-hoz

A Javaslat az egységes jogértelmezés és jogalkalmazás érdekében definiálja az általa alkalmazott fogalmakat, tekintettel arra is, hogy számos a Javaslatban szereplő kifejezés esetében nincs kialakult és egységes hazai fogalomhasználat.

II. Rész

Az állami értékpapír-felügyelet

A felügyelet jogállása, feladat- és hatásköre

A 4. §-hoz

Az Állami Értékpapír-felügyelet mint piacfelügyelet célja, hogy ellenőrizze e törvény betartását, rendelkezéseinek betartását és betartatását, a nyilvános, áttekinthető és viszonylag stabil értékpapírpiac kialakítását és továbbfejlesztését, a befektetők védelme és a tőkeáramlás elősegítése érdekében. A Felügyelet feladata a Javaslat hatálya alá tartozó értékpapírok nyilvános forgalombahozatalával és forgalmazásával kapcsolatos tevékenységek, valamint a tőzsde működésének és önkormányzatának állami felügyelete. A Felügyelet mint államigazgatási szerv - a Javaslatban meghatározott eltérésekkel - az államigazgatási eljárás általános szabályai szerint jár el. Határozatai ellen az államigazgatásban elfoglalt helyére tekintettel, az államigazgatás rendszerében jogorvoslatnak nincs helye. A Felügyelet határozatait azonban - a tőzsdei kereskedelem felfüggesztésére vonatkozó határozatok kivételével - bíróság előtt meg lehet támadni.

Az 5. §-hoz

A Felügyelet az értékpapírkibocsátók-, forgalmazók, illetve a nyilvánosan forgalomba hozott értékpapírok a Javaslatban határozott adatairól nyilvántartásokat vezet. E nyilvántartások szükségesek az értékpapírpiac folyamatainak - megbízható adatok alapján történő - állandó figyelemmel kíséréséhez, a felügyelet ellátásához szükséges adatok rendelkezésre tartásához és emellett lehetővé teszi a nyilvánosságra hozott információk esetén a nyilvánosság szélesítését, az adatok közvetlen megadását az érdeklődők számára.

A Felügyelet irányítása

A 6. §-hoz

A pénzügyminiszter felügyeli az Állami Értékpapír-felügyelet tevékenységét és jóváhagyja annak szervezetét, szervezeti és működési szabályzatát. A Felügyelet vezetőjét a Minisztertanács nevezi ki.

A 7. §-hoz

Tekintettel arra, hogy a Felügyelettel munkaviszonyban álló személyek munkájuk során jelentős hatást gyakorolhatnak az értékpapírok nyilvános forgalomba hozatalára és forgalmazására, rendkívül lényeges annak megismerése és folyamatos figyelemmel kísérése, hogy a Felügyelet vezetőjének, illetve egyes dolgozóinak milyen értékpapírok vannak a birtokában, azaz milyen érdekeltségük van vagy lehet az egyes értékpapírokkal, illetve az egyes értékpapír-kibocsátókkal kapcsolatban. Ezeknek az érdekviszonyoknak a megismerését lehetővé tevő bejelentési kötelezettség előírása hozzásegíthet ahhoz, hogy a Felügyelet dolgozóit tevékenységük során ne egyéni érdekeik, hanem össztársadalmi érdekek vezéreljék. További garanciát jelent az a korlátozás, mely szerint a Felügyelet vezetője és dolgozói csak névre szóló értékpapírokat szerezhetnek.

A tájékoztató jóváhagyása

A 8. §-hoz

A Javaslatnak egyik alapvető célja a nyilvános, megfelelően informált és áttekinthető értékpapírpiac megteremtése. Annak érdekében, hogy az értékpapírok nyilvános forgalombahozatalának feltételéül előírt, a nyilvánosság - a lehetséges befektetők - számára közzétett tájékoztatók megfeleljenek a Javaslatban meghatározott követelményeknek, a Javaslat előírja, hogy e tájékoztatók közzétételéhez a Felügyelet jóváhagyása szükséges. Ha a kibocsátó a kibocsátás lebonyolításával és megszervezésével kapcsolatos teendőkkel szakértő értékpapír-forgalmazó szervezetet bíz meg, a tájékoztató közzétételéhez szükséges jóváhagyást a forgalmazónak, egyéb esetben pedig a kibocsátónak kell beszereznie. Ha az engedélykérelemhez csatolt tájékoztató, valamint az értékpapír tervezetének vizsgálata során a Felügyeletben kétség merül fel a tájékoztatóban foglalt adatok és állítások valódisága, illetve megalapozottsága tekintetében, a Felügyelet felhívására a forgalmazó és a kibocsátó köteles bemutatni mindazokat az okmányokat és megadni mindazokat a felvilágosításokat, melyek a tájékoztatóban szereplő adatok és állítások alátámasztására alkalmasak. Ezzel együtt a Felügyeletnek nem feladata a tájékoztatóban foglalt adatok megalapozottságának és valódiságának vizsgálata, tehát a Felügyelet jóváhagyása nem jelenti azt, hogy a tájékoztatóban foglaltak minden tekintetben valóságosak és helytállóak, csupán annyit jelent, hogy a tájékoztató tartalmazza azokat az adatokat és elemzéseket, melyeket a Javaslat a tájékoztatótól megkövetel. A tájékoztatóban foglalt adatok és tényállítások valódiságáért ugyanis a kibocsátó és - ha ilyen szervezetet igénybe vettek - a forgalmazó felelős, és ez a felelősségük egyetemleges.

A Felügyelet tehát csak kirívó esetekben, a nyilvánvalóan vagy nagy valószínűség szerint helytelen vagy valótlan adatok és állítások esetén kéri a kibocsátótól és a forgalmazótól a tájékoztatóban szereplő adatok és állítások igazolását. Működő értékpapírpiac, de még inkább egy fejlődő gazdaság és fejlődő értékpapírpiac esetében lehetetlen törvényi taxáció alapján előírni mindazokat az adatcsoportokat és lényeges körülményeket, amelyeket a potenciális befektetők megfelelő, reális tájékoztatása érdekében a (kibocsátási) tájékoztatónak tartalmaznia kell. Ezért a Felügyelet lehetőséget kap arra, hogy a Javaslatban megfogalmazottakon túlmenően is előírja a tájékoztató egyes adatainak részletezését vagy a tájékoztatónak meghatározott szempontok alapján történő kiegészítését, illetve az egyes - félreértésre lehetőséget adó vagy nem kellően alátámasztott - adatok, illetve állítások elhagyását. Ha a tájékoztató tartalmazza a Javaslatban előírtakat, valamint a Felügyelet által esetlegesen előírt kiegészítéseket, akkor a Felügyelet köteles a tájékoztató közzétételét jóváhagyni. A Felügyelet által adott jóváhagyás harminc napig érvényes. Ez alatt a harminc nap alatt közzé kell tenni a tájékoztatót. Az idő múlásával ugyanis a tájékoztató információtartalma veszíthet értékéből, az abban foglalt adatok, illetve tényállítások egésze, vagy azok egy része elavulhat.

A 9. §-hoz

Az engedélyezési eljárás időtartama alatt, az engedélyezés megadása előtt bármikor bekövetkezhet olyan gazdasági vagy jogi esemény a kibocsátó működésében, tevékenységében, ami a tájékoztató módosítását vagy helyesbítését teszi szükségessé. A korrekt tájékoztatás, a befektetők védelme megköveteli, hogy az új helyzetnek megfelelő adatok vagy egyéb elemzések a tájékoztatóba lehetőleg még a közzétételt megelőzően bekerüljenek. Ezért a Javaslat előírja azt a kötelezettséget, hogy ilyen esetben a kibocsátónak vagy a forgalmazónak a Felügyeletet haladéktalanul tájékoztatnia kell. A tájékoztató jóváhagyása, az értékpapír jegyzése vagy eladása közötti időtartam alatt is bekövetkezhetnek olyan események, illetve a kibocsátó vagy a forgalmazó tudomására juthatnak olyan adatok vagy körülmények, amelyek hatást gyakorolhatnak az értékpapír árfolyamára, tehát a tájékoztató helyesbítését teszik szükségessé. Ilyen esetben a kibocsátó vagy a forgalmazó, a tájékoztató közzétételére vonatkozó szabályok szerint köteles a helyesbítés közzétételére. A Felügyeletnek is tudomására juthat olyan adat vagy körülmény, amely a tájékoztató helyesbítését szükségessé teszi. Ilyen esetben, ha az értékpapír eladása még nem zárult le, tehát az új információ nyilvánosságra hozatala még befolyást gyakorolhat az értékpapírvásárlókra, a Felügyelet a kibocsátó és a forgalmazó meghallgatása után elrendeli a tájékoztató helyesbítését. A helyesbítést természetesen - a megfelelő információnyújtás érdekében - minden esetben ugyanolyan módon kell közzétenni, ahogyan a tájékoztatót.

Az értékpapír forgalmazási tevékenység feltételei

A 10. §-hoz

A Javaslat az értékpapír-forgalmazási tevékenység végzését a Felügyelet engedélyéhez köti. Ahhoz tehát, hogy egy gazdasági társaság korlátolt felelősségű társaság vagy részvénytársaság értékpapír-forgalombahozatali, értékpapír-kereskedelmi, vagy értékpapír-bizományosi tevékenységet végezzen, a Felügyelet engedélye szükséges. E tevékenységek biztonságos végzéséhez ugyanis megfelelő alaptőke, valamint megfelelő személyi, tárgyi feltételek megléte szükséges. Az engedélyhez kötött működés - a Felügyelet egyéb intézkedési joga mellett - garanciát nyújthat arra, hogy a forgalmazó tevékenysége során a Javaslat szabályait betartsa. A forgalombahozatali, a kereskedelmi és a bizományosi tevékenységre jogosító engedélyek a Javaslatban előírt feltételek megléte esetén együttesen is megadhatók. A Felügyelet azonban mindegyik tevékenységnél külön-külön is vizsgálja, hogy a tevékenység végzésére előírt törvényi feltételek rendelkezésre állnak-e és megvalósulnak-e. A kereskedelmi tevékenységre jogosító engedély megadása tehát nem jelenti automatikusan a forgalombahozatali tevékenység vagy a bizományosi tevékenység végzésének lehetőségét és jogát is.

A 11. §-hoz

Az engedély megadásának feltételéül a Javaslat a forgalmazók számára szervezeti, személyi, szakmai, tárgyi feltételeket, illetve minimális alaptőke-követelményeket állapít meg. E követelmények nagy része megegyezik, egyedül az alaptőke-követelményben van eltérés, hiszen a kereskedelmi vagy forgalombahozatali tevékenységet végző forgalmazó cég saját nevében, saját számlára vásárol értékpapírt, üzleti tevékenységének kockázata - az értékpapírok lehetséges árfolyamingadozása miatt - lényegesen nagyobb, mint a bizományosi tevékenységet végző forgalmazó esetében, aki - bizományosi díj ellenében - saját nevében, de más számára adja el vagy veszi meg az értékpapírt. Az engedély megadásának a feltétele mindegyik értékpapír-forgalmazási tevékenység esetében a korlátolt felelősségű gazdasági társasági formában (vagyis a korlátolt felelősségű társaságként, vagy kizárólag névre szóló részvényeket kibocsátó részvénytársaságként) való működés. A részvénytársaság esetén azért feltétel a kizárólag névre szóló részvények kibocsátása, hogy a társaság tulajdonosi struktúrája, irányítása nyilvános és ismert legyen és ezáltal kizárható vagy csökkenthető legyen a háttérből irányított árfolyammanipuláció, piacbefolyásolás. Figyelemmel arra, hogy a forgalmazási tevékenység kockázatának fedezetéül szolgáló alaptőke (törzstőke) esetében nincs lehetőség a különböző tevékenységeknek megfelelően történő alaptőke (törzstőke) részek megfelelő elhatárolására és elkülönítésére, a Javaslat előírja, hogy forgalmazói tevékenységet csak kizárólagos tevékenységként lehet végezni. Ez a kizárólagosság természetesen nem zárja ki az értékpapír-forgalmazással szervesen összefüggő tevékenységek végzését, így pl. a befektetési tanácsadást, a letétkezelői vagy az értékpapírkezelői tevékenység folytatását, illetve a törvény hatálya alá nem tartozó értékpapírok forgalmazását.

A forgalmazási tevékenység folytatásához szükséges tárgyi, technikai feltételek meglétét a Felügyelet vizsgálja és minősíti. Tekintettel az értékpapírpiac, illetve a piaci tevékenység során alkalmazott technika állandó fejlődésére és arra, hogy ezek a feltételek csak a tevékenység tényleges tartalmával és körével együtt vizsgálhatók, ezek jogszabályi rögzítése és felsorolása nem lehetséges. A technikai, tárgyi feltételek meglétének vizsgálata során tehát a Felügyeletnek mérlegelési lehetősége van. Igen lényeges a forgalmazási tevékenység során a megfelelő szakértelemmel rendelkező vezető és üzletkötő biztosításának követelménye. Itt hármas feltételnek kell eleget tenni. Ezek: büntetlen előélet, a legalább kétéves értékpapír-forgalmazási szakmai gyakorlat és a Felügyelet által előírt szakmai vizsgán való megfelelés. Mivel Magyarországon nincs magas szintű értékpapír-forgalmazási szakemberképzés, ezért a Felügyelet által előírt (de természetesen nem a Felügyelet által lebonyolított) szakmai vizsga megkövetelése hivatott biztosítani azt, hogy valóban olyan személyek irányítsák, illetve végezzék az értékpapír-forgalmazást, akik ehhez a tevékenységhez valóban értenek.

A forgalmazók üzletszabályzatai tartalmazzák azokat az általános szerződési feltételeket, amelyeknek alapján az ügyfeleikkel kapcsolatba lépnek, szerződést kötnek. Ezért az üzletszabályzat megléte az engedély megadásának feltétele. A befektetők, a lehetséges ügyfelek érdekeinek védelme szempontjából rendkívül fontos tehát az, hogy ezekbe az általános szerződési feltételekbe mi kerül bele. Az üzletszabályzatok megfelelőségét, a tisztességes versenyt hivatott biztosítani az a szabály, hogy az üzletszabályzatok alkalmazásához a Felügyelet jóváhagyása szükséges.

A 12. §-hoz

A piac stabilitását és fejlődését kedvezőtlenül befolyásoló, a befektetők érdekeit sértő - háttérből irányított - árfolyammanipulációk (értékpapír-felvásárlások és -eladások) kizárása érdekében rendkívül lényeges az, hogy ismert és áttekinthető legyen az értékpapír-forgalmazási tevékenységet végző gazdasági társaságok tulajdonosi szerkezete és korlátozott legyen a kereszttulajdonlás. Ezt szolgálja az az előírás, hogy nem kaphat értékpapír-forgalmazási tevékenységre jogosító engedélyt az a gazdasági társaság, amelynek valamely értékpapír-forgalmazó cégben összesen tíz százalékot meghaladó közvetlen és közvetett vagy ezen belül öt százalékot meghaladó közvetlen tulajdoni hányada van, illetve amely társaságban valamely értékpapír forgalmazó cég ugyanilyen tulajdoni hányaddal rendelkezik. Ez kizárja azt, hogy az értékpapírpiacon olyan társaságok tevékenykedjenek, amelyek jelentős mértékben egymásnak közvetlenül vagy közvetve kereszttulajdonosai, tehát egymás döntéseit befolyásolhatják, döntéseiket összehangolhatják. Ennek a követelménynek nemcsak az engedélykérésnél, hanem a forgalmazási tevékenység végzése során végig meg kell felelni. Az áttekinthető piac érdekében nemcsak a kereszttulajdonlást, hanem a közös tulajdonos általi irányítottságot is ki kell zárni, amit az a szabály fogalmaz meg, hogy ha egy értékpapírforgalmazási tevékenységre nem jogosult természetes vagy jogi személy több értékpapír-forgalmazó cégben egyenként öt százalékot meghaladóan tulajdonos, akkor az ilyen közös tulajdonossal rendelkező forgalmazók egymással nem kereskedhetnek. Ugyancsak az árfolyammanipuláció kizárása és a piac áttekinthetősége érdekében nem szabad megengedni, hogy az értékpapír-forgalmazó saját kibocsátású részvényével (vagy tagsági jogot megtestesítő egyéb értékpapírjával) kereskedjen és egyúttal azt is ki kell zárni, hogy annak a kibocsátónak a részvényével (vagy tagsági jogot megtestesítő értékpapírjával) kereskedjen, amelyben összesen tíz százalékot meghaladóan közvetlenül vagy közvetetten, illetve ezen belül öt százalékot meghaladóan közvetlenül tulajdonos.

A 13. §-hoz

Annak érdekében, hogy ne csak az értékpapírpiacra történő bejutás során, vagyis a forgalmazási tevékenység engedélyezésénél kelljen megfelelni a Javaslatban előírt feltételeknek, hanem ez kötelező legyen a tevékenység végzésének egész folyamatában is, a Javaslat a Felügyelet engedélyéhez köti a forgalmazó tevékenységi körének, valamint üzletszabályzatának módosítását. A forgalmazási tevékenység folyamatos ellenőrzését szolgálja, hogy a Felügyeletnek be kell jelenteni a belföldi vagy külföldi fiók, képviselet megnyitását, valamint bezárását, a forgalmazó tulajdonosi szerkezetének megállapítására és folyamatos figyelemmel kísérésére lehetőséget adó különböző adatokat, így a részvényesek (tagok) listáját, azt, ha egy részvényes (tag) részesedése a forgalmazó alaptőkéjének (törzstőkéjének) öt százalékát meghaladja, illetve az öt százalékos tulajdonosi hányad meghaladása esetén részesedésnek az adott részvényes (tag) általi minden további megszerzését. A folyamatos ellenőrzést szolgálja a forgalmazó nyitott pozícióinak, valamint a tulajdonában levő értékpapíroknak a forgalmi, illetve bekerülési értékére vonatkozó bejelentési kötelezettség is. Azért, hogy a Felügyelet az értékpapírpiacon központi szerepet betöltő értékpapír-forgalmazó cégek tevékenységéről ne csak az időközönkénti ellenőrzések során szerezhessen információkat, a Javaslat előírja azt, hogy a forgalmazók a törvényes működés és a befektetők védelme érdekében a Felügyeletnek két napon belül kötelesek bejelenteni a Felügyelet által kiadott engedélyben meghatározott feltételektől való eltérést. Ez lehetőséget ad a Felügyelet számára az eltérés gyors észlelésére és a szükséges intézkedések megtételére.

A 14. §-hoz

A devizagazdálkodás liberalizálásának folyamata szükségessé teszi, hogy ennek hatásait a Javaslat is figyelembe vegye. Tekintettel arra, hogy az összes rendezendő kérdés valamennyi részének szabályozására a kellő tapasztalatok és a végleges megoldási módozatok kidolgozása híján még nincs lehetőség, a Javaslat úgy rendelkezik, hogy a devizamozgásokat is érintő értékpapírpiaci tevékenységek engedélyezését a Felügyelet és a Magyar Nemzeti Bank közös hatáskörébe utalja anélkül, hogy részletezné az engedélyezés feltételeit. A devizamozgásokat is kiváltó tőkepiaci tevékenységek négy ismérv szerint csoportosíthatók és minden egyes tevékenységtípus engedélyezésénél sajátos szempontokat szükséges figyelembe venni. A csoportosítás szempontjai: a tevékenység földrajzi helye (belföld, külföld), jellege (kibocsátás, forgalmazás), a tevékenységet végző illetősége (devizabelföldi, devizakülföldi) és az értékpapír devizaneme (külföldi deviza, forint). A külföldi befektetők bizalmának megteremtését szolgálja és a nemzetközi gyakorlattal egyezik meg az a rendelkezés, amely a belföldön kibocsátott értékpapírok külföldön történő forgalmazását a belföldi értékpapírtőzsdén történő jegyzéshez köti.

A tőzsde felügyelete

A 15. §-hoz

A tőzsde az állam pénzügyi intézményrendszerének része. Ezért - figyelemmel arra is, hogy a tőzsde széles önkormányzattal és az önszabályok (alapszabály, szabályzatok) kialakításának lehetőségével rendelkezik - szükség van annak biztosítására, hogy alapszabálya és szabályzatainak rendelkezései megfeleljenek a Javaslat előírásainak és az egész gazdaság szükségleteinek. Ennek érdekében az állam a Felügyeleten keresztül felügyeli a tőzsdének, illetve a tőzsde önkormányzati szervezeteinek működését. A Javaslatban meghatározott kötelezettségek betartása, illetve az állam részére a Javaslatban biztosított beavatkozási lehetőségek gyakorlása érdekében a Felügyelet jóváhagyása szükséges a tőzsde alapszabályának és szabályzatainak érvényességéhez. A piaci folyamatokra való gyors tőzsdei reagálást segíti elő az a rendelkezés, amely szerint a Felügyelet az államigazgatási eljárás általános szabályairól szóló 1981. évi I. törvényben meghatározott általános határidőnél lényegesen rövidebb idő - nyolc nap - alatt köteles elbírálni a tőzsde alapszabályát, szabályzatait, valamint ezek módosításait. A folyamatos ellenőrzés érdekében a Felügyelet által kijelölt tőzsdebiztosok jogosultak a tőzsdei forgalmat figyelemmel kísérni, ellenőrizni, illetve a tőzsde önkormányzati szerveinek, így a tőzsdetanácsnak és az egyéb szakmai bizottságoknak az ülésein jelen lenni.

Folyamatos ellenőrzés

A 16. §-hoz

A Felügyeletnek joga és kötelezettsége, hogy folyamatosan ellenőrizze az értékpapírpiacon végzett nyilvános értékpapír-forgalombahozatali és -forgalmazási tevékenységet annak megállapítása érdekében, hogy az megfelel-e a jogszabályoknak, a Felügyelet által kiadott, illetve az egyéb engedélyeknek, továbbá a tőzsde alapszabályának és szabályzatainak valamint a befektetők biztonságának. A megfelelő ellenőrzéshez szükséges információk megszerzéséhez a Felügyeletnek jogot kell biztosítani arra is, hogy az ellenőrzött tevékenységet érintő adatokat, információkat, bizonylatokat bekérhesse, illetve azokba a helyszínen betekinthessen.

Intézkedések és szankciók

A 17. §-hoz

Annak érdekében, hogy a Felügyeletnek - a jogszabályoktól, az általa kiadott engedélyektől, illetve a tőzsde alapszabályaitól és szabályzataitól való eltérés észlelése esetén - lehetősége legyen a beavatkozásra, illetve a jogszerű és megfelelő tevékenység kikényszerítésére, a Javaslatban körülhatárolt cselekvési, illetve szankcionálási lehetőségeket kell biztosítani számára. Az itt megfogalmazott intézkedési, valamint szankcionálási lehetőségek egyben bizonyos sorrendet és fokozatosságot is kifejeznek, amennyiben az enyhébbtől a súlyosabb intézkedésekig, illetve szankciókig haladnak. Ezek az intézkedési, illetve szankcionálási lehetőségek megfelelő, ugyanakkor a Javaslat által körülhatárolt mozgásteret és beavatkozási lehetőséget adnak a Felügyelet számára feladatainak ellátásához. Annak érdekében, hogy a Felügyelet beavatkozási lehetősége ne legyen korlátlan, illetve az egyes kibocsátók vagy forgalmazók előre felmérhessék, hogy a különböző kötelességszegésekért vagy mulasztásokért milyen szankciókkal számolhatnak, a Javaslat a 21-24. § meghatározza, hogy a Felügyelet mikor, hogyan és milyen mértékben alkalmazhatja az egyes intézkedéseket, illetve szankciókat. Az előre kiszámíthatóság biztosítása és a Felügyelet mérlegelési jogának a korlátozása a cél azzal, hogy a Javaslat meghatározza azokat az eseteket, amikor a Felügyelet az értékpapír-forgalmazóval szemben a legsúlyosabb intézkedést, vagyis az engedély visszavonását alkalmazhatja. A szankcióval sújtott fél számára garanciát jelent, hogy a Felügyelet határozatát bíróság előtt megtámadhatja.

Az értékpapír-felügyeleti bírság

A 18. §-hoz

A Felügyelet a Javaslatban meghatározott esetekben a kibocsátót, a forgalmazót, a tőzsdét, valamint ezeknek a kötelezettségszegés vagy mulasztás elkövetéséért felelős vezető tisztségviselőjét, illetve magasabb vezető állású dolgozóját értékpapír-felügyeleti bírság megfizetésére kötelezheti. Ilyen esetek pl. a nyilvánosságra hozatali vagy bejelentési kötelezettségek elmulasztása a kibocsátó vagy a forgalmazó részéről, vagy ez a személyi, tárgyi, szervezeti, valamint az alaptőkére és a különböző biztonsági követelményekre illetve az ügyfelekkel való kapcsolattartásra előírt követelmények nem teljesítése a forgalmazó részéről. Értékpapír-felügyeleti bírsággal sújtható a Javaslat alapján a bennfentes személy is, ha nem teljesíti az értékpapír-kereskedelmi tevékenységgel kapcsolatos bejelentési kötelezettségét. A Javaslat a kötelezettségszegés bírságolási következményei alóli mentesülés lehetőségét a munkajogi felelősség általános kimentési szabálya szerint állapítja meg. Annak érdekében, hogy a kötelezettségszegés vagy a mulasztás szankcionálása a cselekmény elkövetéséhez kapcsolódjon és ezáltal megfelelő visszatartó hatás legyen elérhető, a Javaslat meghatározza a bírság kiszabhatóságának elévülési idejét.

A 19. §-hoz

Az értékpapír-felügyeleti bírság összegét a Javaslat az egyes kötelezettségszegések vagy mulasztások súlyának megfelelően, különböző súlyú cselekménycsoportonként, azokon belül pedig a bírság összegének alsó és felső értékének meghatározásával állapítja meg oly módon, hogy eltérő összegű bírságokat tesz lehetővé a szervezettel, illetve a cselekményt elkövető természetes személlyel szemben. Azokban az esetekben, ahol a Javaslat a nyilvánosságra hozatali kötelezettséget megfelelő határidő előírásához köti, a határidő elmulasztása esetén a bírság összege naponként emelkedik, hogy ezzel is késztessen a határidők megfelelő betartására. A devizamozgást is eredményező, engedély nélküli nyilvános forgalomba hozatal vagy forgalmazás esetén a bírság mértéke a ténylegesen eladott vagy forgalmazott értékpapírok kibocsátási árfolyamon számított összegének százalékos mértékében került megállapításra. A bennfentes személy részére előírt bejelentési kötelezettség elmulasztása esetén a bírság összege az ügyletkötés értékéhez, tehát az adásvétel vagy a csere tárgyát képező értékpapírnak az ügyletkötés napján érvényes napi árfolyamához igazodik, annak 2-5-szöröse. Ennek indoka a bennfentes kereskedelem rendkívül veszélyes és nehezen leleplezhető volta.

A 20. §-hoz

Figyelemmel arra, hogy az értékpapírpiac kiépítése, a hazai értékpapír-kultúra alacsony foka az ezzel foglalkozó szakemberek minél szélesebb körű képzését, továbbképzését, elméleti munkásságuk támogatását igényli, a Javaslat rendelkezése szerint a befolyt értékpapír-felügyeleti bírságot pályázat kiírása útján az értékpapír-forgalmazással foglalkozó szakemberek továbbképzésére, elméleti munkásságuk támogatására, illetve az értékpapírpiaccal kapcsolatos tanulmányok készítésének támogatására kell fordítani. A befolyt bírság felhasználásának nyilvánosságát és megalapozottságának növelését szolgálja az a rendelkezés is, hogy a pályázatok elbírálásáról a Felügyelet vezetője a Magyar Nemzeti Bank elnökével egyetértésben határoz.

A nyilvános forgalombahozatal, illetve a forgalmazás felfüggesztése

A 21. §-hoz

A Felügyelet akkor függesztheti fel - meghatározott időre - az egyes értékpapírok jegyzését, eladását vagy forgalmazását, ha a kibocsátó vagy a forgalmazó nem tesz eleget a nyilvánosság megfelelő tájékoztatása érdekében előírt közzétételi vagy bejelentési kötelezettségeinek. Így különösen, ha tájékoztató közzététele nélkül hozza forgalomba az értékpapírt, vagy nem helyesbíti a tájékoztatót, illetőleg nem tesz eleget a Felügyelettel szembeni adatközlési kötelezettségének. Az egyes értékpapír-forgalmazási tevékenységekre vonatkozóan a Felügyelet akkor korlátozhatja, illetve függesztheti fel az üzletvitel folytatását, ha a forgalmazó nem tesz eleget az egyes forgalmazási tevékenységek esetében előírt nyilvánosságra hozatali vagy bejelentési kötelezettségeknek, illetve az egész forgalmazási tevékenység során előírt biztonsági, szervezeti, személyi, tárgyi és egyéb feltételeknek. A tevékenység korlátozását vagy felfüggesztését vonhatja maga után az is, ha a forgalmazó nem tesz eleget megbízások teljesítésének helyére, illetve módjára vonatkozó kötelezettségeinek.

Díjfizetési kötelezettség

A 22. §-hoz

A Felügyelet által végzett hatósági eljárásokért és szolgáltatásokért az illetéktörvény alapján igazgatási-szolgáltatási díjat kell fizetni, amely átalánydíjként magában foglalja az egyes eljárások illetékét, tehát azokért, illetve az egyes szolgáltatásokért külön nem kell fizetni. A díj mértékét az illetéktörvény rendelkezéseivel összhangban a pénzügyminiszter fogja meghatározni.

III. Rész

Az értékpapír nyilvános forgalomba hozatala

A nyilvános forgalomba hozatal feltételei és módja

A 23. §-hoz

A Javaslat leglényegesebb rendelkezései közé tartozik azoknak a feltételeknek a meghatározása, amelyek teljesítése nélkül nem lehetséges értékpapírokat nyilvános módon forgalomba hozni. E feltételeket az értékpapír kibocsátójának (eladójának) tehát csak akkor kell teljesíteni, ha az értékpapírt nyilvános ajánlattétel útján, vagyis a lehetséges vásárlók egyedileg előre meg nem határozott köre részére akarja nyilvános forgalomba hozni.

A nyilvános forgalomba hozatal feltételei két csoportra oszthatók. Az egyik a Felügyelet által jóváhagyott, az értékpapír-kibocsátó gazdasági-pénzügyi helyzetének értékelését lehetővé tevő tájékoztatónak, valamint a nyilvános ajánlattételnek - a Javaslatban meghatározott módon és tartalommal való - közzététele, amely minden értékpapír nyilvános forgalomba hozatalának feltétele. E feltétel teljesülése szolgálja a nyilvános és informált értékpapírpiac megteremtését, tehát a befektetők védelmét a megismerhetetlen és felmérhetetlen kockázatokkal szemben. E tájékoztató nélkül a potenciális befektetőnek nem lenne lehetősége arra, hogy a befektetés kockázatát felmérje és a piac szereplőinek sem lenne lehetőségük arra, hogy az adott értékpapírt értékeljék, piaci árfolyamát megállapítsák.

A megalapozott értékelés lehetőségének megteremtését szolgálja a feltételek második csoportja is, amely a kötvény, valamint az alaptőke-emelés során kibocsátandó részvény nyilvános forgalomba hozatalának feltételéül meghatározott idejű tényleges működést, vagyis a tevékenység meghatározott idő óta történő végzését írja elő. A meghatározott idejű tevékenység feltételként való előírása azt célozza, hogy az értékpapírkibocsátó mögött olyan gazdálkodási időszak legyen, melynek eredményei, adatai alapján tevékenysége, gazdálkodása a szükséges mértékben megítélhető és ezzel együtt a befektetés kockázata egy bizonyos mértékben felmérhető. Megfelelő idejű működés, gazdálkodás híján ugyanis a tájékoztató jelentős részben csupán a jövőre vonatkozó ígéreteket tartalmazhat, anélkül azonban, hogy ezeknek az ígéreteknek a megalapozottsága a tényleges gazdálkodás eredményeivel ellenőrizhető legyen.

Részvény nyilvános forgalomba hozatalára jogelőd nélküli részvénytársaság esetében azért ad lehetőséget a Javaslat, mert a meghatározott működési időre vonatkozó előírás csak fejlett részvénypiac, a részvénytársaságok kiterjedt működése esetében eredményezi a kívánt hatást, viszont kialakulóban levő részvénypiacon éppen ellenkezőleg, gátolná a részvénytársaságok széleskörű alapítását, és ez már a gazdaság átalakulását is veszélyeztetné. Alaptőke felemelésekor azonban a Javaslat már megkívánja a részvénytársaság egyévi eredményes működését.

A nemzetközi gyakorlattal és tapasztalatokkal is összhangban az államkötvények kivételt képeznek a nyilvános forgalombahozatal előírásai alól, hiszen itt sem a tevékenységi idő előírása, sem a gazdálkodó szervezetekre előírt kibocsátási tájékoztató közzététele nem értelmezhető. Ugyanakkor az állampapírok világszerte a legstabilabb befektetési lehetőségnek számítanak, hiszen annak a valószínűsége, hogy az állam nem tesz eleget az általa forgalomba hozott értékpapírokban foglalt kötelezettségeknek, nagyságrendileg kisebb, mint hogy egy adott gazdasági társaság vagy vállalat nem képes eleget tenni az általa forgalomba hozott értékpapírban megtestesített kötelezettségeknek. A felelősség és a kibocsátással együttjáró kockázat megosztása érdekében, valamint tekintettel arra is, hogy Magyarországon az értékpapírral kapcsolatos ismeretek még meglehetősen alacsony szinten állnak, a Javaslat a kötvény nyilvános forgalomba hozatala esetében kötelezővé teszi, hogy az értékpapír kibocsátója a forgalombahozatali teendőket szakmailag felkészült, erre a tevékenységre szakosodott, értékpapír-forgalombahozatali tevékenységre feljogosított értékpapír-forgalmazóra bízza. E kötelezettség alól a Javaslat csak a pénzintézetek esetében tesz kivételt.

A 24. §-hoz

Az előző §-ból következő szigorú követelmények teljesülése érdekében a Javaslat külön is kimondja azt a polgári jogból egyébként következő szabályt, hogy semmis az értékpapír kibocsátása, illetve az értékpapírnak a kibocsátó vagy a forgalmazó által történő elidegenítése, ha az értékpapír nyilvános forgalombahozatalára a Felügyelet által jóváhagyott tájékoztató közzététele nélkül, vagy - ha kötvényt hoztak forgalomba - arra a forgalmazó igénybevétele nélkül került sor. Ez utóbbi eset alól a 23. § (1) bekezdésének c) pontja értelmében kivétel, ha a kötvényt pénzintézet bocsátja ki.

A tájékoztató

A 25. §-hoz

Annak érdekében, hogy a tájékoztató valóban alkalmas legyen a potenciális befektetők megfelelő tájékoztatására, a nyilvánosság informálására, az abban közölt adatoknak és állításoknak helytállóknak, igazaknak kell lenniük és ezen túlmenően lehetőséget kell adni a kibocsátó helyzetének tényleges megítélésére. Ugyanezek a követelmények vonatkoznak az értékpapírról közzétett hirdetésekre is. E feltételek nemcsak azt jelentik, hogy a tájékoztatónak, illetve a hirdetésnek megfelelően alátámasztott, valóságos adatokat és elemzéseket kell tartalmazniuk, hanem azt is, hogy az adatokat és elemzéseket olyan módon kell csoportosítani, hogy az valósághűen tájékoztasson a kibocsátó jogi, gazdasági, pénzügyi helyzetéről, tevékenysége eredményének alakulásáról, értékesítési, piaci kilátásairól és várható fejlődéséről. A tájékoztató magától értetődően egy hosszabb időszak leírását tartalmazza. Ugyanakkor természetes követelmény, hogy a megfelelő tájékoztatás érdekében a tájékoztatóban szereplő, legújabb pénzügyi információknak időszerű adatokat kell tartalmazniuk, tehát azok hat hónapnál régebbiek nem lehetnek. A tájékoztatót a kibocsátónak és - ha a törvény előírása vagy ha a kibocsátó döntése alapján a nyilvános forgalomba hozatal lebonyolításával forgalmazót bíztak meg - a forgalmazónak kell aláírnia, ezzel is jelezve, hogy ha a tájékoztató valamely lényeges körülmény tekintetében félrevezető tájékoztatást adott, akkor a félrevezető tájékoztatással okozott kárért a kibocsátó és a forgalmazó egyetemlegesen felelős. Ezt a körülményt egyébként a tájékoztatónak tartalmaznia is kell a 83. § rendelkezéseinek megfelelően.

A 26. §-hoz

Annak érdekében, hogy az értékpapírok nyilvános kibocsátása során közzétett tájékoztatók egymással összevethetők legyenek, a Javaslat meghatározza azokat a legszükségesebb adatokat és elemzéseket, amelyeket minden tájékoztatónak tartalmaznia kell. Ezek megismerése nélkül nem lenne lehetőség a kibocsátó jogi, gazdasági, pénzügyi helyzetének, tevékenységének reális megítélésére és felmérésére. Egy jól elkészített tájékoztató természetesen jóval több adatot tartalmaz, mint amennyit egy átlagos kisbefektető áttekinteni és megítélni képes. Azonban ezek az adatok már elégséges támpontot adhatnak befektetési tanácsadással foglalkozó, befektetési alapot kezelő vagy értékpapír-forgalmazó cégeknek a befektetés kockázatának felméréséhez, a reális piaci árfolyam meghatározásához. A nemzetközi gyakorlat az itt meghatározott minimumkövetelménynél lényegesen több adatot, elemzést kíván meg egy értékpapír nyilvános kibocsátásához. Feltehetően a befektetésekért folytatott küzdelem a magyarországi értékpapír-kibocsátókat is rá fogja venni arra, hogy ne csak a Javaslatban meghatározott minimumot, hanem minél több adatot tegyenek közzé magukról a potenciális befektetőik megnyerése érdekében.

A tájékoztató legfontosabb részét minden esetben a kibocsátó üzleti tevékenységének adatokkal alátámasztott leírása, valamint a könyvvizsgáló által hitelesített pénzügyi adatok, így különösen az adó- és vagyonmérleg, eredménykimutatás stb. közzététele fogja jelenteni. Ezek azok az adatok és elemzések, amelyek leginkább alkalmasak a befektetés kockázatának, az értékpapír értékének felmérésére, megállapítására.

A fejlett országokban általános az a szabály, amely az egyes gazdálkodók pénzügyi kimutatásait, adó- és vagyonmérlegét, eredménykimutatását, likviditási mérlegét, éves összefoglaló jelentését stb. csak akkor ismeri el, ha ezeket az adatokat független könyvvizsgáló, illetve könyvvizsgáló cég hitelesíti. Ez biztonságot nyújt mind az adott gazdálkodónak, mind a külső partnereknek, hogy a pénzügyi kimutatásokban szereplő adatok a valóságnak megfelelőek. Figyelemmel arra, hogy Magyarországon még ilyen általános könyvviteli, illetve számviteli előírás nincs, a Javaslat a nyilvánosság számára - a tájékoztatóban és az éves jelentésben - közzétett pénzügyi adatok esetében írja elő a könyvvizsgálóval történő hitelesíttetés kötelezettségét.

A 27. §-hoz

Részvénytársaság jogelőd nélkül történő alapítása esetén a tájékoztatót a társasági törvény szerinti alapítási tervezetnek kell tartalmaznia. Az ilyen esetben természetesen a tájékoztató nem tartalmazhat megalapozott adatokat, csak tervezeteket, illetve elképzeléseket. Ezért a tájékoztató értelemszerűen csak a kibocsátó bemutatására, üzleti tevékenységének leírására, valamint a kibocsátás adataira vonatkozó tervezett adatokat tartalmazhatja. A megalapozott adatok híján lévő tájékoztató alapján történő nyilvános értékpapírkibocsátás bizonytalansági tényezőjére tekintettel azonban ilyen esetekben a tájékoztatóban feltűnő módon (pl. eltérő betűtípus vagy szín alkalmazásával) fel kell hívni a potenciális befektetők figyelmét arra, hogy tőkéjüket újonnan alapított, jogelőd nélküli részvénytársaságba kívánják bevonni.

A 28. §-hoz

Kötvény nyilvános forgalombahozatala esetén a tájékoztatónak tartalmaznia kell a kötvénnyel bevont hitel törlesztésére vonatkozó adatokat, illetve a törlesztés esetleges pénzügyi biztosítékait is.

A 29. §-hoz

Lényeges információval szolgálhat az értékpapír megítéléséhez, hogy a kibocsátóval szemben meghatározott időn belül folytattak-e le szanálási eljárást, vagy indult-e ellene felszámolási eljárás. Az értékpapír kibocsátásához adott garanciavállalás értékének meghatározását segíti a garanciát vállaló jogi személyről szóló tájékoztatás közzététele.

Rendkívül lényeges - a bővebb ismeretekkel feltehetően nem rendelkező kisbefektetőket védi - az a rendelkezés, hogy a tájékoztatóban a többi adattól elkülönítetten, figyelemfelkeltő módon (pl. piros vagy más, a többitől eltérő színnel, a kiemelésre alkalmas betűtípussal) le kell írni a kibocsátó üzleti tevékenységének kiemelkedő kockázati tényezőit. Szerepelnie kell minden tájékoztatóban az esetleges félrevezető tájékoztatással okozott kárért viselt felelősségről, valamint az ügyésznek és a Felügyeletnek a megállapítási perben a befektetők képviseletében betöltött szerepéről adott tájékoztatásnak is.

A nyilvános ajánlattétel és a tájékoztató közzététele

A 30. §-hoz

Az értékpapír vételre történő nyilvános felajánlása esetén nem szükséges az egész, adott esetben több tíz- vagy százoldalas tájékoztatót a lapokban megjelentetni. Az értékpapír eladására vonatkozó nyilvános ajánlattétel során azonban hirdetésben kell közzétenni a nyilvános ajánlattételt, a Felügyelet által a tájékoztató közzétételéhez adott jóváhagyás számát, a tájékoztató megtekintésének helyét, idejét és módját. A hirdetést a minél szélesebb körű nyilvánosság érdekében a jegyzés- vagy jegyzési eljárás híján az eladás - megkezdését előzően legalább hét nappal két országos napilap és a tőzsde hivatalos lapja útján közzé kell tenni.

A jegyzés

A 31. §-hoz

Ha jogszabály jegyzési eljárás lefolytatását kötelezővé teszi, vagy ha a kibocsátó a piac felmérése érdekében a jegyzési eljárás lefolytatására igényt tart, tájékoztatóban közölni kell a jegyzésre nyitva álló időtartamot.

A 32. §-hoz

A Felügyelet a kibocsátó kérelmére a jegyzés időtartamát a tájékoztatóban feltüntetett időtartamon túl egy alkalommal legfeljebb hatvan nappal meghosszabbíthatja. A meghosszabbítást azonban a korrekt és időszerű tájékoztatás érdekében a tájékoztató adatainak helyesbítéséhez kötheti. Ha figyelembe vesszük ugyanis azt, hogy a tájékoztató jóváhagyása harminc napig érvényes, és a meghosszabbított jegyzési eljárás akár több hónapot is igénybe vehet, ez alatt az idő alatt a tájékoztatóban feltüntetett adatok és elemzések jelentős mértékben veszthetnek - és általában vesztenek is - aktualitásukból. Ha az értékpapír iránt a jegyzés során nagyobb érdeklődés mutatkozik meg, mint ahogy azt a kibocsátó, illetve a forgalmazó a jegyzés időtartamának meghatározásakor valószínűsítette, és ennek következtében a teljes kibocsátást a kitűzött zárónap előtt lejegyzik, a Javaslat megadja a lehetőségét annak, hogy a kibocsátó, illetve a kibocsátó egyetértésével a forgalmazó a jegyzést a kitűzött zárónap előtt is lezárhassa. Erre azonban a lehetséges vásárlók esély-egyenlőségének biztosítása érdekében csak akkor van lehetőség, ha a tájékoztató ezt a lehetőséget tartalmazta. A jegyzést lebonyolító forgalmazó a jegyzési határidő lejártát, illetve a jegyzés lezárását követő hét napon belül köteles értesíteni a Felügyeletet a jegyzés eredményéről, hogy a Felügyelet ellenőrizni tudja a határidők betartását, illetve a jegyzés során vállalt kötelezettségek teljesítését. A törvény az értékpapírt jegyző befektetők érdekeinek, illetve a jegyzési eljárás tisztaságának védelmében úgy rendelkezik, hogy jegyzést elfogadni sem a jegyzésre nyitva álló meghirdetett időtartam kezdete előtt, sem annak zárónapja, illetve lezárása után nem lehet. A kitűzött jegyzési időtartam előtt vagy az után történő jegyzés elfogadása ugyanis nagymértékben sértené, illetve sérthetné a kitűzött időtartam alatt értékpapírt jegyzők jogos érdekeit.

Rendszeres tájékoztatás

A 33. §-hoz

Az értékpapírpiac megfelelő tájékoztatása nemcsak az értékpapír nyilvános forgalombahozatala során adott tájékoztatót teszi szükségessé, hanem azt is, hogy az értékpapírok kibocsátói - az állampapírok kivételével - rendszeresen és folyamatosan tájékoztassák az értékpapírok birtokosait és az értékpapírpiac egyéb szereplőit az előző tájékoztatás óta eltelt időszak gazdálkodási jellemzőiről, pénzügyi helyzetükről, az általuk kibocsátott újabb értékpapírok lényegesebb adatairól, illetve az új, magasabb vezető állású dolgozók, vezető tisztségviselők személyéről és a személyi változások okáról. A fejlett értékpapírpiaccal rendelkező országokban ez a rendszeres tájékoztatás ma már legalább félévente kötelező, de a Javaslat a jelenlegi hazai gyakorlatra és helyzetre figyelemmel évenkénti rendszeres tájékoztató nyújtásának kötelezettségét írja elő. Ezeket a tájékoztatókat a kibocsátó mindaddig köteles közzétenni, amíg az általa kibocsátott értékpapírban megtestesített jogok és kötelezettségek fennállnak, illetve ameddig az értékpapír nem jár le. Az éves jelentést az időben történő tájékoztatás érdekében legkésőbb a tárgyévet követő év május 31. napjáig kell közzétenni és meg kell küldeni a névre szóló részvényekkel rendelkező részvényeseknek, valamint a Felügyeletnek. Az éves jelentés kiadását a tájékoztatóhoz hasonló módon legalább két országos napilapban és a tőzsde hivatalos lapjában megjelentetett hirdetés útján kell közzétenni, megjelölve az éves jelentés megtekintésének lehetőségét. Az értékpapírpiac fejlődése feltehetően Magyarországon is oda fog vezetni, hogy a piac ki fogja kényszeríteni a kibocsátóktól e tájékoztatási forma gyakoribb megjelentetését és a Javaslatban előírt feltételekhez képest a bővebb, minél részletesebb éves jelentések közzétételét.

Rendkívüli tájékoztatás

A 34. §-hoz

Az éves jelentések közzétételére előírt egyéves időtartamon belül a kibocsátó tevékenységében számos olyan változás következhet be, amely az általa kibocsátott értékpapírok értékét vagy hozamát közvetve vagy közvetlenül érintheti. Az értékpapírpiac, ezen belül az értékpapír birtokosainak folyamatos tájékoztatása érdekében a Javaslat előírja, hogy a kibocsátó az éves jelentésre előírt módon, a változást követő két napon belül köteles a tőzsdének, valamint a Felügyeletnek megküldeni azokat az előzőekben meghatározott információkat, amelyek az olyan változásokra vonatkoznak, melyekre a legutóbbi éves tájékoztató nem tartalmazott adatot vagy utalást. Az azonos gyakorlat kialakítása érdekében a Javaslat példálózó felsorolást ad az azonnal közzéteendő információkra. A tőzsde a hozzá bejelentett rendkívüli információkat a hivatalos lapjában köteles nyilvánosságra hozni. A gyakorlatban igen sokszor előfordul, hogy a kibocsátóról sajtóban, tévében vagy rádióban olyan információ jelenik meg, amely a róla alkotott megítélést jelentős mértékben kedvezően vagy kedvezőtlenül módosíthatja és ilyen módon az általa kibocsátott értékpapírok értékét, árfolyamát jelentősen befolyásolja. Abban az esetben, ha az ilyen hír olyan valótlanságot tartalmaz, amely az értékpapír árfolyamát kedvezően befolyásolhatja, a Javaslat kötelezően írja elő a kibocsátó számára a sajtóhelyreigazítás rövid határidőn belül történő kezdeményezését.

IV. Rész

Az értékpapírok forgalmazása

A 35. §-hoz

A Javaslat az értékpapír vételére, illetve eladására vonatkozó megbízás elfogadásakor a forgalmazó részére tájékoztatási kötelezettséget ír elő. A tájékoztatásnak minden olyan adatra és körülményre ki kell terjednie, amely a megbízót döntésében, a megbízás adásában befolyásolhatja, illetve amely megbízás teljesítése esetén lényeges lehet. Ennek a szabálynak különösen nagy jelentősége van az értékpapírok birtokosainak, illetve az értékpapírt vásárolni szándékozó természetes személyeknek a védelme szempontjából, hiszen a forgalmazók részére megbízást adó kisbefektetők döntő részének az értékpapírokkal kapcsolatos ismeretei sok esetben hiányosak, illetve tévesek.

A 36. §-hoz

A Javaslat meghatározza azokat a minimális feltételeket, melyekre az értékpapír-bizományi szerződésnek ki kell terjednie. Ahhoz, hogy az értékpapír-bizományi szerződés létrejöjjön, meg kell állapodni az eladni vagy venni kívánt értékpapír pontos mennyiségében és címletében, a megbízás időtartamában, valamint - abban az esetben, ha a megbízott ugyanarra az értékpapírra egy adott időpontra több megbízást kapott - a megbízóval való elszámolás módjában is.

A 37. §-hoz

Annak érdekében, hogy a forgalmazó számára megbízást adó egyes befektetők ne kerülhessenek egymáshoz képest méltánytalanul előnyösebb vagy hátrányosabb helyzetbe, a megbízásokat a forgalmazó időrendben köteles nyilvántartásba venni és az azonos értékpapírra szóló azonos tartalmú megbízásainak ebben az időbeni sorrendben köteles eleget tenni. Ugyancsak a megbízók védelmét szolgálja az a rendelkezés is, hogy a saját számlára is kereskedő és bizományosi tevékenységet is végző forgalmazó azonos feltételek esetén egy adott értékpapírból csak a megbízások teljesítésének megkísérlése után vásárolhat saját számlájára, illetve adhat el saját számlájáról.

A 38. §-hoz

A nyilvános árfolyamalakulás, az értékpapírok iránt megmutatkozó kereslet és az azokban jelentkező kínálat minél tökéletesebb összehozása, valamint a tőzsdei kereskedelem stabilizálása érdekében a Javaslat egy korlátozott tőzsdekényszert ír elő, vagyis azt, hogy a tőzsdén jegyzett értékpapírra vonatkozó megbízást a forgalmazó (a bizományos) köteles a tőzsdei forgalomban teljesíteni. Nem kötelező tehát a tőzsdén jegyzett értékpapírok esetén sem a tőzsdén történő vétel vagy eladás abban az esetben, ha az erre jogosult értékpapír-forgalmazó (ilyenek a kereskedelmi és a forgalombahozatali tevékenységre jogosult forgalmazók) nem megbízást teljesít, hanem saját nevében, saját számlájára vesz vagy ad el értékpapírt. Tekintettel arra, hogy a tőzsdén jegyzett értékpapírral a tőzsdei forgalomban csak tőzsdetag forgalmazó cégen keresztül lehet kereskedni, a forgalmazók részére a Javaslat kötelezettséget ír elő a tőzsdén jegyzett értékpapírokra vonatkozó megbízások elfogadására.

A 39. §-hoz

A forgalmazási tevékenység során kétfajta jelentős kockázattal kell számolni. Az egyik kockázat abból származhat, ha a forgalmazó valamelyik ügyfele nem teljesít, a másik típusú kockázat az értékpapírok árfolyamingadozásából, esetleges árfolyameséséből származhat. A forgalmazó kockázatvállalási képességét elsősorban a saját tőkéje határozza meg. A forgalmazás biztonsága, a forgalmazók által vállalható kockázatok ésszerű korlátozása érdekében - a nemzetközi tapasztalatok és szabályozások figyelembevételével - a Javaslat a meglévő saját tőke arányában korlátozza, hogy milyen értéket érhet el a forgalmazók között, illetve a forgalmazó által megkötött, de még nem teljesített üzletek, vagyis a nyitott pozíciók, illetve a forgalmazó saját készletében lévő értékpapírok értéke. A mértékek meghatározása során a Javaslat figyelembe veszi az egyes tevékenységfajtákból adódó specialitásokat. Így pl. a forgalombahozatali tevékenység esetén, amennyiben azt kereskedelmi vagy bizományosi tevékenységgel egyidőben, e tevékenységek mellett végzik, magasabb összeget, illetve magasabb arányt állapít meg a nyitott pozíciók értékére, hiszen a forgalombahozatali tevékenységgel együttjárhat a kibocsátás garantálása is, amikor - időlegesen, továbbeladási céllal - egyszerre nagyobb összegű értékpapír kerül a forgalmazó tulajdonába. A kockázat további csökkentéséhez segít hozzá az a rendelkezés, hogy az előírt maximum-értékek figyelemmel kísérése során az értékek számításánál a forgalmi vagy a bekerülési érték közül mindig a magasabbat kell figyelembe venni.

A 40. §-hoz

Az előzőekben meghatározott feltételeken túlmenően az értékpapír-bizományi szerződésre a Polgári Törvénykönyvnek a bizományosi szerződésre vonatkozó rendelkezéseit kell alkalmazni.

A 41. §-hoz

Bár a forgalmazók nem pénzintézetek (eltekintve a záró rendelkezésekben biztosított átmeneti időszaktól), mégis indokolt lehetőséget adni arra, hogy bankszámlájukat a Magyar Nemzeti Banknál és ne esetleg valamely konkurrens pénzintézetnél vezettessék. A bankszámla forgalmából ugyanis igen jelentős következtetéseket lehet levonni a forgalmazó tevékenységére, üzleteire vonatkozóan. Az értékpapírpiac folyamatainak figyelemmel kísérése, a forgalomból levonható elemzések elkészítése érdekében a Javaslat információ-szolgáltatási kötelezettségeket ír elő a forgalmazók részére. A rendelkezés alapján minden forgalmazó köteles az összes általa teljesített értékpapír-adásvételről a tőzsdét, a tőzsdei szabályzatokban meghatározott módon informálni. Ebben fel kell tüntetni az értékpapír megnevezését, az eladott, illetve vásárolt értékpapír mennyiségét és árfolyamát, az üzletkötés napját, valamint helyét, tehát azt, hogy a tőzsdén vagy a tőzsdén kívül történt az üzletkötés. Ez az adatszolgáltatás nem sérti a személyiségi jogokat, hiszen annak során az értékpapír eladó vagy vásárló személy neve titokban marad.

V. Rész

A tőzsde

I. Fejezet

A TŐZSDÉRE VONATKOZÓ ÁLTALÁNOS RENDELKEZÉSEK

A tőzsde jogállása

A 42. §-hoz

A Javaslat az értékpapírtőzsdét olyan meghatározott célok elérésére és elősegítésére alakult sui generis szervezetként definiálja, amely önkormányzattal rendelkezik és ebből eredően maga választja meg testületeit és bizottságait. E szervek határozzák meg a tőzsde tevékenységét, szabályozzák működését és állapítják meg a tőzsde szolgáltatásaiért járó díjakat. A tőzsde tehát olyan jogi személy, amelyik nem tartozik egyetlen más intézménytípusba sem.

A tőzsde alapítása

A 43. §-hoz

Az intézménytípus definiálásával és megalkotásával a Javaslat csupán lehetőséget ad a tőzsde létrehozására. A tőzsdét a forgalmazási tevékenységre jogosító engedéllyel rendelkező értékpapír-forgalmazó cégek saját elhatározásukból alapíthatnak abból a célból, hogy az egymás közötti, az értékpapírok forgalmazásával kapcsolatos ügyleteik lebonyolítását elősegítsék. A tőzsde alapítása nem állami feladat, mert a ténylegesen működő tőzsdéhez a tőzsdei tevékenységben érdekelt tőzsdetagokra, forgalmazókra van szükség. A tőzsdét az értékpapír forgalmazók az egymás közötti értékpapír ügyleteik lebonyolításának elősegítésére hozzák létre, tehát a tőzsdén a tőzsdetagok megbízás vagy saját elhatározásuk alapján folytatott értékpapír kereskedelme bonyolódik le. A tőzsde alapításához a Javaslat feltételeket állapít meg. E feltételek egy része az alapító tagok meglétéhez, az alapítási szándék kinyilvánításához, illetve a Javaslatban előírt összegű alapítói vagyonhoz, valamint a tőzsdei alapszabály megállapításához és a tisztségviselők megválasztásához kapcsolódik. Mindezeken túl, figyelemmel a tőzsdének a pénzügyi intézményrendszerben elfoglalt helyére, a Javaslat a tőzsde alapítását a Minisztertanács jóváhagyásához köti. A tőzsde csak a minisztertanácsi jóváhagyás időpontjával válik jogi személlyé és kezdheti meg működését, feltéve, hogy alapszabályát és szabályzatait a Felügyelet jóváhagyta. A Javaslat nyitva hagyja annak a lehetőségét, hogy Magyarországon több értékpapírtőzsde is alakulhasson, azonban a magyar értékpapírforgalom jelenlegi és várható nagysága, az ország földrajzi mérete, az információáramlás technikájának fejlődése, azt valószínűsíti, hogy Magyarországon hosszú időn keresztül egy értékpapírtőzsde fog működni.

A tőzsde alapszabálya és szabályzatai

A 44. §-hoz

A Javaslat széles körű önkormányzatot biztosít a tőzsde részére, és ehhez megadja azt a jogot, hogy a tőzsde maga állapítsa meg alapszabályát és szabályzatait. Annak érdekében azonban, hogy a tőzsde a működése során valóban lehetővé tegye céljai elérését, így a tőzsdei forgalom zavartalanságának biztosítását, az önkormányzat törvényes működését és a tőzsdetagok jogainak, valamint kötelezettségeinek érvényesülését, a Javaslat előírja azokat a feltétlenül szabályozást igénylő kérdéseket, amelyeket a tőzsde alapszabályának és szabályzatainak mindenképpen tartalmazni, illetve rendezni kell. E kérdések megfelelő szabályozása nélkül ugyanis nem képzelhető el a tőzsde megfelelő működése. Lehetséges, hogy a gyakorlat kialakítása és kellő tapasztalatok megszerzése után a későbbiekben e kérdések némelyike szintén e törvény keretében nyer majd szabályozást. A fejlődés jelenlegi stádiumában azonban célszerűbb e kérdések rendezését a tőzsdei alapszabályra és szabályzatokra bízni, figyelemmel arra is, hogy az állami kontroll gyakorlása az Állami Értékpapír-felügyeleten keresztül biztosított.

II. Fejezet

TŐZSDETAGSÁG

A tőzsdetagság keletkezése és megszűnése

A 45. §-hoz

Annak érdekében, hogy az értékpapírtőzsde működése során ne válhasson zártkörű szervezetté, vagyis a felvétel ne legyen indokolatlanul korlátozható, a Javaslat két garanciális szabályt fogalmaz meg. Egyrészt kimondja, hogy a tőzsde tagjainak száma nem korlátozható, másrészt pedig a tőzsde tagjai közé történő felvétel során csak a Javaslatban meghatározott feltételek, valamint a tőzsdének a Felügyelet által jóváhagyott alapszabályában, illetve szabályzataiban előírt egyéb feltételek támaszthatók követelményként. A Javaslat három feltételt szab a tőzsdetagságra. Ezek: a Felügyelet által kiadott az értékpapír-forgalmazási tevékenység végzésére jogosító engedély, a tőzsdei üzletkötésre kijelölt munkatárs esetén a büntetlen előélet és a megfelelő szakismeret, végül a tőzsde által megállapított belépési díj befizetése és az éves tagsági díj megfizetésének vállalása. A Javaslat a jelenlegi helyzetet figyelembe véve ezeknek a feltételeknek való megfelelésre átmeneti időt enged. A tagfelvételi kérelmeket az azokról döntő tőzsdetanács harminc napon belül köteles elbírálni és a kérelmezőt a döntésről írásban értesíteni. A kérelem csak akkor utasítható el, ha a kérelmező nem felel meg a Javaslatban, valamint a tőzsde alapszabályában, illetve szabályzataiban előírt feltételeknek. Az ilyen esetben az elutasító döntést indokolni is kell. Nem zárja ki a Javaslat a felvételi kérelem ismételt benyújtásának a lehetőségét, tehát a feltételeknek való megfelelés esetén a jelentkező bármikor újra kérheti felvételét.

A 46. §-hoz

A tőzsdetagság négyféle módon szűnhet meg, vagy a tőzsdetag önkéntes kilépésével, vagy a tőzsdetanács által történő kizárásával, vagy a forgalmazó forgalmazási tevékenységre jogosító engedélyének a Felügyelet által történő visszavonásával, és végül meghatározott tilalmak megsértése esetén, a törvény rendelkezése alapján.

Összeférhetetlenség

A 47-48. §-hoz

A tőzsdei kereskedelem tisztaságát, az árfolyam manipuláció lehetőségének csökkentését hivatott elősegíteni az a rendelkezés, hogy az, aki tőzsdetag társaságban tulajdoni hányaddal rendelkezik, nem lehet másik tőzsdetag társaság vezető tisztségviselője, magasabb vezető állású dolgozója, illetve tőzsdei üzletkötője. Ugyanezt a célt igyekszik szolgálni az a rendelkezés is, hogy a tőzsdetag cég vezető tisztségviselője, magasabb vezető állású dolgozója, valamint üzletkötője nem lehet a tőzsdén jegyzett értékpapírok kibocsátójánál sem vezető tisztségviselő, illetve nem állhat az ilyen kibocsátóval munkaviszonyban és nem rendelkezhet a tőzsdén jegyzett kibocsátó cégben részesedéssel.

Elszámolás

A 49. §-hoz

Tekintettel arra, hogy Magyarországon még nem alakult ki központi értékpapír-letéti rendszer és elszámolási központ, a Javaslat meghatározza, hogy a tőzsdei forgalom elszámolása, a tőzsdetagok egymással kötött ügyeleteinek eladási és vételi árai közötti egyenleg átutalásával történik. Ez az előírás nagymértékben csökkenti a tőzsdei forgalom készpénzigényét.

III. Fejezet

A TŐZSDE SZERVEZETE, TISZTSÉGVISELŐI ÉS ALKALMAZOTTAI

A közgyűlés

Az 50. §-hoz

A tőzsde legfőbb szerve a közgyűlés. A közgyűlés a tőzsde tagjainak szervezete, hatáskörébe tartozik a tőzsde működését és szervezetét érintő minden alapvető kérdés eldöntése. A lényeges, hosszú távra szóló döntések meghozatala a közgyűlés kizárólagos hatáskörébe tartozik, tehát nincs lehetőség arra, hogy a közgyűlés e kérdésekkel kapcsolatban a döntési jogot a tőzsde más szerveire vagy pedig más személyekre ruházza. Mindez a szervezet demokratikus önkormányzatát erősíti. A közgyűlés kizárólagos hatáskörébe tartozó kérdéseken túl a Javaslat lehetőséget ad arra, hogy az alapszabály a döntést egyéb kérdésekben is a közgyűlés kizárólagos hatáskörébe utalja.

Az 51-52. §-hoz

A Javaslat a közgyűléssel kapcsolatos eljárási kérdések közül csak azokat tartalmazza, amelyek garanciális fontosságúak. Így megállapítja a közgyűlések összehívásának minimális gyakoriságát, megjelöli, mely szerv milyen esetben jogosult, illetve köteles a közgyűlést összehívni és végül rendelkezik a közgyűlés határozatképességéről, illetve a közgyűlési szavazás rendjéről. A tőzsde tevékenységével, működésével kapcsolatos speciális szabály az, hogy nincs szavazati joga a közgyűlésen annak a tőzsdetagnak, amelyik a közgyűlést megelőző évben az egy tőzsdetagra jutó átlagos értékpapírforgalom vagy tőzsdei kötésszám (a megkötött szerződések számának) 10%-ánál kevesebbet forgalmazott. E szabály előírása azt célozza, hogy a közgyűlésen a döntéseket ne befolyásolhassák azok a tőzsdetagok, akik a tényleges tőzsdei forgalomban, vagyis a tőzsde működésében nem, vagy csak alig vesznek részt.

A tőzsde stabil működése érdekében a Javaslat az alapszabály megállapításához és módosításához, a tőzsdetanács döntéseinek felülvizsgálatához, illetve a megválasztott tőzsdei tisztviselők visszahívásáról való közgyűlési döntéshez erős minősített többséget, vagyis a közgyűlésen jelen lévő és szavazati joggal rendelkező tőzsdetagok legalább háromnegyedének a szavazatát írja elő.

A tőzsdetanács

Az 53. §-hoz

A tőzsdetanács a tőzsde operatív vezető szerve. Operativitásának, működőképességének fenntartása érdekében szükséges minimális, illetve maximális létszámának a meghatározása. Annak érdekében, hogy a tőzsde ügyvezető testülete ne válhasson belterjessé és döntései során képes legyen a tőzsdetagok érdekein kívül a többi értékpapírpiaci résztvevő érdekeinek figyelembevételére is, a Javaslat előírja, hogy a tőzsdetanács legalább 1-1 tagját a befektetők és a tőzsdén jegyzett értékpapírok kibocsátóinak képviselői közül kell megválasztani. E képviselőkre a tőzsdén jegyzett értékpapírok kibocsátói esetén a Magyar Gazdasági Kamara, a befektetők esetében pedig az Állami Értékpapír-felügyelet tesz javaslatot. A Javaslat nem határozza meg, hogy e szervek hány személyre és milyen módon tesznek javaslatot, ezt majd a gyakorlat alakítja ki. A tőzsde közgyűlése azonban nem köteles elfogadni, illetve megválasztani a javasolt személyeket, és ilyenkor új javaslatok megtételére kerül sor mindaddig, amíg a közgyűlés a javasolt személyeket a tőzsdetanács tagjává meg nem választja.

Az 54. §-hoz

Az áttekinthetetlen személyi érdekösszefonódások kizárása érdekében a Javaslat úgy rendelkezik, hogy a tőzsdetanács tagja legfeljebb egy tőzsdetagnál vagy tőzsdén jegyzett értékpapír kibocsátójánál lehet vezető tisztségviselő, illetve alkalmazott.

Az 55. §-hoz

A Javaslat a tőzsde képviseletére főszabályként a tőzsdetanács elnökét hatalmazza fel. Ezen túlmenően lehetőséget ad arra is, hogy a tőzsdét az alapszabályban megjelölt vagy a tőzsdetanács által felhatalmazott személy képviselje harmadik személyekkel szemben, valamint a bíróságok és a hatóságok előtt.

Az alapszabály, illetve a tőzsdetanács által a képviseletre felhatalmazott személyek esetében a tőzsde belső ügyeinek vonatkozásában lehetőség van a képviseleti jog korlátozására, azonban ez a korlátozás harmadik személyekkel szemben hatálytalan.

A felügyelő bizottság

Az 56-57. §-hoz

A felügyelő bizottság a tőzsde általános ellenőrző testülete. A tőzsde a Javaslat előírásainak megfelelően köteles felügyelő bizottságot létrehozni, amelynek tagja, akárcsak a tőzsdetanács esetében, kizárólag természetes személy lehet. A felügyelő bizottsági tagok választására a Javaslat mindössze annyit ír elő, hogy a tagok többségét a tőzsdetagok tisztségviselői, illetve alkalmazottai közül kell választani. Nem választhatók azonban felügyelő bizottsági taggá a tőzsdetanács tagjai, valamint a tőzsdetitkárság alkalmazottai. A felügyelő bizottság joga és kötelezettsége az általános ellenőrzés ellátásán túlmenően az is, hogy a közgyűlést összehívhatja, ha azt a tőzsde működése érdekében szükségesnek tartja. A felügyelő bizottság tagjai szavazati jog nélkül részt vehetnek a tőzsde közgyűlésén és indítványt tehetnek annak napirendjére is.

A tőzsde etikai bizottsága

Az 58-59. §-hoz

A Javaslat előírásának megfelelően a tőzsde köteles etikai bizottságot létrehozni a tőzsdei kereskedelem során felmerülő etikai kérdések rendezésére. Etikai bizottság tagjává nem választható meg a tőzsdetanács, valamint a felügyelő bizottság tagja, a tőzsdetitkárság vezetője, továbbá a Felügyelet alkalmazottja.

A Javaslat ezenfelül azt írja elő, hogy az etikai bizottság tagjainak többségét a tőzsdetagok tisztségviselői, illetve alkalmazottai közül kell megválasztani. Az etikai bizottság eljárását hivatalból vagy kérelemre indíthatja meg. Köteles azonban az eljárást megindítani, ha azt a tőzsdetagok, a tőzsdetanács, a felügyelő bizottság, a tőzsdetitkárság vezetője, vagy pedig a befektetők, illetve az Állami Értékpapír-felügyelet kéri. Ilyen esetekben tehát az etikai bizottságnak nincs mérlegelési lehetősége az eljárás megindításával kapcsolatban.

A 60. §-hoz

Az etikai bizottság az eljárás során megállapított tények alapján csupán állásfoglalást hoz, amelyről értesítenie kell a tőzsdetanácsot és amennyiben az eljárást kérelemre indította meg, a kérelmezőt is. Abban az esetben, ha az etikai bizottság az eljárás alapján hozott állásfoglalásában etikai vétség elkövetését állapította meg, javaslatot tehet a tőzsdetanács részére a vétség súlyától függő szankció alkalmazására. Az etikai bizottság tehát önállóan nem jogosult szankció alkalmazására, csupán javaslatot tehet arra a szankció alkalmazására jogosult tőzsdetanács részére.

Szakmai bizottságok

A Javaslatban nevesített bizottságokon túl a tőzsde, működésének elősegítésére, a közgyűlés és a tőzsdetanács döntéseinek előkészítése érdekében szakmai bizottságokat is létrehozhat.

Tőzsdetitkárság

A 62-63. §-hoz

A tőzsde munkaszervezete a tőzsdetitkárság, melynek feladata a tőzsde tényleges működtetése. Ennek megfelelően a tőzsdetitkárság hajtja végre a tőzsde önkormányzati szerveinek a tőzsde működésére vonatkozó döntéseit, szervezi, segíti és felügyeli a tőzsdei kereskedelmet, létrehozza és működteti a tőzsdei kereskedéshez szükséges információs és adatbázist, gondoskodik a tőzsdei információk nyilvánosságra hozataláról, a tőzsde hivatalos lapjának kiadásáról és ellátja a tőzsde gazdálkodási tevékenységét is. Tekintettel arra, hogy munkájuk során a tőzsdetitkárság alkalmazottai jelentős hatást gyakorolhatnak a tőzsde működésére, ezért a Javaslat széles körű személyi összeférhetetlenséget állapít meg, vagyis a tőzsdetitkársággal munkaviszonyban álló dolgozók nem lehetnek a tőzsdetagoknál, illetve a tőzsdén jegyzett értékpapírok kibocsátóinál vezető tisztségviselők, felügyelő bizottsági tagok, illetve alkalmazottak és nem folytathatnak értékpapír-forgalmazási tevékenységet sem.

A tőzsde tisztségviselői és alkalmazottai

A 64. §-hoz

A Javaslat megállapítja, hogy kik tekinthetők a tőzsde tisztségviselőinek és ezzel összefüggésben kimondja, hogy az Állami Értékpapír-felügyelettel munkaviszonyban álló személy nem választható meg sem a tőzsde tisztségviselőjének, sem tőzsdei bizottság tagjának.

IV. Fejezet

A 65. §-hoz

A tőzsde nem nyereségérdekelt szervezet, tevékenységének célja nem a nyereség elérése, hanem a tőzsde céljainak, működésének elősegítése, minél magasabb szinten történő megvalósítása. A Javaslat meghatározza a tőzsde bevételeinek lehetséges forrásait. Ezen belül az egyes díjak és jutalékok mértékét a tőzsde saját maga állapítja meg.

A tőzsde a működési költségek kifizetése után fennmaradó esetleges bevételi többletet a tőzsdei kereskedelmi és információs rendszer fejlesztésére köteles felhasználni.

A 66. §-hoz

Tevékenységéből és nonprofit voltából adódóan a tőzsde működése során csak olyan szolgáltatást nyújthat, amely alaptevékenységének megvalósításához hozzátartozik, annak elősegítésére hivatott. Ilyen szolgáltatások lehetnek az értékpapír elszámolás-forgalmi központ, vagy a központi értékpapír-letéti rendszer létrehozása és működtetése, a hivatalos lap kiadása. A tőzsde működésének biztonsága, valamint a tőzsde önálló értékpapír forgalmazásának kizárása érdekében a Javaslat rendelkezései szerint a tőzsde csak a szolgáltatásai teljesítéséhez, illetve működése fejlesztéséhez szükséges korlátolt felelősségű társaságot vagy részvénytársaságot alapíthat, illetve csak ilyen gazdasági társaságban vehet részt.

A 67. §-hoz

A tőzsde korlátolt felelősségű szervezet. A tőzsdetagok felelőssége a tőzsdével szemben az egyszeri belépési és az éves tagdíj megfizetéséig terjed. Harmadik személlyel szemben a tőzsdetag a tőzsde semminemű kötelezettségéért nem felel.

V. Fejezet

A TŐZSDÉVEL KAPCSOLATOS EGYÉB SZABÁLYOK

Tőzsdei választottbíróság

A 68. §-hoz

Az egységes, szakmailag megalapozott jogalkalmazás, a jogviták minél gyorsabb eldöntése érdekében a Javaslat kimondja, hogy a forgalmazók egymás közötti, valamint a tőzsdén jegyzett értékpapírok kibocsátói és a forgalmazók között az e törvény hatálya alá tartozó értékpapírokkal kapcsolatban felmerülő összes jogvitában a tőzsde mellett működő értékpapírpiaci, tőzsdei választottbíróság jár el. Ezen túlmenően, az értékpapírokkal kapcsolatos ügyeiben bármely jogi személy vagy jogi személyiséggel nem rendelkező gazdasági társaság is alávetheti magát a tőzsdei választottbíróság eljárásának.

A Javaslat a tőzsdei választottbíróságra bízza eljárási szabályainak megállapítását, de biztosítja számára a rendes bíróságok által nyújtható jogsegélyt és a határozatainak végrehajthatóságát, amelyek nélkülözhetetlenek működéséhez.

A tőzsdei kereskedés felfüggesztése

A 69. §-hoz

Az egyes befektetők érdekeinek, valamint a nyilvános és áttekinthető tőzsdei kereskedelem védelmében szükség van arra, hogy a tőzsdetitkárság vezetője lehetőséget kapjon arra, hogy egyes kibocsátók által kibocsátott és a tőzsdén jegyzett értékpapírok tőzsdei forgalmazását felfüggeszthesse, ha az árfolyamalakulás, valamint az adott értékpapírra történt üzletkötések alakulása a nyilvánosság által ismert adatokkal és tényekkel nem magyarázható. A tőzsdetitkárság vezetője ilyen esetekben operatív beavatkozásra kap jogot azzal a megkötéssel, hogy az általa elrendelt felfüggesztés csak az értékpapír kibocsátójának a rendellenes árfolyamalakulásra vagy az értékpapírra történt üzletkötések alakulására vonatkozó válaszadásáig tarthat és a három napot meghaladó felfüggesztéshez a Felügyelet jóváhagyása szükséges.

A 70. §-hoz

Az értékpapírok tőzsdei jegyzésre és forgalmazásra bocsátásáról hozott döntés nem végleges. A tőzsdetanács vagy a Felügyelet határozatlan időre is felfüggesztheti egyes értékpapírok, valamint egyes kibocsátók által kibocsátott értékpapírok tőzsdei forgalmazását, ha a rendellenes árfolyamalakulásból vagy az üzletkötések alakulásából úgy ítéli meg, hogy az értékpapír további tőzsdei forgalmazása nem biztosítja a rendezett, áttekinthető és tisztességes tőzsdei kereskedelmet és veszélyezteti a befektetők jogos érdekeit, valamint az értékpapírpiac egyensúlyát.

A 71. §-hoz

Ugyancsak operatív beavatkozási lehetőséget kap a tőzsdetitkárság vezetője, amikor a Javaslat megadja azt a jogot, hogy meghatározott értékpapírfajták forgalmazását, vagy a teljes tőzsdei kereskedelmet legfeljebb 1 napra felfüggesztheti, ha úgy ítéli meg, hogy a forgalmazás fenntartása a befektetők jogos érdekeit, a piac egyensúlyát vagy a tőzsde működését veszélyezteti.

Az ilyen döntésnél a döntéssel egyidőben azonnal tájékoztatni kell a tőzsdetanácsot és a Felügyeletet is. Ilyen lépésre kerülhet pl. sor rendkívüli gazdasági vagy politikai események, természeti katasztrófa bekövetkezésekor vagy akkor is, ha áramhiány miatt a tőzsde működése nem biztosítható. Az általános pénzügyi, gazdasági vagy politikai helyzetben bekövetkezett, a tőzsdei kereskedelmet is kedvezőtlenül érintő rendkívüli események vagy nagy jelentőségű változások esetén a tőzsdetanács vagy a Felügyelet ugyancsak felfüggesztheti meghatározott értékpapírfajták forgalmazását vagy akár a teljes tőzsdei kereskedelmet is, ha úgy ítéli meg, hogy nem tartható fenn a rendezett, áttekinthető, folyamatos és tisztességes tőzsdei kereskedelem. Amennyiben az ilyen döntést a tőzsdetanács hozta, úgy a három napot meghaladó felfüggesztéshez a Felügyelet jóváhagyása szükséges. Mind a tőzsdetanács, mind a Felügyelet által elrendelt felfüggesztés esetén szükséges a pénzügyminiszternek a Felügyelet véleményének meghallgatása után a Magyar Nemzeti Bank elnökével egyetértésben adott jóváhagyása, ha a felfüggesztés a 10 napot meghaladja és a tőzsdén forgalmazott értékpapírok jelentős részét vagy a teljes tőzsdei kereskedelmet érinti.

A 72. §-hoz

A Javaslat a megfelelő tájékoztatás és koordináció érdekében előírja, hogy az egyes értékpapírok vagy értékpapírfajták, illetve a teljes tőzsdei kereskedelem felfüggesztéséről hozott döntésekről mind a tőzsde, mind a Felügyelet kölcsönösen köteles egymást értesíteni és természetesen ugyanez a kötelezettség vonatkozik a forgalmazás, valamint a tőzsdei kereskedelem visszaállítására vonatkozó döntésre is.

A tőzsde megszűnése

A 73. §-hoz

A Javaslat a tőzsde megszűnésének három esetét nevesíti, kettő ezek közül a tőzsde saját elhatározásából, illetve a működése során megnyilvánuló érdektelenségből adódik, a harmadik pedig az állam beavatkozását jelenti abban az esetben, ha a Minisztertanács, amely a tőzsde alapítását jogosult jóváhagyni, ezt a jóváhagyását a pénzügyminiszter javaslatára visszavonja.

A 74. §-hoz

Az értékpapírtőzsde megalapításához a Javaslat szigorú feltételeket ír elő. A tőzsde iránti bizalom megteremtése és megőrzése, a befektetők megtévesztésének elkerülése érdekében a Javaslat védelem alá helyezi az „értékpapírtőzsde” elnevezést.

VI. Rész

A bennfentes kereskedelem korlátozása

A 75. §-hoz

A jól működő értékpapírpiac éltetője a nyilvánosság és áttekinthetőség, valamint a befektetőknek e két tényező által garantált bizalma. Ezért minden értékpapírpiacon szigorúan tilalmazzák az olyan értékpapírügyleteket, amelyeket a nyilvánosság kizárásával, olyan információk felhasználásával kötnek, mely információk a nyilvánosság számára - még nem hozzáférhetők, nem ismertek. Ennek alapján a Javaslat rendelkezései szerint is tilos a bennfentes információk felhasználásával, illetve a bennfentes személlyel a bennfentes információval érintett értékpapírra kereskedelmi ügyletet kötni, tehát ilyen értékpapírokat eladni, venni vagy cserélni vagy ilyen ügylet megkötésére megbízást adni. A Javaslat értelmében azok a - kibocsátóra, forgalmazóra, garanciavállalóra, illetve kezesre vonatkozó - információk minősülnek bennfentesnek, amelyek ezek pénzügyi, gazdasági vagy jogi helyzetével, illetve várható helyzetével összefüggő, a nyilvánosságra még nem került olyan adatokat vagy tényeket tartalmaznak, amelyek nyilvánosságra hozataluk esetén a kibocsátott értékpapír értékének, árfolyamának lényeges befolyásolására lennének alkalmasak. A Javaslat csak példálódzó felsorolást ad a lehetséges bennfentes információkról, hiszen ezeknek a köre rendkívül tág és a gazdasági folyamatokkal együtt napról napra változhat.

A 76. §-hoz

A Javaslat eleve bennfentes személynek minősíti az adott értékpapírral kapcsolatban a természetes személyeknek azt a csoportját, akik beosztásuknál, foglalkozásuknál, családi helyzetüknél vagy egyéb kapcsolataiknál fogva olyan helyzetben vannak vagy kerülhetnek, hogy vélhetően rendelkeznek a bennfentes információval. E személyeken túlmenően bennfentesnek minősül az a személy is, aki számára bennfentes információt átadtak, vagy ahhoz egyéb módon hozzájuthatott és tudatában van az így megszerzett információ bennfentes voltának.

Bennfentes kereskedelem

A 77. §-hoz

A Javaslat a bennfentes kereskedelem három esetét határozza meg. Így tehát bennfentes kereskedelemnek minősül, ha a bennfentes személy saját előny vagy harmadik személy

előnyszerzése céljából azzal az értékpapírral kereskedik, amelyre a bennfentes információ vonatkozik, valamint ha más személyt megbíz azzal, hogy ilyen értékpapírral kereskedjen, illetve ha bennfentes információt olyan személynek továbbad, akiről feltételezhető, hogy azt a kereskedelemben felhasználja, illetve másnak továbbadja. E tevékenységet tehát a Javaslat tiltja és a Büntető Törvénykönyv kiegészítésével bűncselekményi tényállásként megfogalmazva, büntetni rendeli.

A 78. §-hoz

Ha az értékpapír kibocsátójának, a forgalmazónak, valamint annak a jogi személynek, melyben a kibocsátó jelentős részesedéssel rendelkezik, valamint a kibocsátó számláját vezető banknak magasabb vezető állású dolgozója, illetve vezető tisztségviselője, valamint ezek hozzátartozója, (közeli hozzátartozója, élettársa stb.) az általa három hónapon belül eladott értékpapírt visszavásárolja, vagy az általa vásárolt értékpapírt ugyanannak a személynek ismételten eladja, vélelmezni kell, hogy bennfentes kereskedelmet folytatott, kivéve, ha bizonyítja, hogy nem állt rendelkezésre bennfentes információ. Az igen nehezen feltárható bennfentes kereskedelem korlátozása, felderítése érdekében a Javaslat tehát vélelmet állapít meg a bennfentes kereskedelemre vonatkozóan bizonyos személyeknél, meghatározott körülmények esetén. Ezekben az esetekben a bennfentes kereskedelem megakadályozása érdekében a bizonyítási terhet az általános szabályhoz képest megfordítja és a vélelmezetten bennfentes személyeket, illetve a bennfentes kereskedelmet elkövető személyeket kötelezi annak bizonyítására, hogy az általuk lebonyolított értékpapír-kereskedelem során nem állt rendelkezésükre bennfentes információ.

A 79. §-hoz

A Javaslat rendelkezései szerint nem állapítható meg a bennfentes kereskedelem abban az esetben, ha a bennfentes személy bizonyítja, hogy az értékpapírt felszámolóként, a hitelezők kielégítése érdekében kellett értékesíteni, illetve az értékpapír-ügyletet olyan személlyel bonyolította le, akinek szintén rendelkezésére állt ugyanaz a bennfentes információ. Ilyen esetben ugyanis nem állapítható meg a cselekmény társadalmi veszélyessége.

A 80. §-hoz

Annak érdekében, hogy a Javaslat által vélelmezetten bennfentes személyek értékpapír-kereskedelmét folyamatosan figyelemmel lehessen kísérni, és korlátozni lehessen a bennfentes kereskedelem veszélyét, a Javaslat e személyek részére bejelentési kötelezettséget ír elő abban az esetben, ha olyan szervezet által kibocsátott értékpapírra bonyolítanak le adásvételt vagy cserét, akár személyesen, akár megbízás útján, amely értékpapírral kapcsolatban a 76. § (1) bekezdésében megfogalmazott jogviszony fennáll. Így a kibocsátó, a forgalmazó vagy a kibocsátó számláját vezető banknak vezető tisztségviselői vagy magasabb vezetői állású dolgozói, illetve ezen személyek közeli hozzátartozói.

VII. Rész

A befektetők védelme

A 81. §-hoz

A befektetők értékpapír-vásárlási döntéseiket jelentős részben a tájékoztatóban foglaltak alapján hozzák meg. Amennyiben a döntés meghozatalát követően, a jegyzés vagy az értékpapír-vásárlás után kiderül, hogy a tájékoztató valamely része nem felelt meg a valóságnak, vagyis a tájékoztatót helyesbíteni kellett, a rendelkezés lehetőséget ad arra, hogy a befektető a szerződéstől elálljon. Ez az elállási lehetőség csak akkor biztosított, ha a helyesbítés az értékpapírok árfolyamát kedvezőtlenül érintheti. Az elállásra csak meghatározott időn, 15 napon belül van lehetőség. Az elállás esetén a kibocsátó köteles a kártérítésre, azonban ha a kibocsátáshoz forgalmazót vett igénybe, a forgalmazóval egyetemlegesen.

A 82. §-hoz

Abban az esetben, ha a nyilvános forgalombahozatal abból az okból hiúsul meg, hogy a tájékoztatóban előírt értékesítési, jegyzési minimum a jegyzés zárónapjáig nem teljesül, a kibocsátó, illetve ha a nyilvános forgalombahozatal lebonyolítására forgalmazó kapott megbízást, a forgalmazó a jegyzés zárónapját követően 15 napon belül köteles a jegyzés során befizetett összegeket visszatéríteni. Ilyen esetben a jegyzés során befizetett összegeket névértékben kamatfizetési kötelezettség nélkül kell visszafizetni. Túljegyzés esetén is ugyanilyen feltételek mellett köteles a kibocsátó, illetve a forgalmazó a túljegyzés során befizetett összegeket visszatéríteni.

A 83. §-hoz

Az értékpapír birtokosának a félrevezető tájékoztatással, tehát a valótlan adatok feltüntetésével vagy adatok elhallgatásával okozott kár megtérítéséért a kibocsátó felelős. Amennyiben a kibocsátó a nyilvános forgalombahozatal során forgalmazót vett igénybe, a félrevezető tájékoztatással okozott kár megtérítéséért a forgalmazó a kibocsátóval egyetemlegesen felel. Ezt a felelősséget a tájékoztatónak minden esetben tartalmaznia kell.

A 84. §-hoz

A befektetők döntő részétől többnyire nem várható el az a képzettség és képesség, hogy jogainak és érdekeinek védelmében eredményesen tudjon fellépni. Ezért a Javaslat lehetőséget biztosít arra, hogy az ügyész vagy a Felügyelet az értékpapírok birtokosainak nevében pert indítson a kibocsátó és forgalmazó ellen a félrevezető tájékoztatással kibocsátott értékpapírokra vonatkozó vagy a bennfentes kereskedelemmel létrejött szerződések érvénytelenségének megállapítása iránt. Ebben az esetben a bíróság ítéletének hatálya - az érvénytelenség megállapítása esetén - az értékpapír minden birtokosára kiterjed, vagyis nem kell a befektetőknek az érvénytelenség megállapítása iránt külön-külön pert indítaniuk. A befektetők védelmét szolgálja, hogy az állampolgári jogok országgyűlési biztosa az Alkotmány 32/B. §-a alapján kezdeményezheti a per megindítását az arra jogosult szerveknél. Az ilyen per a Fővárosi Bíróság hatáskörébe és kizárólagos illetékességébe tartozik.

A 85. §-hoz

A Javaslat a befektetők vagyoni érdekeinek védelmében úgy rendelkezik, hogy a kibocsátó, illetve a forgalmazó a jegyzés során befizetett összegeket számlavezetésre jogosult pénzintézetnél elkülönített letéti számlán köteles tartani és ezt az összeget mindaddig nem használhatja fel, amíg az aluljegyzés, illetve a túljegyzés esetén fennálló visszafizetési kötelezettségeinek nem tett eleget, illetve világossá nem válik, hogy nincs ilyen kötelezettsége.

-----STARTING---POINT---VEGE---

VIII. Rész

Záró rendelkezések

Hatálybalépés

A 86. §-hoz

A törvény 1990. február 1. napján lép hatályba, rendelkezéseit tehát a hatályba lépését követően indult eljárásokban kell alkalmazni.

Átmeneti rendelkezések

A 87. §-hoz

1990. december 31-ig, tehát a törvény hatálybalépését követő 11 hónapon belül még lehetőség van arra, hogy a jogelőd nélkül újonnan alakuló kibocsátók is nyilvános módon forgalomba hozhassanak nyilvános módon kötvényt, tehát nincs szükség az egy éves működési időre.

A 88. §-hoz

Annak érdekében, hogy a törvény hatálybalépését követően az értékpapírpiac ne váljon szét két részre, a megfelelően értékelhető, és a korábbi szabályok alapján kibocsátott, információ hiányában továbbra is értékelhetetlen részre, a Javaslat úgy rendelkezik, hogy az 1990. február 1-je előtt forgalomba hozott és 1990. december 31-én még forgalomban lévő értékpapírok kibocsátói is kötelesek 1990. június 30-áig a Javaslat rendelkezései szerinti tájékoztatót közzétenni. Természetesen a rendszeres és a rendkívüli tájékoztatási kötelezettség az ilyen értékpapírok kibocsátóit is terheli mindaddig, amíg ezek az értékpapírok forgalomban vannak.

A 89. §-hoz

A tájékoztatóban és az éves jelentésben szereplő mérlegek és egyéb pénzügyi információk könyvvizsgálóval történő hitelesíttetése jelentős feladatot ró a könyvvizsgálókra és költséget jelent a kibocsátók számára. A megfelelő felkészülés érdekében a Javaslat a könyvvizsgálóval történő hitelesíttetést csak 1990. július 1-jét követően teszi kötelezővé.

A 90. §-hoz

Figyelemmel arra, hogy a magyar értékpapírpiacon jelenleg túlnyomó részben olyan bankok tevékenykednek, amelyek az értékpapír üzletágat a korábbi szabályok szerint mint banktevékenységet vették fel tevékenységi körükbe és azt a Felügyelet engedélye alapján végzik, a Javaslat lehetővé teszi, hogy a Javaslatban meghatározott átmeneti ideig ezt a tevékenységüket a Felügyelet engedélye nélkül tovább végezhessék és mint értékpapír-forgalmazók - ha a tőzsdetagság feltételeinek egyébként eleget tesznek - tagjai lehessenek az értékpapírtőzsdének. A bankoknak, illetve a pénzintézeteknek ugyanakkor mindaddig, amíg forgalmazóként működhetnek, meg kell felelniük az értékpapír-forgalmazók számára előírt törvényi követelményeknek, amelyek közül a tevékenység végzésének kizárólagosságára vonatkozó feltétel alól a Javaslat 1992. december 31-ig mentesíti őket. A szakemberek megfelelő felkészülésének, illetve a szükséges gyakorlat megszerzésének biztosítása érdekében a Felügyelet, illetve a tőzsde három éves átmeneti ideig a két éves értékpapírforgalmazási szakmai gyakorlat helyett legalább egy éves értékpapírforgalmazási vagy két éves banki szakmai gyakorlatot is köteles elfogadni. Ehhez kapcsolódik az a szabály is, hogy a Felügyelet, valamint a tőzsde által előírt szakmai vizsga letételére 1990. december 31-ig halasztás engedélyezhető.

A 91. §-hoz

A társaságok tulajdonosi összetételének megismerése az érdekösszefonódások és a piaci manipulációk korlátozása végett a részvénytársasági formában működő forgalmazóknak csak kizárólag névre szóló részvényei lehetnek. A bemutatóra szóló részvényeket a Javaslat rendelkezése szerint 1991. június 30-áig kell névre szóló részvényekké átalakítani.

A 92. §-hoz

Az értékpapírforgalmazók részére a Javaslat három éves átmeneti időt biztosít arra, hogy tulajdoni összetételüket a közvetlen, illetve a közvetett tulajdoni hányadokra vonatkozó követelmények szerint alakítsák ki.

A jegybankra vonatkozó eltérő szabályok

A 93. §-hoz

A jegybank nyíltpiaci műveletei, valamint külföldi értékpapírkibocsátásai révén mindenütt jelentős szereplője az értékpapírpiacnak. A monetáris rendszerben, illetve a pénzintézeti struktúrában elfoglalt helyzetéből adódóan nem terjedhetnek ki rá a Javaslat meghatározott rendelkezései, így a tevékenység kizárólagosságára, a tevékenységi kör, illetve az üzletszabályzat módosításának a Felügyelet általi engedélyezésére, a bel- vagy külföldi fiók, illetve képviselet megnyitására, valamint bezárására és a nyitott pozíciókra, illetve a tulajdonában lévő értékpapírok saját tőkéjéhez mért arányára vonatkozó rendelkezések.

Módosuló jogszabályok

A 94. §-hoz

A bennfentes kereskedelem társadalmi veszélyességére tekintettel e tiltott tevékenységet a büntetőjog eszközeivel is korlátozni, illetve szankcionálni szükséges. Ezért a Javaslat a Büntető Törvénykönyv kiegészítésével e cselekményre büntetőjogi tényállást és szankciót állapít meg.

A 95. §-hoz

Az állami pénzügyekről szóló törvény 1988-as módosítása során a Minisztertanács felhatalmazást kapott arra, hogy az Állami Értékpapír-felügyelet részletes szabályait megállapítsa. Tekintettel arra, hogy az Állami Értékpapír-felügyeletről e törvény rendelkezik, szükségtelenné vált a Minisztertanácsnak adott felhatalmazás.

A 96. §-hoz

A Javaslat rendelkezéseinek megfelelő alkalmazása érdekében szükség van a gazdasági társaságokról szóló 1988. évi VI. törvénnyel való összhang megteremtésére. Ezért a Javaslat módosítja (kiegészíti), illetve hatályon kívül helyezi a társasági Javaslat egyes rendelkezéseit. A kiegészítésre - a részvény nyilvános forgalombahozatala során - a Javaslat szerinti részletesebb tájékoztatási kötelezettség előírása miatt kerül sor. E kötelezettség az alapítási tervezet kibővítését, illetve a rendszeres és a rendkívüli tájékoztatási kötelezettség előírását jelenti. A megfelelő, megalapozott adatok alapján történő tájékoztatási kötelezettséghez kapcsolódik az a kiegészítés is, hogy az alaptőke felemelésére új részvények jegyzésével csak akkor kerülhet sor, ha a kibocsátó, illetve jogelődje legalább egy teljes naptári év óta működik. A törvény hatályon kívül helyezi a társasági törvénynek azt a tiltó rendelkezését, mely szerint nem alapítható zárt részvénytársaság, ha a megalapításában kizárólag magánszemélyek vesznek részt. E tilalom feloldása lehetőséget ad arra, hogy a kizárólag magánszemélyek részvételével létrejövő kis részvénytársaságoknak, kezdő vállalkozásoknak ne kelljen kiállniuk a nyilvános részvénykibocsátással történő alapítás próbáját. Nincsen szükség a részvények névértékének alsó határára vonatkozó jogszabályi előírásra, mivel az ilyen értékpapírok nyilvános kibocsátásának és forgalmazásának a Javaslatban szereplő szabályozása megfelelő biztosítékot nyújt a lakosság széles köréből jelentkező kisösszegű befektetések számára.

A 97. §-hoz és 99. §-hoz

Az értékpapírok forgalombahozatalának a Javaslatban történt kimerítő szabályozása után idejétmúlttá vált a kötvény-jogszabályoknak azon rendelkezése, miszerint a kötvény kibocsátásával pénzintézetet kell megbízni.

A 98. §-hoz

Az Állami Értékpapír-felügyeletnek az államigazgatási hierarchiában elfoglalt helyére tekintettel nincs lehetőség a Felügyelet határozatai ellen az államigazgatás rendszerén belüli fellebbezésre. Ezért szükséges biztosítani annak a lehetőségét, hogy a Felügyelet érdemi határozatai a Javaslatban meghatározott igen szűk kivétellel - bíróság által felülvizsgálhatók legyenek.