1996. évi CXXX. törvény indokolása

az állattenyésztésről szóló 1993. évi CXIV. törvény módosításáról

-----STARTING---POINT---ALTALANOS--- 

A javasolt módosítást az Országgyűlés által a közrend és ezen belül a személy- és vagyonbiztonság védelmét szolgáló, az állatviadalok tilalmáról és a veszélyes ebek tartásáról a közelmúltban elfogadott törvény, valamint az állatvédelemről szóló, készülő törvény végrehajtásának feltételrendszere indokolja.

A törvény a veszélyes ebekkel szembeni védekezést az állam feladataként határozza meg, megfogalmazza a hatóságok feladatait és eljárási rendjét, megfelelő törvényi kereteket biztosít a tilalmat megszegőkkel szembeni eljárásra, és lehetőséget teremt a Kormánynak arra, hogy további fajtákat minősítsen veszélyessé. Valamennyi állatviadalt megtilt, ugyanakkor az állatvédelmi törvény feltehetően egyéb veszélyes állatokról is szól, amelyeket kedvtelésből lehet tartani.

Indokolt, hogy az állami feladat végrehajtásának biztosítása, a hatósági feladatok ellátása, az ellenőrzés és felügyelet szempontjából is megtaláljuk azt a jogállamiság követelményeinek megfelelő törvényi keretet, amely ezen az elsősorban korlátozó, kötelezést tartalmazó törvényi rendelkezésen kívül a működést, a tevékenység hitelesítését, a megfelelő kontrolt biztosítja. Ez a törvény az állattenyésztésről szóló 1993. évi CXIV. törvény, melynek hatályát indokolt kiterjeszteni minden - gazdasági haszonszerzést céljából történő - állat tenyésztésére.

Az állattenyésztésről szóló törvény célja ugyanis, hogy szabályozásával védje a hazai tenyésztést, a tenyésztőket. Rögzítse az állattenyésztők tevékenységi körének főbb szabályait, valamint az állami feladatokat, az ágazatban tevékenységet folytatók együttműködési szabályait. Hatálya alá tartozik szektorsemlegesen azok köre, akik gazdasági céllal állatfajok, fajták, hibridek tenyésztésével, előállításával, forgalmazásával felhasználásával foglalkoznak.

Meghatározza a tenyésztés szervezeti hátterét, melyben az állattenyésztés hierarchiájában a miniszternek irányító szerepe van, amellyel biztosítani tudja a hazai tenyésztői munka aktív bekapcsolódását a nemzetközi együttműködésbe is. Meghatározza a tenyésztés hatósági feladatait ellátó, a törvény végrehajtásáért felelős szervezetet, annak feladatait és hatáskörét. A törvény szerint a tenyésztésszervezés további szervezetei az elismert tenyésztő szervezetek. Tevékenységük meghatározott körben történhet, illetve ehhez szerezhetnek jogokat meghatározott feltételek megléte esetén (fajfenntartás, törzskönyvezés stb.).

Az elismert tenyésztő egyesületek, illetve szövetségek a tenyésztési program végrehajtása során a szelekció meghatározásával és a tenyészállatok genetikai értékének emelésével befolyásolhatják az adott fajta termelési színvonalát, a tenyésztésben résztvevő állatállomány minőségét. Ezek a szervezetek hitelesített nyilvántartásokat vezetnek, melyekkel az állatok származását, tenyésztését igazolni lehet és kell.

Mindezek a törvényben szabályozott működési feltételek és lehetőségek hozzájárulnak ahhoz, hogy Magyarországon is kialakuljon a megfelelő ebtenyésztési kultúra, ami végső soron az ebek által történő veszélyeztetettség megszűnéséhez vezet. Ez egyszersmind lehetőséget nyújtana arra is, hogy az egyesületi tevekénységet össze lehessen kapcsolni a köztestületeknek minősülő kamarai tevékenységgel. Ezáltal a szakmai kör a civilszerveződésektől a hatóságokig bezárólag biztosítaná az e körbe tartozó ügyek szakszerű elbírálását.

A hatályos állattenyésztésről szóló 1993. évi CXIV. törvény csak a gazdasági haszonállatok tenyésztési szabályaira terjed ki. A Kormány EU-jogharmonizációs programjában szerepel a gazdasági haszonszerzés céljából tenyésztett állatok tenyésztési szabályairól szóló 91/174 EEC Council Directive harmonizálása is.

Az Európai Unióhoz történő csatlakozási törekvés és az ebtörzskönyvezés területén kialakult helyzet indokolttá teszi az állattenyésztési törvény hatályának kiterjesztését a törvényben fel nem sorolt egyéb állatok gazdasági haszonszerzés céljából történő tenyésztésére is. Ez biztosít lehetőséget az ebek és egyéb állatok törzskönyvezése jogi keretinek kialakítására.

-----STARTING---POINT---RESZLETES---

-----STARTING---POINT---VEGE---