2020. évi CXLIV. törvény végső előterjesztői indokolása

az Európa Kulturális Fővárosa 2023 cím viselésével összefüggésben, az Európa Kulturális Fővárosa 2023 programsorozat sikeres megrendezéséhez és megszervezéséhez kapcsolódó rendelkezésekről

-----STARTING---POINT---ALTALANOS--- 

Veszprém városa és a Balaton-régió közös pályázattal nyerte el a 2023-as Európa Kulturális Fővárosa címet.

A címhez kapcsolódó Európa Kulturális Fővárosa 2023 programsorozat sikere nemzeti érdek. Magyarország és a magyar kultúra méltó bemutatása érdekében jelentős létesítményfejlesztések szükségesek. A törvényjavaslat annak lehetőségét teremti meg, hogy ezek a fejlesztések a lehető legrövidebb időn belül megvalósulhassanak.

A törvényjavaslat indokolása a jogalkotásról szóló 2010. évi CXXX. törvény 18. § (3) bekezdése, valamint a Magyar Közlöny kiadásáról, valamint a jogszabály kihirdetése során történő és a közjogi szervezetszabályozó eszköz közzététele során történő megjelöléséről szóló 5/2019. (III. 13.) IM rendelet 20. § (2) bekezdés a) pontja alapján a Magyar Közlöny mellékleteként megjelenő Indokolások Tárában közzétételre kerül.

-----STARTING---POINT---RESZLETES---

Az 1. §-hoz

A szakasz a törvény hatályát határozza meg. A törvény hatálya az Európa Kulturális Fővárosa 2023 cím viselésével összefüggésben, az Európa Kulturális Fővárosa 2023 programsorozat 2020-ban megkezdett és egészen 2023-ig folyamatosan zajló rendezvényeinek megrendezéséhez szükséges, illetve azokkal összefüggő, azokat kiszolgáló beruházásokra és felújítási, valamint a beruházással és a rendezvények lebonyolításával és szervezésével összefüggő beszerzésekre terjed ki. A Programsorozat sikeres lebonyolítása csak akkor garantálható, ha annak előkészítése a törvény által biztosított sajátos jogi feltételek mellett bonyolítható le.

A 2. §-hoz

A szakasz egyértelműen kijelöli a beruházás építtetőjét és megvalósítóját, valamint a Programsorozat irányítóját és lebonyolítóját. A törvényjavaslat értelmében ezen feladatokra - beleértve az esetleges közbeszerzési eljárások lebonyolítását - Veszprém Megyei Jogú Város Önkormányzata, illetve a többségi önkormányzati tulajdonban álló Veszprém-Balaton 2023 Zártkörűen Működő Részvénytársaság került kijelölésre. A Veszprémi Főegyházmegye veszprémi vár területén található ingatlanjain megvalósuló felújítások és fejlesztések építtetője és megvalósítója, valamint az ingatlanok felújításával és fejlesztésével összefüggő feladatok irányítója és lebonyolítója a Veszprémi Főegyházmegye, mint egyházi jogi személy.

A 3. §-hoz

A beruházás, a beruházás érdekében létrehozandó szerződések, a Programsorozat, illetve a Programsorozat sikeres megvalósítása érdekében kötendő szerződések kiemelten fontos közérdeket szolgálnak. Ezen rendelkezés célja, hogy segítséget nyújtson a jogalkalmazónak olyan jogszabályok alkalmazása tekintetében, ahol a kiemelkedően fontos közérdek jelentőséggel bír.

A 4. §-hoz

A beruházással és a Programsorozattal összefüggő közbeszerzési eljárások gyorsítása érdekében a szakasz lehetővé teszi, hogy az ajánlatok értékelési szempontja kizárólag a legalacsonyabb összegű ellenszolgáltatás legyen.

Az 5. §-hoz

A törvényjavaslat a beruházással, illetve a Programsorozattal összefüggő közbeszerzési eljárások kapcsán a közbeszerzési hirdetmények ellenőrzéséről szóló miniszteri rendeletben megállapított határidőket rövidíti.

A 6. §-hoz

A törvényjavaslat a beruházást a nemzetgazdasági szempontból kiemelt jelentőségű beruházások megvalósításának gyorsításáról és egyszerűsítéséről szóló 2006. évi LIII. törvény (a továbbiakban: Ngtv.) 11. § (1) bek. b) pontja szerinti kiemelten közérdekű beruházássá minősíti annak érdekében, hogy az Ngtv.-ben az ilyen beruházásokra megállapított szabályok a Beruházás tekintetében is alkalmazandóak legyenek. Az Európa Kulturális Fővárosa 2023 cím viselésével összefüggésben szervezendő programsorozathoz kapcsolódó beruházások fő célja, hogy biztosítsa Magyarország és a magyar kultúra méltó nemzetközi megjelenítését, valamint hogy támogassa Veszprém Megyei Jogú Város és térsége fejlődését.

A 7. §-hoz

Jelen rendelkezés - a koordinációs jog megfelelő gyakorlása érdekében - lerövidíti a tájékoztatáskérés és javaslattétel során a hatóságok, önkormányzatok és feladatkörükben eljáró egyéb személyek, szervek válaszadására vonatkozó, az Ngtv. 11/G. § (2) és (3) bekezdésében foglalt határidőt.

A 8. §-hoz

A szakasz általános tájékoztatás-kérési jogosultsággal ruházza fel a Beruházással kapcsolatos feladatok ellátására, irányítására kijelölt személyt, illetve a beruházás megvalósítását elősegítő konkrét intézkedések megtételére vonatkozó javaslati jogot biztosít számára azzal, hogy az érintett szervek számára az álláspont közlésére nyitva álló határidőt is rögzíti.

A 9. §-hoz

A szakasz a közpénzek hatékony felhasználását szolgálja, amikor a saját hatáskörben lebonyolítandó nemzeti nyílt, illetve versenyeztetési eljárások eredményeképpen kötendő szerződések vonatkozásában kizárja a 2016. évi LXXIV. törvény 11/G. § (3) és (5) bekezdésének alkalmazását.

A 10. §-hoz

Az 1. mellékletben szereplő állami tulajdonú ingatlanok Veszprém Megyei Jogú Város Önkormányzata, a 2. mellékletben szereplő ingatlanok a Veszprémi Főegyházmegye tulajdonába kerülnek.

A 11. §-hoz

Az Önkormányzat és az MNV Zrt. között elszámolási és megtérítési kötelezettség nem keletkezik.

A sportról szóló 2004. évi I. törvény 64. § (3) bekezdése szerinti előzetes egyetértést, és a kulturális örökség védelméről szóló 2001. évi LXIV. törvény 44. § (1) bekezdés a) pontja szerinti jóváhagyást megadottnak kell tekinteni.

A 12. §-hoz

A nemzeti vagyonról szóló 2011. évi CXCVI. törvény (a továbbiakban: Nvtv.) 13. § (1) bekezdése szerint törvényben, valamint a helyi önkormányzat tulajdonában álló nemzeti vagyon tekintetében törvényben vagy a helyi önkormányzat rendeletében meghatározott értékhatár feletti nemzeti vagyon tulajdonjogát átruházni - ha törvény kivételt nem tesz - csak versenyeztetés útján, az összességében legelőnyösebb ajánlatot tevő részére, a szolgáltatás és ellenszolgáltatás értékarányosságával lehet.

Magyarország helyi önkormányzatairól szóló 2011. évi CLXXXIX. törvény 108/A. § (1) bekezdése határozza meg azokat az eseteket, amelyek alapján az Nvtv. 13. § (1) bekezdése szerinti versenyeztetés mellőzhető.

A szakasz lehetőséget ad Veszprém Megyei Jogú Város Önkormányzatának, hogy a tulajdonában álló, Veszprém belterület 290 helyrajzi számú ingatlant e törvény alapján versenyeztetés mellőzésével értékesíthesse a Veszprémi Főegyházmegye részére.

A 13. §-hoz

Felhatalmazást ad a Kormány számára a felsorolt tárgykörökben történő rendeletalkotásra.

-----STARTING---POINT---VEGE---

A 14. §-hoz

Hatályba léptető rendelkezés.

A 15. §-hoz

Az átmeneti rendelkezéseket tartalmazza, amelynek értelmében a törvényt a folyamatban lévő ügyekben is alkalmazni kell.

A 16. §-hoz

A 12. § az Nvtv. 13. § (1) bekezdésétől való eltérésére ad lehetőséget, amely az Alaptörvény 38. cikk (1) és (2) bekezdése alapján sarkalatosnak minősül.