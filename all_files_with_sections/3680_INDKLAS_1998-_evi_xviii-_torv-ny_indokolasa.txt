1998. évi XVIII. törvény indokolása

a távhőszolgáltatásról

-----STARTING---POINT---ALTALANOS--- 

I. A távhőszolgáltatás hatályos jogi szabályozása

1. A magyar energiapolitika 1993. évi országgyűlési elfogadása után felgyorsult a piac- és eurokonform energia jogrend törvényeinek, alacsonyabb szintű jogszabályainak a kidolgozása, kodifikációja és hatályba lépése.

Törvény szabályozza a bányászattal - ezen belül a szénhidrogén szállításával, a szállítás alapfeltételét jelentő szállítóvezeték létesítésével és üzemeltetésével -, a földgáz szolgáltatásával és a villamos energia termelésével, szállításával és szolgáltatásával kapcsolatos jogviszonyokat. E törvények lehetővé teszik a hatályuk alá tartozó energiahordozó, illetve energia vezetéken történő szállítását és szolgáltatását az arra feljogosított magán- és jogi személynek. Nincs azonban olyan törvény, amely szabályozza a távhővel, mint vezetékes energiával, illetve az ennek szállításához és szolgáltatásához szükséges energiahordozóval összefüggő kötelezettségeket és jogosultságokat. A bányászatról szóló törvény hatálya alá vonja ugyan a geotermikus energiának energetikai célra történő kitermelését és az e tevékenységhez használt létesítményt, de ennek szabályai nem terjednek ki a geotermikus energia szállítására és szolgáltatására.

2. A távhőszolgáltatás jelenlegi jogi szabályozása nehezen áttekinthető, jellemzője a heterogenitás és a többszintű szabályozás (több különböző törvény, kormányrendelet és önkormányzati rendelet szabályozza a szolgáltatási viszonyokat).

A főbb jogszabályok a következők:

A Polgári Törvénykönyv 34. fejezetének 379-388. §-ai a szállítási és közüzemi szerződéseket szabályozzák.

Az önkormányzatokról szóló 1990. évi LXV. törvény a távhőszolgáltatási közműveket mint vagyoni berendezéseket az önkormányzatok tulajdonába adta. A törvény egyben kimondja, hogy az önkormányzat közreműködik a település energiaellátásában.

Az egyes állami tulajdonban lévő vagyontárgyak önkormányzatok tulajdonába adásáról szóló 1991. évi XXXIII. törvény határozza meg az önkormányzat tulajdonába adott, a közüzemek működéséhez szükséges vagyonnal való gazdálkodás szabályait.

A társasházakról szóló 1979. évi 11. törvényerejű rendelet szabályozza a társasházi lakások és közös használatú helyiségek és az osztatlan közös tulajdon tulajdoni viszonyait, az ezzel kapcsolatos jogokat, kötelezettségeket, a költségviselés módozatait.

A szövetkezetekről szóló 1992. évi I. törvény rendelkezik a lakásszövetkezetek és a szövetkezeti tagok tulajdoni viszonyairól, beleértve a központi fűtés berendezéseinek (fogyasztói berendezések) tulajdonlásával kapcsolatos jogviszonyokat is.

Az árak megállapításáról szóló 1990. évi LXXXVII. törvény a távhőszolgáltatás (lakossági távfűtés és melegvízszolgáltatás) díjainak megállapítását az önkormányzatok hatáskörébe utalta, a közcélú erőműből szolgáltatott hő- és melegvíz árhatósági jogkörét az ipari és kereskedelmi miniszter látja el.

A lakóépületek és vegyes célra használt épületek távhőellátásának egyes kérdéseit a 129/1991. (X. 15.) kormányrendelet szabályozza.

A rendelet gyakorlatilag csak az általános közüzemi szerződés alapján vételező fogyasztókra terjed ki. Meghatározza a szolgáltatói, illetve fogyasztói berendezés üzemeltetésének feltételeit, a szolgáltatás időtartamát és mértékét.

3. Az előzőek alapján megállapítható, hogy a távhőszolgáltatás jogi feltételei nincsenek egységes rendszerbe foglalva. A műszakilag egységes távhőrendszerek több tulajdonos között oszlanak meg, a szolgáltatás határa és a tulajdoni határok nem esnek egybe. A lakóépületek belső fűtési rendszere az épület tulajdonosáé, ugyanakkor a szolgáltató arra van kötelezve, hogy ezekkel az idegen tulajdonú berendezésekkel biztosítsa a szolgáltatási előírások szerinti hőmérsékletet.

Nincs megfelelően rendezve a távhőszolgáltatás díjainak átláthatósága és ellenőrzése sem. A különböző jogszabályok és rendelkezések csak a távhőszolgáltatók szolgáltatási kötelezettségeivel foglalkoznak, de nincsenek szabályozva az önkormányzatoknak - mint tulajdonosoknak - a távhőszolgáltatást érintő jogai és kötelességei.

A fogyasztói érdekvédelem kérdései sem rendezettek. Ez különösen azért hátrányos, mert a távhőszolgáltatás - vezetékes szolgáltatás révén - úgynevezett természetes monopólium, elsősorban a lakossági fogyasztók részére. E területen a piaci viszonyok csak korlátozott módon érvényesülhetnek.

II. A távhőrendszerek főbb gazdasági, műszaki és tulajdoni jellemzői

4. Magyarországon 109 településen 330 távfűtőrendszerből történik lakossági-kommunális és ipari távhőszolgáltatás. A távhőellátásba bekapcsolt lakások száma kereken 650 ezer, az ország lakásállományának 17%-a. Ezen belül több mint 500 ezer lakás panel építésű.

A távhőszolgáltató rendszerek helyi jellegűek, nincsenek országosan egységes rendszerbe összekapcsolva. Jelentős eltérések vannak a hőforrásokban, a felhasznált tüzelőanyag fajtáiban, eltérőek a szolgáltatott távhő műszaki paraméterei és jelentős különbségek vannak a szolgáltatás műszaki feltételei között is. Távhőrendszerenként eltérőek a távhőszolgáltatás díjai is.

Fentiek alapján a távhőellátás helyi közüzemi szolgáltatás, s egyes területein a szolgáltató természetes monopolhelyzetben van.

5. A távfűtési rendszerek megvalósítása során a következők voltak a jellemzőek:

- költségtakarékos kivitelezés, ami egyaránt vonatkozott magára a fűtési rendszerre (mérési- és szabályozási szerelvények hiánya), mint pl. az épületek hőszigetelésére, amelynek következményei még ma is sújtják a fogyasztókat;

- állami dotáció 1991-ig; a tényleges költségek kétharmadát állami dotáció fedezte, emiatt a fogyasztók számára ez a fűtési mód viszonylag olcsó volt;

- egységes tulajdonosi szerkezet; a hőtermelő és hőszolgáltató létesítmények, valamint a fogyasztói ingatlanok zöme állami (tanácsi) tulajdonban, illetve kezelésben voltak.

6. 1991-től ebben a rendszerben alapvető változások következtek be, ezek a következők:

a) Fokozatosan megszűnt a távhőszolgáltatás állami dotációja. Ezért, valamint a vásárolt hőenergia; az energiahordozó-árak és az üzemeltetési költségek emelkedése miatt 1991-1997. között a hőszolgáltatás díjai többszörösükre növekedtek. Időközben jelentősen emelkedtek a lakásfenntartás egyéb költségei is, nőtt a díjmegállapítással kapcsolatos társadalmi érzékenység.

b) Átalakultak a tulajdoni viszonyok. A közcélú erőművek önálló társaságokká alakultak és részben megtörtént ezek privatizációja. A távhőszolgáltató vállalatok önkormányzati tulajdonú gazdasági társaságok. A korábbi állami (tanácsi) bérlakások 90%-a magántulajdonba került. Változtak a hatósági jogkörök: közcélú erőműben termelt hő esetében az ipari, kereskedelmi és idegenforgalmi miniszter látja el az ármegállapítói feladatokat, míg lakossági távhőszolgáltatás esetében a hatósági ár megállapítója az önkormányzat képviselőtestülete lett. Nem alakultak ki a fogyasztói érdekvédelem struktúrái; az önkormányzatoknak kellene egyidejűleg gondoskodniuk a saját vállalataiknak rentábilis működéséről, az ármegállapítói jogkörök ellátásáról és választott testületként a fogyasztói érdekek képviseletéről.

c) Az esetek nagy részében elmaradt a fűtési rendszerek folyamatos karbantartása, korszerűsítése, különösen a hálózatokon és a fogyasztói berendezéseknél. Emiatt viszonylag nagy a hőveszteség, rossz állapotban van a hőleadók (radiátorok) jelentős része, nincs lehetőség a szabályozásra.

d) Az átalakulással nem tartott lépést a jogi szabályozás; jelenleg több törvény és kormányrendelet együttes alkalmazásával lehet rendezni a szolgáltató és a fogyasztó közötti jogviszonyt, illetve eldönteni a vitás kérdéseket.

III. Az önálló törvényi szabályozás szükségessége

7. Az Európai Megállapodás 67. Cikke szerint a szerződő felek elismerik, hogy Magyarországnak a Közösségekbe történő gazdasági integrációjának egyik alapvető feltétele, hogy az ország jelenlegi és jövőbeli jogszabályait közelítse a Közösségek jogszabályaihoz. Ezen jogharmonizáció a vezetékes gáz- és a villamosenergia-szolgáltatás területén már megvalósult, ugyanakkor a távhőszolgáltatás területén még nem.

Az ipari, kereskedelmi és idegenforgalmi miniszter feladat- és hatásköréről rendelkező 149/1994. (XI. 17.) számú kormányrendelet melléklete szerint a miniszter feladata közé tartozik - egyebek között - a hőellátási szakágazat is. A korábbi villamosenergia-törvény hatályon kívül helyezésével megszűnt az a lehetőség, amely felhatalmazást adott a távhőszolgáltatás alacsonyabb szinten történő szabályozására.

Ebből következik, hogy miként feladatkörében járt el az ipari, kereskedelmi és idegenforgalmi miniszter akkor, amikor a Kormány elé terjesztette a gázszolgáltatásról, valamint a villamos energia termeléséről, szállításáról és szolgáltatásáról szóló törvénytervezeteket, ugyanúgy feladatkörébe tartozik a távhőszolgáltatásról szóló törvénytervezet elkészítése is.

8. A gázszolgáltatásról, valamint a villamos energia termeléséről, szállításáról és szolgáltatásáról szóló törvénytervezetek elkészítésének időszakában nem fűződött érdek ahhoz, hogy a szolgáltatást (ideértve a termelést és a szállítást is) végző gazdálkodó szervezetek között megkülönböztessen a jogalkotó a tekintetben, hogy azok állami vagy önkormányzati, többségi vagy kisebbségi tulajdoni hányaddal rendelkeznek-e. Nincs tehát indoka annak, hogy kiemelt jelentőséget tulajdonítsunk annak a ténynek, hogy a távhőszolgáltatással foglalkozó gazdálkodó szervezeteknek az alaptőkéjét az önkormányzatok bocsátották rendelkezésükre többnyire a korlátozottan forgalomképes törzsvagyonukból. Jelentősége csupán annak van, hogy a már említett kormányrendelet szerint az ipari, kereskedelmi és idegenforgalmi miniszter állapítja meg a mellékletében foglalt szakágazatok tekintetében az egyes tevékenységek végzéséhez szükséges szakmai követelményeket és az engedélyhez kötött tevékenységek körét. E feladat végrehajtása pedig a távhőszolgáltatás tulajdon semleges törvényi szabályozását igényli.

9. Magyarország több mint száz településén van távhőszolgáltatás. A távhővel fűtött lakások száma megközelíti a 650 ezret, az ilyen lakásokban lakók száma pedig - átlagos lakószámmal számítva - kb. 2,5 millió, az ország népességének 1/4-e. Ezek az adatok azt bizonyítják, hogy a távhőszolgáltatás az állampolgárok jelentős részének életviszonyait érinti, a távhőszolgáltatási jogviszony jelentős jogokat és kötelezettségeket foglal magában, amelyek törvényi szabályozást indokolnak.

A Polgári Törvénykönyv 387. §-a a fogyasztó igénye szerinti közüzemi szolgáltatás szabályairól rendelkezik, de a közüzemi szolgáltatás tárgyát csak példálódzóan említi, nevesítve a gázt, a villamos energiát és a vizet. A példálódzó említés nem zárja ki az ott nem említett energia, energiahordozó folyamatos és biztonságos közüzemi szolgáltatására vonatkozó polgári-törvénykönyvi szabály alkalmazását.

Ebből kiindulva nincs akadálya annak, hogy a Polgári Törvénykönyv 387. és 388. §-aiban foglaltak - különösen, ami a jogszabályban való szabályozásra vonatkozó előírásokat illeti - a távhőre (mint energiára) is alkalmazhatók legyenek.

A törvényi szabályozást indokolja az is, hogy a távhőszolgáltatást végző gazdálkodó szervezet a lakossági szolgáltatás területén természetes monopol helyzetben van, mert a vele jogviszonyban levő lakossági fogyasztónak legtöbb esetben nincs választási lehetősége a szolgáltatás igénybevételére vagy mellőzésére. A távhőszolgáltatásban, hasonlóan a gáz és a villamos energia szolgáltatáshoz, a piaci törvények nem, vagy nem megfelelően érvényesülnek. A természetes monopol helyzet egyensúlyozására is a törvényi szabályozás a legmegfelelőbb.

10. A természetes monopolhelyzetben lévő szolgáltatóval szemben - miután a piaci viszonyok csak korlátozottan érvényesülhetnek - a fogyasztók védelméről megfelelő szintű jogi szabályozás keretében kell gondoskodni. Ezért a fogyasztó és a távhőszolgáltató jogait és kötelességeit, azok feltételeit és korlátait, valamint érvényre juttatásuk eljárási szabályait törvényben kell megállapítani. Ezt tekintve törvényben kell megállapítani egyebek között

a) a távhőszolgáltatásba bekapcsolt fogyasztók jogaként: a távhővel való folyamatos és biztonságos ellátás iránti igényjogosultságot;

b) a fogyasztók kötelességeként: a díjfizetést;

c) a szolgáltató kötelességeként: a távhő iránti igény folyamatos és biztonságos kielégítését;

d) a szolgáltató jogaként: az igénykielégítés megtagadásának, a korlátozás és szüneteltetés lehetőségének eseteit, a távhő díjára vonatkozó igényt.

e) mind a fogyasztó, mind a szolgáltató vonatkozásában a szerződésszegés szankcióit.

IV. Az új törvényi szabályozás alapvető kritériumai

11. A törvény az alábbi általános elvek érvényesítését tartja szem előtt:

- a távhőszolgáltatás helyi közüzemi szolgáltatás, így a közüzemi szolgáltatásra vonatkozó általános érvényű szabályok a távhőszolgáltatásra is érvényesek;

- a távhőszolgáltatásról szóló törvény harmonizáljon a már hatályos villamosenergia- és gázszolgáltatásról szóló törvénnyel;

- a távhőszolgáltatás - elsősorban a lakosság esetében - nagyrészt természetes monopol helyzetet élvező szolgáltatás, ezért a fogyasztót e monopol helyzettel szemben védeni kell;

- a távhőrendszer egyik „szereplőjét” (termelő-szolgáltató-fogyasztó) se hozza a jelenleginél hátrányosabb jogi helyzetbe;

- vegye figyelembe a jelenlegi távhőrendszerek sokszínűségét;

- új előírások bevezetése esetén (különösen ha az műszaki átalakítással vagy beruházással jár) biztosítson megfelelő átmeneti időt;

- egyértelműen tisztázza a jogokat és kötelezettségeket.

12. Az általános elveken túl kiemelendő néhány olyan kérdés, amelynek tisztázása a törvény előkészítése során igényként felmerült. Ezek a következők:

a) A lakossági fogyasztó meghatározása (kivel áll a szolgáltató jogviszonyban)

A törvény meghatározása szerint fogyasztó általában az épület (épületrész, lakás) tulajdonosa, használója, ill. bérlője vagy azok közössége. A fogyasztó fogalmának meghatározása azonban nem jelent egyetemleges díjfizetési kötelezettséget.

b) A fogyasztói érdekvédelem kérdései

A törvény megfelelő súllyal tartalmazza a fogyasztók jogait és az érdekérvényesítés lehetőségeit.

A törvény rendezi a fogyasztóvédelem kérdéseit. Az önkormányzatok felhatalmazást kapnak arra, hogy szabályozzák a távhőszolgáltatónak a fogyasztóvédelmi szervekkel és a fogyasztói érdekképviseletekkel történő együttműködési kötelezettségét és az önkormányzatok képviselőtestületeinek a fogyasztói érdekvédelemmel kapcsolatos feladatait. A törvény a fogyasztói érdekvédelemben jelentős szerepet biztosít a Magyar Energia Hivatalnak is, amely a fogyasztóvédelmi és érdekegyeztetési feladatot - törvényi felhatalmazás alapján - a villamosenergia és gázszolgáltatás területén már jelenleg is ellátja.

A fogyasztóvédelem része a fogyasztónak az a joga, hogy a közüzemi szerződést ő is felbonthassa, ne csak a szolgáltató. A törvény rögzíti, hogy a fogyasztó milyen feltételekkel bonthatja fel a szerződést. Pl. ez nem történhet más fogyasztó kárára, nem korlátozhatja más fogyasztók jogait, nem okozhat kárt más tulajdonában, nem okozhat zavart a fennmaradó szolgáltatói- vagy fogyasztói rendszer működésében.

c) Mérés, elszámolás

Kívánatos állapot az lenne, ha a fogyasztást minden esetben mérnék és a díjfizetés alapja a tényleges fogyasztás lenne. Ez ma csak ott valósul meg, ahol a szolgáltató és a fogyasztók ebben megállapodtak, de a mérés ekkor is nagyrészt a hőközpontban történik. (A törvény a hőközponti- és lakásonkénti mérés lehetőségét egyaránt szerepelteti.) A hőközponti mérés szerinti elszámolásra a törvény előírása szerint a törvény hatálybalépését követően három éven belül át kell térni.

A törvényben az átmeneti időre hátrányos jogkövetkezmény nélkül szerepel az átalánydíjas szolgáltatás és elszámolás.

A törvény alapján rögzíteni kell, hogy átalánydíjas elszámolás esetén mi a „megfelelő színvonalú” szolgáltatás, ezt hol kell teljesíteni és hogyan lehet ellenőrizni. Ez összhangban van az ártörvény azon előírásával, hogy hatósági ár esetén az áralkalmazás feltételeinek tartalmaznia kell - többek között - a minőséget és a teljesítés helyét is.

Az átalánydíjas vagy mérés alapján történő elszámolás szerinti díj fizetésének kötelezettsége azt a fogyasztót terheli, aki a szolgáltatóval szerződéses jogviszonyban áll. Mérés szerinti elszámolás esetén (amennyiben tulajdonosi közösség a mért fogyasztó) lehetőség van arra, hogy a díjfizetés lakásonként külön vagy - megállapodás szerint - együttesen történjék.

A törvény szerint a fogyasztói berendezés üzemeltetése és karbantartása általában a tulajdonos feladata, de a szolgáltató e feladat elvégzésére - közös megegyezéssel - vállalkozhat.

d) Egyéb jogviszonyok

A törvény nem visszamenőleges hatályú, nem érinti a már meglévő tulajdoni- és használati jogokat; a törvény hatályba lépésekor működő távhőtermelők és szolgáltatók tevékenységüket tovább folytathatják.

13. A törvény felhatalmazást ad

- a Kormánynak,

- az ipari, kereskedelmi és idegenforgalmi miniszternek és

- a települési önkormányzatok képviselőtestületének

egyes - a törvény 53. §-a (8) bekezdésében részletezett - rendelkezések végrehajtására.

-----STARTING---POINT---RESZLETES---

Az 1-2. §-hoz

Az 1. § a törvény hatályával kapcsolatos rendelkezéseket tartalmazza. A törvény szerint a törvény hatálya a távhő termelésével, elosztásával és szolgáltatásával foglalkozó engedélyesekre terjed ki. A törvény 1. §-a a törvény hatályát kiterjeszti a távhőtermelők és távhőszolgáltatók, valamint a távhőszolgáltatók és fogyasztók közötti jogviszonyra is. Nem tartoznak a törvény hatálya alá viszont azok a hőtermelő létesítmények, amelyek közvetlenül látnak el egyedi közüzemi szerződés alapján vételező (ipari) fogyasztót, valamint a központi költségvetési szervek vagyonkezelésében lévő rendszerek (pl. honvédségi lakóépületek). Ugyancsak nem tartoznak a törvény hatálya alá az 5 MW hőteljesítménynél kisebb hőtermelő létesítmények létesítési és üzembe helyezési engedélyezési eljárásai.

Az 1. § teremt összhangot a törvény, valamint a bányászatról szóló és a villamos energia termeléséről, szállításáról és szolgáltatásáról szóló törvényekkel.

A törvény 2. §-a az élet-, az egészség- és a vagyonbiztonsággal, a környezetvédelemmel és a gazdaságossággal kapcsolatos követelmények érvényesülését kívánja biztosítani.

A 3. §-hoz

A törvény 3. §-a a fogalommeghatározásokat tartalmazza, melyek közül a távhőszolgáltatással, a csatlakozási ponttal, a fogyasztóval és a fogyasztási hellyel kapcsolatosak igényelnek különös figyelmet.

A fogalommeghatározás szerint távhőszolgáltatás: a fogyasztónak távhővel való ellátása. A törvény szakít azokkal a korábbi jogszabályi rendelkezésekkel, amelyek a távhőszolgáltatás alatt - különösen a lakóépületek és kommunális rendeltetésű épületek tekintetében - az egyes lakások, helyiségek távfűtését és használati melegvízzel történő ellátását értette. A törvény - összhangban a gázszolgáltatásról szóló, valamint a villamos energia termeléséről, szállításáról és szolgáltatásáról szóló törvényekkel - a távhőszolgáltatás tekintetében is az energiaszolgáltatást tekinti elsődlegesnek, nem pedig az energia különféle célú felhasználását. Ezt az álláspontot erősíti a távhőszolgáltatás terén meglévő helyzet is, mely szerint a fogyasztói vezetékeket és a hőleadókat (radiátorokat) nem a távhőszolgáltató üzemelteti, azok az épület gépészeti, azaz alkotó részei.

A távhőszolgáltatással kapcsolatos fogalommeghatározáshoz szervesen kapcsolódik a csatlakozási pont fogalmának meghatározása. A csatlakozási pont meghatározásának azért van különös jelentősége, mert ott válik el egymástól a szolgáltató által üzemeltetett berendezés a fogyasztói berendezésektől. A csatlakozási pont egyúttal teljesítési helyként is felfogható.

A fogyasztó meghatározása eltér a jelenleg hatályos jogszabályban [a 129/1991. (X. 15.) Korm. rendelet] foglaltaktól. A törvény megkülönböztet a lakossági fogyasztó és az egyéb fogyasztók között. Lakossági fogyasztónak a lakóépület és a vegyes célra használt épület tulajdonosát is megnevezi, az ilyen épületekben levő lakások és nem lakások céljára szolgáló helyiség (épületrész) tulajdonosa, bérlője és használója mellett. Ennek a közüzemi szerződés tartalmával kapcsolatban van különös jelentősége, amelyről a 34. § indokolásában lesz szó.

Összhangban az előzőekkel, fogyasztási helyként a törvény azt a létesítményt, illetőleg létesítményrészt nevesíti, amelynek távhővel való ellátására a közüzemi szerződés létrejön.

A 4-6. §-hoz

A 4. és 5. §-ok a távhővel kapcsolatos közigazgatási hatáskörök közül a Kormányt, az ipari, kereskedelmi és idegenforgalmi minisztert, valamint a Magyar Energia Hivatal főigazgatóját ruházza fel egyes feladatok ellátásával. E feladatok tekintetében a törvény követi azt az utat, amelyet az elöljáróban már említett energia törvények alakítottak ki.

A 6. § a távhőszolgáltatással kapcsolatos önkormányzati feladatokat határozza meg. A törvény ebben a vonatkozásban figyelemmel volt az egyes állami tulajdonban levő vagyontárgyak önkormányzati tulajdonba adásáról szóló 1991. évi XXXIII. törvény 38. §-ában foglaltakra, amely szerint a korábban állami tulajdonban levő közművek az önkormányzat közüzemei működési körébe kerültek. Ez a tulajdon (közművagyon) átadás - függetlenül a közüzemeknek a gazdasági társaságokról szóló 1988. évi VI. törvénynek megfelelő átalakulásától - az önkormányzat tulajdonosi és ellátási felelősségét alapozza meg. Ugyanakkor az árak meghatározásáról szóló 1990. évi LXXXVII. törvény a települési önkormányzat képviselőtestületének hatáskörébe adta a lakossági távfűtés és használati melegvízszolgáltatás díjának és a díjalkalmazás feltételeinek megállapítását. Ezért tartalmaz a törvény 6. §-a - részben már eddig is meglévő - önkormányzati feladatokat a távhőszolgáltatás tekintetében. Ezen belül az új feladatok ellátásához (pl. engedélyezés) a törvény eszközöket is rendel, mivel az engedélyezési eljárásért díjat kell fizetni.

A 7. §-hoz

Ez a § a fogyasztóvédelemmel kapcsolatos feladatokat tartalmazza. E téren a távhőszolgáltatónak, a Magyar Energia Hivatalnak és az önkormányzatnak jól körülhatárolt feladatait határozza meg, követve a már említett energia törvényekben meghatározottakat. Az ipari miniszter a részletes szabályokat rendeletben határozza meg.

A 8. §-hoz

A 8. § az államigazgatási eljárás általános szabályairól szóló törvény alkalmazását teszi kötelezővé azzal, hogy az engedélyezési eljárásban az ügyintézési határidőt 90 napra hosszabbítja meg.

A 9-10. §-hoz

A 9. § a hőtermelő létesítmény létesítésével, bővítésével, átalakításával, megszüntetésével, üzembe helyezésével és működésével kapcsolatos tevékenységet köti engedélyhez. E vonatkozásban is utal a villamos energia termeléséről, szállításáról és szolgáltatásáról szóló törvényre, mintegy elsőbbséget adva annak. E § értelmében engedélyköteles tevékenység a távhőszolgáltatás is.

Meghatározza a 10. §, hogy létesítési és működési engedély csak a jogszabályi feltételekkel rendelkező, csőd- vagy felszámolási eljárás alatt nem álló belföldi székhelyű gazdálkodó szervezetnek adható, amelytől elvárható a távhő folyamatos és biztonságos termelése, illetőleg szolgáltatása.

A 11-12. §-hoz

Ezek a §-ok a hőtermelő létesítmény létesítésére, üzembe helyezésére és működésére vonatkozó engedélyekkel kapcsolatos szabályokat tartalmazzák. Az itt meghatározott szabályok között jelentős helyet foglal el a környezet védelmét szolgáló környezeti hatásvizsgálati és a közmeghallgatási kötelezettség.

A 11. § szabályt tartalmaz arra nézve is, hogy mely esetekben lehet a létesítési engedélyt visszavonni, illetőleg módosítani.

A 12. § a hőtermelő létesítmény üzembe helyezésére vonatkozó engedély alapján kiadható működési engedéllyel kapcsolatos szabályt tartalmazza.

A 13-14. §-hoz

Ezek a §-ok a távhőszolgáltatással kapcsolatos működési engedélyre vonatkozó előírásokat tartalmazzák, lehetővé téve azt, hogy a hőtermelő létesítmény engedélyese egyúttal távhőszolgáltatói tevékenységre is kapjon működési engedélyt.

A 15-16. §-hoz

A 15. és a 16. §-ok az engedélyes kötelezettségeit határozzák meg, különös tekintettel az ellátási kötelezettségre. Ennek teljesítéséhez kapcsolódik az a kötelezettség, amely az engedélyest a hőtermelő létesítmény, illetőleg a szolgáltatói berendezés felújításával, fejlesztésével terheli.

A távhőtermelő és a távhőszolgáltató biztonságát szolgálja az az előírás, hogy a működési engedélyben foglaltakat csak az engedélyes kérésére szabad módosítani.

A 17. §-hoz

A törvény 17. §-a a távhő termelésére és szolgáltatására jogosult gazdálkodó szervezet szétválását és más engedélyessel történő egyesülését köti engedélyhez, összhangban a tisztességtelen piaci magatartás és a versenykorlátozás tilalmáról szóló 1996. évi LVII. törvényben foglaltakkal.

A 18. §-hoz

Ez a § a működési engedély birtokosának biztonságát szolgálja azzal, hogy a működési engedély visszavonását csak bizonyos feltételek fennállása esetére teszi lehetővé. A törvény e vonatkozásban is követi a már említett energia törvények által kialakított utat.

Szolgálja ez a § a fogyasztó érdekét is, mert lehetővé teszi, hogy a működési engedély visszavonása esetén a távhőszolgáltatás továbbra is folyamatos lehessen.

Rendelkezést tartalmaz ez a § arra is, hogy a működési engedély visszavonása esetén kötelezni lehessen a volt engedélyest a folyamatos és biztonságos távhőszolgáltatáshoz szükséges eszközeinek az új szolgáltató részére történő átadására, szerződéseinek, nyilvántartásainak, adatainak rendelkezésre bocsátására.

A 19. §-hoz

A 19. § határozza meg, hogy idegen ingatlanokon a távhőtermelők és a távhőszolgáltatók milyen jogokat gyakorolhatnak. A joggyakorláshoz a törvény kártalanítási és a jogok megszűnésének esetére helyreállítási kötelezettséget is megállapít az engedélyes terhére.

Ebben a §-ban különös jelentősége van annak, hogy az idegen ingatlanra vonatkozó jogokkal és a kártalanítással kapcsolatos részletes szabályok megalkotása a Kormány feladatává válik.

A 20-24. §-hoz

Ezek a §-ok az engedélyes javára megállapítható előmunkálati joggal és a vezetékjoggal kapcsolatos szabályokat tartalmazzák.

A 20. § határozza meg az előmunkálati jog tartalmát. Előmunkálati jog alapján az idegen ingatlanon jelek helyezhetők el, mérések, vizsgálatok végezhetők. Abban az esetben, ha ezek a munkálatok károkozással járnak, a jog gyakorlóját kártalanítási kötelezettség terheli.

A 21-24. §-okban meghatározott - a vezetékjoggal kapcsolatos - szabályok közül kiemelendő, hogy a vezetékjog létesítésének csak akkor van helye, ha az az ingatlan használatát lényegesen nem akadályozza.

A törvény 21. §-a vezetékjogot csak a távhőszolgáltató részére biztosít, szemben az előmunkálati joggal, amelynek jogosultja a távhőtermelő is lehet.

Meghatározza a 22. § a vezetékjog tartalmát, hasonlóan a jelenleg hatályos, alacsonyabb szintű jogszabályokban foglaltakkal. A vezetékjog teremt lehetőséget ahhoz, hogy a távhőszolgáltató az idegen ingatlanon föld alatti és föld feletti távhővezetéket és annak tartószerkezetét helyezzen el, azokat fenntartsa, a vezeték épségét veszélyeztető fákat, bokrokat és azok ágait, gyökereit eltávolítsa.

A 23-24. §-ok a vezetékjoggal kapcsolatos ingatlan-nyilvántartási kötelezettségeket tartalmazzák, meghatározva azt is, hogy a vezetékjog az ingatlan-nyilvántartásba való bejegyzés előtt is gyakorolható. Itt található szabály arra nézve is, hogy mikor szűnik meg a vezetékjog.

A 25. §-hoz

A törvénynek ez a §-a arra ad lehetőséget, hogy a távhőszolgáltató által létesítendő távhővezeték mentén biztonsági övezetet alakítsanak ki. Meghatározza a törvény azokat a tilalmakat, amelyek az ingatlan tulajdonosát a biztonsági övezeten belül sújtják. A biztonsági övezet terjedelmére vonatkozó szabályokat a 19. § értelmében a Kormány határozza meg. Az egyéb előírásokat viszont a vezetékjogi engedélyben kell meghatározni.

A 26. §-hoz

Ez a § szolgáltatói berendezés létesítése érdekében ad helyet a kisajátításnak. Fontos szabálya e §-nak, hogy a kisajátításra kerülő ingatlan az önkormányzat tulajdonába és az általa kijelölt szervezet kezelésébe kerül. Az engedélyest a kisajátított ingatlan ingyenes használata illeti meg és terheli a kisajátítással kapcsolatos költségek megelőlegezése, illetve viselése.

Abban az esetben, ha a 21-24. §-ok szerinti vezetékjog az ingatlan használatát nagy mértékben akadályozza vagy megszünteti, az ingatlan tulajdonosa is kérheti a kisajátítást.

A 27-29. §-hoz

Ezek a §-ok a használati jogról rendelkeznek. A törvény a használati jog alapítására nem állapít meg szabályokat, hanem a Polgári Törvénykönyv 108. és 171. §-ait tekinti irányadónak.

Figyelemre méltó az a szabály, hogy a használati jog akkor is fennmarad, ha a szolgáltatói hőközpontot magában foglaló ingatlan tulajdonosa a távhőszolgáltatóval fennálló közüzemi szerződését megszünteti. Ez a szabály ad biztonságot a szolgáltatói hőközpontban ellátott további fogyasztásihely-tulajdonosoknak a távhőszolgáltatás folyamatosságára nézve.

A 30-31. §-hoz

A 30. §-ban foglalt előírás lehetővé teszi, hogy a távhőtermelő és a távhőszolgáltató megállapodjon a távhőszolgáltató által bejelentett új vagy növekvő igényre vonatkozó fejlesztés költségeinek viselésére, de csak akkor, ha ezeket a költségeket a távhő ára nem fedezi. A 31. § pedig azt teszi lehetővé, hogy a távhőszolgáltató kérjen csatlakozási díjat az új vagy növekvő távhő igénnyel jelentkező fogyasztásihely-tulajdonostól a távhőszolgáltatási díjjal nem fedezett fejlesztési költségekre, de a csatlakozási díj mértéke nem a távhőszolgáltató és a fogyasztásihely-tulajdonos közötti megállapodástól, hanem az önkormányzat által önkormányzati rendeletben meghatározott előírástól függ. A csatlakozási díj magában foglalhatja még a távhőtermelő és a távhőszolgáltató megállapodásában [30. § (2) bekezdés] szereplő, fejlesztési költség teljes vagy részleges fedezetét is. A csatlakozási díjon felül a távhőszolgáltató további költséggel nem terhelheti a fogyasztásihely-tulajdonost.

Ezek a §-ok szabályokat tartalmaznak arra nézve is, hogy a hőtermelő létesítmény működtetése és fejlesztése a távhőtermelő, a többi szolgáltatói berendezés működtetése és fejlesztése a távhőszolgáltató kötelessége.

A 32. §-hoz

Az e §-ban foglaltak nyújtanak biztonságot a távhőtermelőnek és a távhőszolgáltatónak ahhoz, hogy meglehetősen hosszú távra biztonságban érezhessék magukat a termelés és a szolgáltatás tekintetében.

A 33. §-hoz

Ez a § a távhőszolgáltatónak a fogyasztóval való együttműködésével kapcsolatos szabályokat tartalmazza. A távhőszolgáltató kötelességévé teszi, hogy az új vagy növekvő igényt bejelentő fogyasztó részére tájékoztatást adjon az igény kielégítésének műszaki-gazdasági feltételeiről és meghatározza a legkedvezőbb vételezési módot. A tájékoztatóban szereplő műszaki-gazdasági feltételek között kell közölni az önkormányzat rendeletén alapuló csatlakozási díj összegét is.

A 34-36. §-hoz

A törvény 34-36. §-ai a közüzemi szerződéssel kapcsolatos szabályokat tartalmazzák. Figyelmet érdemel, hogy a távhőszolgáltatót a lakossági fogyasztóval szerződéskötési kötelezettség terheli. Az egyéb fogyasztó tekintetében ilyen kötelezettséget a távhőszolgáltató terhére a törvény nem állapít meg.

A közüzemi szerződés a törvény szerint lehet általános és egyedi. Az általános közüzemi szerződést a lakossági fogyasztóval, az egyedi közüzemi szerződést az egyéb fogyasztóval köti a távhőszolgáltató. A törvény az egyedi közüzemi szerződés vonatkozásában a polgári jog szabályaira utal, míg az általános közüzemi szerződés tekintetében meghatározza annak főbb tartalmi követelményeit.

Az általános közüzemi szerződés a távhő mérés szerinti és átalány szerinti szolgáltatására vonatkozik. A törvény 34. §-ának abból a rendelkezéséből, hogy az általános közüzemi szerződés az átalány szerinti távhőszolgáltatásra létrejöhet a szolgáltatásnak az épületrész tulajdonosa, bérlője, használója által történő igénybevételével is, következik, hogy a mérés szerinti távhőszolgáltatásra az általános közüzemi szerződés létrejöhet az épület (létesítmény) tulajdonosával is.

Az általános közüzemi szerződés a törvény szerint határozatlan időre, az egyedi közüzemi szerződés határozott időre szól.

A törvény 35. §-a lehetővé teszi, hogy a fogyasztó (az épület, épületrész tulajdonosa) vagy a fogyasztók közössége az általános közüzemi szerződést - meghatározott feltételek fennállása esetén - 30 napos felmondási idővel felmondja. Ez a szabály természetesen vonatkozik mind a mérés szerinti, mind az átalány szerinti távhőszolgáltatásra kötött általános közüzemi szerződésre.

A távhőszolgáltató a közüzemi szerződést csak meghatározott esetekben mondhatja fel.

A fogyasztó vagy a többi fogyasztók érdekében a törvény - meghatározott feltételek esetén - lehetővé teszi az általános közüzemi szerződés megkötésének megtagadását is. A távhőszolgáltató saját érdekében a közüzemi szerződés megkötését csak akkor tagadhatja meg, ha a szerződés a távhőszolgáltató üzemét veszélyezteti.

A 37-39. §-hoz

Ezek a §-ok a távhőszolgáltatás szüneteltetésével, illetőleg korlátozásával kapcsolatos szabályokat tartalmazzák. A távhőszolgáltatás szüneteltetésére csak a legkisebb fogyasztói körben kerülhet sor és csak akkor, ha azt a szolgáltatói berendezés életet, egészséget vagy vagyonbiztonságot veszélyeztető üzemzavara indokolja, illetőleg ha más módon el nem végezhető munkákat kell a szolgáltatói berendezésen elvégezni. A távhőszolgáltatás szüneteltetésének időpontjáról, várható időtartamáról a fogyasztókat előre értesíteni kell. A vétlen fogyasztó kárát a szolgáltató köteles megtéríteni.

A távhőszolgáltatás korlátozására csak akkor kerülhet sor, ha azt országos tüzelőanyag hiány vagy környezetvédelmi érdek indokolja. Mind a szüneteltetés, mind a korlátozás a fogyasztónál kárt okozhat. Szüneteltetés esetén a távhőszolgáltató csak akkor felel a bekövetkező kárért, ha a szüneteltetésre a neki felróható ok miatt került sor. A távhőszolgáltatás korlátozása miatt a távhőszolgáltató a bekövetkezett kárért nem vonható felelősségre. Erre és a meghatározott feltételekre tekintettel a korlátozás általános feltételeinek meghatározását a törvény a Kormányra, a részletes feltételek szabályainak elkészítését az önkormányzatra bízza.

A 40-43. §-hoz

Mérés szerinti távhőszolgáltatás esetén a törvény 40. §-a lehetővé teszi a távhő mennyiségének a hőközponti mérését és az épületrészenkénti egyedi mérését. A hőközponti mérés a fogyasztói hőközpontban, illetőleg a szolgáltatói hőközpontban és a hőfogadó állomáson történik. A hőközponti mérés feltételeinek a megteremtése a távhőszolgáltató kötelessége, míg a épületrészenkénti egyedi mérés lehetőségének kialakítása a fogyasztó elhatározásán múlik.

Átalány szerinti távhőszolgáltatás esetében átalánydíjas elszámolást kell alkalmazni. Az átalány szerinti távhőszolgáltatás díját az épületrész tulajdonosa, bérlője, használója köteles megfizetni, míg a hőközponti mérés szerinti távhőszolgáltatás díjának épületrészenkénti megosztására és fizetésére a távhőszolgáltató és az érdekeltek megállapodása, illetőleg az önkormányzat rendelete az irányadó. Épületrészenkénti mérés esetén a díjfizetés az épületrész szerinti fogyasztó kötelessége.

Mérés szerinti távhőszolgáltatás esetén a tulajdonostársak megállapodnak a díjfizetés arányaiban. Mind a mérés szerinti, mind az átalány szerinti elszámolás részletes szabályainak kidolgozását a törvény az önkormányzat által megállapítandó díjalkalmazási feltételekre bízza.

A törvény célul tűzi ki a mérés szerinti szolgáltatás általánossá válását, az átalány szerinti szolgáltatás öt éven belüli elsorvasztását.

A 44-46. §-hoz

Ezek a §-ok a szerződésszegés eseteit és következményeit szabályozzák. E §-ok nem tesznek különbséget az általános és az egyedi közüzemi szerződés megszegésének esetei és következményei között, azokat tehát mindkét közüzemi szerződés vonatkozásában alkalmazni kell. E tekintetben azokat a Polgári Törvénykönyv szerződésszegésre vonatkozó szabályai helyett az egyedi közüzemi szerződés megszegésének eseteire és következményeire is vonatkoztatni kell.

A törvény néhány szerződésszegés következményeinek megállapításához a díjrendeletet is fontosnak tartja. Abban kell ugyanis meghatározni a pótdíj és a felemelt díj mértékét, míg a kötbér mértékének megállapítását a közüzemi szerződésre bízza. Legsúlyosabb következménynek a törvény a távhőszolgáltatásra vonatkozó közüzemi szerződés felmondását határozza meg. Erre csak akkor kerülhet sor, ha a fogyasztó a távhőszolgáltatás díját 30 napon belül nem fizeti meg. Ez a jogkövetkezmény lehetőséget teremt arra, hogy a távhőszolgáltató a díjat nem fizető fogyasztóval szemben az újabb szerződéskötés elől elzárkózzék (36. §).

A 47-48. §-hoz

A közüzemi szerződés részletes szabályainak kialakítását - a közüzemi szabályzat kidolgozását - a törvény 4. és 47. §-a a Kormányra bízza. A közüzemi szabályzat ugyanis a közüzemi szerződésnek olyan lényeges elemeit is érinti, amelyek indokolják a magas szintű szabályozást.

Az üzletszabályzatot - a törvény 48. §-a szerint a távhőszolgáltatónak kell kidolgoznia, de annak érvényességét a Magyar Energia Hivatal (5. §), illetőleg az önkormányzat (6. §) jóváhagyásához köti. Az üzletszabályzat már csak olyan szabályokat tartalmazhat, amelyek nem igényelnek jogszabályi rendezést.

A 49-50. §-hoz

A törvény 49. §-a a fogyasztói berendezés létesítését a fogyasztási hely tulajdonosának kötelességévé teszi, de megkívánja, hogy a fogyasztói berendezés elkészítéséhez díjmentes adatszolgáltatással és tervellenőrzéssel a távhőszolgáltató is hozzájáruljon. Ugyancsak a fogyasztási hely tulajdonosának kötelességévé teszi a törvény 50. §-a a fogyasztói berendezés üzemeltetését és üzemképes állapotban tartását.

Az 51. §-hoz

Ez a § lehetővé teszi, hogy a távhőszolgáltató a fogyasztói berendezések üzemeltetésére, karbantartására és felújítására a fogyasztói berendezések tulajdonosával egyéb jogviszonyt létesítsen.

Az 52. §-hoz

Ez a § a távhőtermelésének és a távhőszolgáltatásnak ár-, díjmegállapítására vonatkozóan a külön törvény - jelenleg a többször módosított 1990. évi LXXXVII. törvény - rendelkezéseit rendeli alkalmazni. A külön törvényben meghatározottakon kívül azonban a legkisebb költségre való ösztönzést, a tartalékkapacitások, a hőtermelő (geotermikus energiát kitermelő) létesítmények bezárásával, elbontásával és a környezetvédelmi kötelezettségekkel kapcsolatos költségeket tekinti olyanoknak, amelyekre az ár-, díjmegállapításkor figyelemmel kell lenni.

A törvény 53. §-a a közcélú villamosműből származó távhő legmagasabb hatósági árával kapcsolatban megköveteli a kapcsolt energiatermelés energetikai és környezetvédelmi hasznának érvényesülését.

-----STARTING---POINT---VEGE---

Az 53. §-hoz

Ez a § hatályba léptető, jogszabály módosító, felhatalmazó és átmeneti rendelkezéseket tartalmaz.