2018. évi XCVI. törvény indokolása

a hazai kis- és középvállalkozások fejlesztéséhez kapcsolódó egyes törvények módosításáról

-----STARTING---POINT---ALTALANOS--- 

A törvény célja a hazai kis- és középvállalkozások (KKV) fejlesztéséhez kapcsolódó egyes törvények módosítása.

A nemzeti szabványosításról szóló törvényben elhelyezett felhatalmazó rendelkezés azt a célt szolgálja, hogy egy szakértői bizottság jöjjön létre, melynek elsődleges feladata a szabványok azon körének meghatározása, amelynek kedvezményes hozzáférhetősége jelentős versenyképesség növelő hatással bír.

A Teljesítésigazolási Szakértői Szerv szakvéleményére alapított per gyorsabb és hatékonyabb jogorvoslati lehetőséget biztosít a felperes számára. A módosítás indoka, hogy az ilyen perekben szélesebb kör jelenhessen meg felperesi pozícióban. KKV-k és magánmegrendelők számára biztosítja a lehetőséget a módosítás.

A módosítás a KKVtv. felülvizsgálata alapján, a KKV-kkal kapcsolatos állami feladatok miniszteri felelősségének az új kormányzati struktúrához illeszkedő meghatározására, a kapcsolódó vállalkozások fogalmának - a mikro-, kis- és középvállalkozások meghatározásáról szóló 2003. május 6-i 2003/361/EK bizottsági ajánlás - módosítására, a KKVtv. és a kis- és középvállalkozások helyzetével, támogatásával összefüggő adatszolgáltatásról szóló 5/2009. (I. 16.) Korm. rendelet közötti összhang megteremtésére és a Vállalkozásfejlesztési Tanács tagjai körének kibővítésére irányul.

-----STARTING---POINT---RESZLETES---

Az 1-5. §-hoz

A Műszaki Szabályozási Bizottság (MSZB) alapvető törvényi szabályait tartalmazza a rendelkezés.

A Magyar Szabványügyi Testület feladatait bővíti ki egy alponttal, ezáltal az alpontok számozása is változik. Az MSZT-nek a törvényben felsorolt feladatai a nemzeti szabványügyi szervezettel szemben támasztható követelményekhez igazodnak. Ide tartozik a nemzeti szabványok kiadása, a nemzeti szabványállomány gondozása, műszaki előírások elkészítése az MSZB útján, a szabványalkalmazás elősegítése a kis-és középvállalkozások működésében.

Felhatalmazó rendelkezés, amely alapján a miniszter rendeletet alkothat, melynek célja az MSZB feladatainak és működési szabályainak meghatározása. A Bizottság létrehozatalára azon kormánypolitikai cél érvényre juttatása végett kerül sor, mely szerint biztosítani szükséges a vállalkozások számára a szabványokhoz való könnyebb, olcsóbb hozzáférést.

Az MSZB feladata a szabványok azon körének meghatározása, amelyek kedvezményes hozzáférhetővé válása jelentősen támogatja az érintett ipari szereplők (elsősorban az építőipari vállalkozások) versenyképességének növekedését.

Ezen túlmenően technikai jellegű kodifikációs pontosítások átvezetése is szükséges.

A 6-10. §-hoz

A kapcsolódó vállalkozások fogalmának módosítására irányul. Célja a mikro-, kis- és középvállalkozások meghatározásáról szóló 2003. május 6-i 2003/361/EK bizottsági ajánlásban meghatározott definícióval való összhang megteremtése.

A Kormány tagjainak feladat- és hatásköréről szóló 94/2018. (V. 22.) Korm. rendelet alapján az innovációért és technológiáért felelős miniszter a Kormány gazdaságfejlesztésért felelős tagja, előkészíti a KKV-kra, fejlődésük támogatására és a beruházások ösztönzésére vonatkozó jogszabályokat, ezért indokolt a KKV-kkal kapcsolatos állami feladatok miniszteri felelősségének az új kormányzati struktúrához illeszkedő meghatározása.

A kis- és középvállalkozások helyzetével, támogatásával összefüggő adatszolgáltatásról szóló 5/2009. (I. 16.) Korm. rendelet tartalmazza a KKVtv. szerinti adatszolgáltatás részletszabályait, így az adatszolgáltatásra vonatkozó határidők törvényi szintű szabályozása nem indokolt.

A törvény kibővíti a Vállalkozásfejlesztési Tanács (a továbbiakban: VfT) tagjainak körét. A módosítás alapján a VfT tagja a Kormány valamennyi tagjának egy-egy képviselője, illetve az eddigi tagokon (ÁFEOSZ-COOP Szövetség, IPOSZ, KISOSZ, OKISZ, MGYOSZ, VOSZ, FIVOSZ, JVSZ, MVA és a Magyarok a Piacon Klub) kívül a VfT tagja a Kisvállalkozásfejlesztési Alapítvány (SEED) ügyvezető igazgatója vagy a helyettesítésére meghatalmazott személy. Ezen módosítás alapján indokolt a 21. § (1) bekezdés szerinti felhatalmazó rendelkezés hatályon kívül helyezése.

A 11. §-hoz

A Teljesítésigazolási Szakértői Szerv szakvéleményére alapított per vonatkozásában a jogszabályszöveg egyértelműsítése vált szükségessé. Egyre szélesebb körben indítanak pert a TSZSZ szakvéleményére alapítva kis- és középvállalkozások, egyéni cégek és magánmegrendelők. A felmerülő problémák hangsúlya azonban eltolódott és nem kizárólag a teljesítésből eredő díjkövetelésre korlátozódik. Ugyanakkor jelenlegi jogszabályszöveg a pertárgy szűk értelmezését teszi lehetővé a bíróságok számára. A jogalkotói cél a TSZSZ törvény 8/A. §-ában jelzett különleges pertípus alkalmazhatósága építmények tervezésével és kivitelezésével kapcsolatos egyes viták rendezése során. A módosítás lehetővé teszi, hogy felperes az érvényesíteni kívánt jog alapjául a Teljesítésigazolási Szakértői Szerv szakvéleményére hivatkozzék a tervezési, kivitelezési szerződés teljesítéséhez kapcsolódóan (ide értve a hibás teljesítést és egyéb eseteket is).

-----STARTING---POINT---VEGE---

A 12-13. §-hoz

Hatályba léptető és az Európai Unió jogának való megfelelést kimondó rendelkezést tartalmaz.