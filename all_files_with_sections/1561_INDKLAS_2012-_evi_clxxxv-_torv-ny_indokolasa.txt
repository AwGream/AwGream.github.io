2012. évi CLXXXV. törvény indokolása

a hulladékról

-----STARTING---POINT---ALTALANOS--- 

1. A hulladékgazdálkodásról szóló 2000. évi XLIII. törvény (a továbbiakban: Hgt.) rendelkezései jórészt megfeleltek a megalkotásuk idején felmerült hulladékgazdálkodási igényeknek, és többségük most is összhangban áll az uniós követelményekkel. Tekintettel azonban arra, hogy az Európai Parlament és a Tanács 2008. november 19-én elfogadta a hulladékokról és egyes irányelvek hatályon kívül helyezéséről szóló 2008/98/EK irányelvet (a továbbiakban: Irányelv), a tagállamoknak 2010. december 12-ig életbe kell léptetniük azokat a nemzeti szabályokat, amelyek biztosítják az Irányelv előírásainak végrehajtását.

Erre, valamint a hazai gyakorlatban tapasztalható rendellenességekre tekintettel elkerülhetetlen jogi, politikai és gazdasági feladattá vált a hulladékgazdálkodással kapcsolatos szabályozás rendszerének - jelenlegi ismeretek és tapasztalatok szerinti - felülvizsgálata, és egy átlátható, hosszútávon kiszámítható rendszer megteremtésének érdekében álló új hulladéktörvény megalkotása.

A törvény fogalmai az Irányelv fogalomrendszerét tükrözik, így a Hgt. által használt fogalomrendszer részben átalakul, részben pedig új fogalmakkal egészül ki. Új fogalomként jelenik meg többek között az elkülönített gyűjtés, a biohulladék, az építési-bontási hulladék, a gyűjtőhely, az újrafeldolgozás, az újrahasználatra előkészítés, valamint a közvetítő és a kereskedő.

A törvény megteremti az Irányelv által kibővített hulladékhierarchia rendszerét, amely előírja, hogy a hulladékgazdálkodási tevékenységek gyakorlása során meghatározott elsőbbségi sorrendet kell biztosítani. Az elsődleges cél mindig a hulladék képződésének megelőzése, azonban ha ez nem megvalósítható, akkor a lehető legtöbb hulladék esetében kell alkalmazni az újrahasználat és az újrafeldolgozás lehetővé tételét annak érdekében, hogy a hulladéklerakókba kevesebb hulladék kerüljön. Környezetvédelmi szempontból a hulladéklerakón való elhelyezés a legrosszabb alternatíva, tekintettel arra, hogy ez hosszútávon környezetvédelmi problémát jelent, másodsorban pedig az erőforrások elvesztéséhez vezet. A hulladékhierarchiát az Irányelv értelmében nem kell merev szabálynak tekinteni, mivel a különböző hulladékkezelési módszereknek különböző környezeti hatásai lehetnek. Az újrafeldolgozást és a hasznosítást előtérbe helyező társadalom felé való elmozdulás ugyanakkor a hierarchiában felfelé történő mozgást jelent; távolodást a hulladéklerakástól és közeledést az újrafeldolgozáshoz.

Fontos új elemként jelenik meg a hulladékgazdálkodási politikában, illetve az új hulladéktörvényben az életciklus-szemlélet bevezetése. Egy erőforrás életciklusában az összes szakaszt figyelembe kell venni. A környezetvédelmi politikának egyértelműen biztosítania kell, hogy a negatív környezeti hatások az erőforrások teljes életciklusa alatt a lehető legkisebbek legyenek. Az életciklus-szemlélet alkalmazásával könnyebben meghatározhatók a prioritások, és a politikát úgy lehet hatékonyabban irányítani, hogy a ráfordításhoz képest a lehető legjobb környezetvédelmi eredmény születhessen.

A törvény rendelkezik a melléktermék hulladéktól történő megkülönböztetésének feltételrendszeréről, egyértelművé téve a termelési folyamatokból származó anyagok és tárgyak termékként történő forgalmazhatóságának vagy hulladékként történő kezelési kötelezettségeinek eseteit.

A törvény rendelkezik a hulladékstátusz megszűnésének eseteiről is, előírva azokat a feltételeket, amelyek teljesülése esetén az anyag vagy tárgy hulladékstátusza megszűnik, és így elhagyhatja a hulladékkört. A fenti célkitűzéseket az is elősegíti, hogy az Irányelv előírásai révén a jogszabály a hulladékképződés megelőzése, valamint a képződő hulladék mennyiségének és veszélyességének csökkentése érdekében 6 évre szóló Nemzeti Megelőzési Program kidolgozását írja elő 2013. december 12-ig.

A törvényben - az Irányelvvel való összhang megteremtése érdekében - pontosításra kerül a kiterjesztett gyártói felelősség elve, amelynek alapján a termék előállítójának már a gyártás során gondoskodnia kell arról, hogy a termék előállításából, annak használata során, valamint a termékből származó hulladék mennyisége és veszélyesanyag-tartalma minél kisebb legyen, a termék minél hosszabb ideig betölthesse használati funkcióját és minél egyszerűbben javítható, hulladékká válása után hasznosítható legyen. Bizonyos termékeknél a belőlük képződő hulladék összegyűjtéséért és kezeléséért is felelősséget kell vállalnia. A törvény megteremti az összhangot a 2011. szeptember 1-én hatályba lépett új környezetvédelmi termékdíj törvénnyel.

Az újdonságnak számító rendelkezések egy része határidőhöz kötött feladatokat tartalmaz. 2015-ig elkülönített hulladékgyűjtési rendszert kell felállítani az üveg-, fém-, műanyag- és papírhulladék esetében. A háztartásokból származó üveg-, fém-, műanyag- és papírhulladék újrahasználatra történő előkészítésének és újrafeldolgozásának mértékét 50%-ra, a nem veszélyes építési-bontási hulladék újrahasználatra történő előkészítését, újrafeldolgozását és egyéb, anyagában történő hasznosítását pedig 70%-ra kell növelni 2020-ig. A települési hulladék részeként lerakásra kerülő biológiailag lebomló szervesanyag-mennyiséget pedig az 1995-ben országos szinten képződött - a települési hulladék részét képező - biológiailag lebomló szervesanyag-mennyiséghez képest 2016. július 1-jéig 35%-ra kell csökkenteni.

2013. január 1-től a hulladékgazdálkodási közszolgáltatás biztosítása állami szervezésbe kerül. A közszolgáltató csak olyan gazdálkodó szervezet lehet, amelyben az állam, illetve a települési önkormányzat a tulajdonosok szavazatának többségével tulajdoni hányada alapján egyedül rendelkezik, és a társaság tulajdonosaként jogosult arra, hogy a vezető tisztségviselők és a felügyelő bizottság tagjai többségét megválassza vagy visszahívja.

A veszélyes hulladék gyűjtésének és kezelésének általános szabályai az Irányelvből átültetésre kerülő új rendelkezésekkel egészülnek ki. Az Irányelv megszünteti a veszélyes hulladékra és a hulladékolajra vonatkozó külön közösségi irányelveket, de megadja a kereteket és a lehetőséget e két terület részletszabályainak nemzeti szabályozására.

A hulladékgazdálkodási hatósági tevékenységre vonatkozó szabályok, továbbá a nyilvántartási és adatszolgáltatási kötelezettségek új rendelkezésekkel egészülnek ki, elősegítve ezzel a hulladék sorsának átláthatóvá tételét, nyomon követhetőségét egészen a képződéstől a kezelésig. A törvény a hulladéklerakók vonatkozásában bevezeti a hulladéklerakási járulék fizetésének kötelezettségét, és szigorúbb szabályokat határoz meg a hulladék jogtalan elhelyezésére, elhagyására vonatkozóan.

A törvény megalkotásával egyidejűleg felülvizsgálatra kerülnek a kapcsolódó végrehajtási rendeletek, hogy a törvénnyel egységes rendszert alkothassanak.

2. A törvény további célja, hogy átültetésre kerüljenek az Irányelv nem közművel összegyűjtött háztartási szennyvízre vonatkozó szabályai, valamint pontosításra kerüljenek a víziközmű társulatokkal kapcsolatos szabályozások.

A hulladékokról szóló 2006/12/EK irányelv szerint a települési folyékony hulladék hulladéknak minősül, azonban az Irányelv szerint a kommunális eredetű települési folyékony hulladék a továbbiakban nem minősül hulladéknak. Elnevezése a továbbiakban: nem közművel összegyűjtött háztartási szennyvíz.

A Hgt.-ből átültetett szabály szerint az ingatlan tulajdonosa, vagyonkezelője, birtokosa vagy használója köteles az ingatlanán keletkező, közüzemi csatornahálózatba vagy a helyben való tisztítás után befogadóba nem vezetett háztartási szennyvizet gyűjteni, továbbá a begyűjtőnek átadni.

A közszolgáltató - az önkormányzati rendeletben előírt módon - folyamatosan köteles gondoskodni a nem közművel összegyűjtött háztartási szennyvíz begyűjtéséről, szállításáról és átadásáról a környezetvédelmi és vízügyi előírások megtartása mellett. A nem közművel összegyűjtött háztartási szennyvíz begyűjtése és szállítása esetén eddig is kötelező volt a közszolgáltatás biztosítása.

Közszolgáltatást az végezhet, aki biztosítani tudja a közszolgáltatás személyi és tárgyi feltételeit, amelyek garantálják a közszolgáltatás tartós, rendszeres és a környezetvédelmi szempontoknak maradéktalanul megfelelő ellátását; a végzendő begyűjtési és szállítási tevékenységet a vízügyi hatóságnak bejelentette; közbeszerzési eljárás vagy - ha a közbeszerzésekről szóló törvény szerint nem szükséges - kijelölés alapján a települési önkormányzattal közszolgáltatási szerződést kötött.

A közszolgáltatás díját az elvégzett közszolgáltatással arányosan kell meghatározni a következőkre figyelemmel: a kezelt háztartási szennyvíz mennyisége és minősége (amelyet legkésőbb az átadási pontban ellenőrizni kell); a közszolgáltatást működtető szolgáltató hatékony működéséhez szükséges folyamatos ráfordítások, különösen a begyűjtés, a szállítás, és az ártalommentes elhelyezéshez szükséges átadás költségei; a közszolgáltatás fejleszthető fenntartásához szükséges költségek, ennek keretében különösen a szolgáltatás megkezdését megelőzően felmerülő, a szolgáltatás ellátásához szükséges beruházások költségei.

A törvény egyértelműen rögzíti, hogy a víziközmű társulatok törvényességi ellenőrzését a területileg illetékes környezetvédelmi és vízügyi igazgatóság látja el. Ha az igazgatóság a víziközmű társulatnál a jogszabályban, az alapszabályában vagy a belső szabályzatában foglaltak megsértését észleli, felhívja a víziközmű társulatot a jogsértés megszüntetésére. Amennyiben a megadott határidőn belül a jogsértést a víziközmű társulat nem szűntette meg, a vízügyi igazgatási szerv tizenöt napon belül kérelmezi a cégbíróságnál a törvényességi felügyeleti eljárás lefolytatását. Tehát szankcionálási jogköre az igazgatóságnak nincs, azt továbbra is a jogi személy bejegyzését végző cégbíróság látja el.

A további jogbizonytalanság megszüntetését célozza az a módosítás, hogy a víziközmű társulatokra a vízgazdálkodásról szóló 1995. évi LVII. törvényben (a továbbiakban: Vgtv.) másképp nem szabályozott ügyekben, valamint eltérő rendelkezés hiányában a gazdasági társaságokról szóló törvény rendelkezéseit kell alkalmazni.

-----STARTING---POINT---RESZLETES---

A Preambulumhoz

A törvény preambuluma az Irányelv által megfogalmazott, valamint a hulladékképződés megelőzése érdekében vállalt célkitűzésekre tekintettel meghatározza a törvény keretét biztosító jogpolitikai célokat, és tartalmazza a szabályozás legfontosabb általános elveit. A törvény nagy hangsúlyt fektet a természeti erőforrásokkal való takarékoskodásra, a környezet hulladékképződéssel és a hulladékgazdálkodási tevékenységek által okozott terhelésének minimalizálására, a képződő hulladék mennyiségének és veszélyességének csökkentésére és káros hatásainak megelőzésére, a képződő hulladék minél nagyobb arányú újrahasználatára, hasznosítására, fogyasztási-termelési körforgásban tartására, valamint a nem hasznosuló, vissza nem forgatható hulladék környezetkímélő ártalmatlanítására.

Az 1. §-hoz

A törvény 1. § (1) bekezdése meghatározza a törvény hatályát, és rendelkezik a hulladékgazdálkodás által elérni kívánt legfontosabb célokról.

A (2) bekezdés szerint a törvény hatálya az ott meghatározott hulladékra akkor terjed ki, ha azokról jogszabály eltérően nem rendelkezik. Ennek oka, hogy az Irányelv a korábbi keretirányelv rendszerét módosította, és bizonyos hulladékokat kivett a hulladékgazdálkodási szabályozás hatálya alól, továbbá arról is rendelkezett, hogy amennyiben az adott hulladékra vonatkozóan más közösségi jogszabály is létezik, akkor az azzal való összhang megteremtése érdekében az Irányelv szabályait háttérszabályként kell alkalmazni.

A törvény az 1. § (3) bekezdésben meghatározott anyagokat - a Hgt. által meghatározottakhoz képest a c)-g) pontokkal kiegészülve - kiveszi a törvény hatálya alól.

A 2. §-hoz

A törvény 2. §-a felsorolja és értelmezi a törvény szempontjából kiemelkedő jelentőségű fogalmakat. Ezeknek a fogalmaknak a felsorolása és meghatározása a hazai jogalkalmazás és az európai közösségi jog harmonizációja szempontjából egyaránt kiemelkedő jelentőségű.

A törvényben használt alapfogalmak az Irányelv fogalomrendszeréhez igazodnak, és kiegészülnek - a hazai sajátosságokból és eltérő szabályozásból fakadóan - a Hgt.-ben használtakhoz képest új fogalmakkal. Erre figyelemmel új fogalomként jelenik meg a törvényben: az anyagában történő hasznosítás, az energetikai hasznosítás, az elkülönített gyűjtés, a biohulladék, az építési-bontási hulladék, a feltöltés, gyűjtőhely, a hulladékgyűjtő pont, a hulladékgyűjtő udvar, a háztartási hulladék, a háztartási hulladékhoz hasonló hulladék, a közvetítő, a kereskedő, a hulladékolaj, a hulladékolaj regenerálása, az újrafeldolgozás, és az újrahasználatra előkészítés.

Az alapfogalmak közül kikerül a törvényből a folyékony hulladék fogalma. A folyékony hulladék kezelésére vonatkozó szabályok a Vgtv.-ben kerülnek szabályozásra.

A 3. §-hoz

A törvényben - az Irányelvvel való összhang megteremtése érdekében - pontosításra kerül a kiterjesztett gyártói felelősség elve, amelynek alapján a termék előállítójának már a gyártás során gondoskodnia kell arról, hogy a termék előállításából, annak használata során, valamint a termékből származó hulladék mennyisége és veszélyesanyag-tartalma minél kisebb legyen, a termék minél hosszabb ideig betölthesse használati funkcióját és minél egyszerűbben javítható, hulladékká válása után hasznosítható legyen. A gyártó továbbá pénzügyi felelősséggel is tartozik a visszavitt termék és a termék használata után visszamaradó hulladék átvételéért, és a további hulladékgazdálkodási tevékenységek elvégzéséért, így különösen a hulladék elszállításáért és a kezelés költségeihez történő hozzájárulásért.

A szennyező fizet, a közelség, valamint az önellátás elvének kivételével valamennyi alapelv kikerül az alapelveket tartalmazó szakaszból. Külön szakaszban történő felsorolásuk azért indokolt, mert tartalmukat vagy a törvényben normaszövege, vagy más jogszabályok, így különösen a környezet védelmének általános szabályairól szóló 1995. évi LIII. törvény már meghatározza. Új alapelvként megjelenik azonban a törvényben az újrahasználat és az újrahasználatra előkészítés, valamint a biológiailag lebomló hulladék hasznosításának elve, továbbá a keresztfinanszírozás tilalma, illetve a költséghatékony hulladékgazdálkodási közszolgáltatás elve.

A 4-6. §-hoz

A törvény 4. §-a tartalmazza azokat az általános környezetvédelmi szempontokat és értékeket, amelyekre minden tevékenység gyakorlása során figyelemmel kell lenni.

A törvény 5. §-a meghatározza azokat a szempontokat, amelyekre a hulladékképződés megelőzése érdekében kell figyelemmel lenni, és amely szempontokat előnyben kell részesíteni.

A törvény 6. §-a elvi éllel határoz meg kötelezettségeket arra vonatkozóan, hogy az egyes hulladékgazdálkodási tevékenységeket hogyan és milyen értékek figyelembe vételével kell gyakorolni. Így a 6. § kimondja, hogy hulladékgazdálkodási tevékenységet az emberi egészség veszélyeztetése és a környezet károsítása nélkül kell végezni, törekedni kell a hulladék újrahasználatra történő előkészítésére, újrafeldolgozására, valamint a nyersanyagoknak hulladékkal történő helyettesítésére.

A 7. §-hoz

A 4-6. §-ban meghatározott általános szempontoknak az Irányelv által bevezetett hulladékhierarchia koncepció ad konkrét alapot, amely az Európai Unió jelenlegi hulladékgazdálkodási politikájának középpontjában áll.

A hulladékhierarchia szerint a megelőzésre és a hulladékgazdálkodásra vonatkozó intézkedések és szabályozás, valamint a hulladékgazdálkodási tevékenységek gyakorlása során meghatározott elsőbbségi sorrendet kell biztosítani. Ez azt jelenti, hogy az ideális eset a hulladék képződésének megelőzése, és ha ez nem lehetséges, akkor a lehető legtöbb hulladék esetében kell alkalmazni az újrahasználatot vagy az újrafeldolgozást úgy, hogy a hulladéklerakókba a lehető legkevesebb hulladék kerüljön. Környezetvédelmi szempontból a hulladéklerakón való elhelyezés a legrosszabb alternatíva, mivel ez az erőforrások elveszését jelenti és később környezetvédelmi felelősségi problémát jelenthet.

A hulladékhierarchia az Irányelv általános szabályai alapján kötelező, eltérési lehetőség csak bizonyos feltételek mellett lehetséges. A hulladékhierarchiát azért sem nem kell merev szabálynak tekinteni, mert a különböző hulladékkezelési módszereknek különböző környezeti hatásai lehetnek. Ezért az Irányelvben lefektetett rendelkezéseknek megfelelően a törvény célja az, hogy a hierarchia úgy kerüljön alkalmazásra, hogy a hulladékképződés megelőzése, valamint a hulladékgazdálkodás során a legjobb általános környezeti eredményt biztosító megoldás érvényesüljön.

A 8. §-hoz

A 8. § meghatározza a melléktermék fogalmát, amelynek megjelenésével lehetővé válik, hogy bizonyos, eddig hulladéknak tekintett anyagok vagy tárgyak kikerüljenek a szoros értelemben vett hulladékgazdálkodási szabályozás hatálya alól, illetve a melléktermék fogalmának elfogadásával új engedélyezési eljárásokon keresztül ne kerüljenek be a hatálya alá.

A 9-10. §-hoz

A törvény e szakaszai rendelkeznek a hulladékstátusz megszűnésének eseteiről, előírva azokat a feltételeket, amelyek teljesülése esetén az anyag vagy tárgy hulladékstátusza megszűnik, és így elhagyhatja a hulladékkört.

A 11. §-hoz

A minősítés lényege, hogy a kezelésre vonatkozó hulladékgazdálkodási engedéllyel vagy hulladékgazdálkodási közszolgáltatási engedéllyel rendelkező gazdálkodó szervezetet, amely a hulladékgazdálkodási tevékenység minősítésének részletes szabályairól szóló miniszteri rendeletben meghatározott hulladékgazdálkodási, környezetvédelmi, közegészségügyi, járványügyi, illetve fogyasztóvédelmi feltételeket teljesíti, az OHÜ kérelemre minősített gazdálkodó szervezetnek ismeri el, és a gazdálkodó szervezetet osztályba sorolja. A minősítés kezdeményezője pert indíthat elutasítás, jogszabálysértés vagy hallgatás esetén. A perre a Fővárosi Törvényszék kizárólagosan illetések. Az OHÜ által kiadott minősítés funkciója, hogy ösztönző rendszerként az új alapokon felépülő hulladékgazdálkodásnak motorja legyen.

A 12. §-hoz

A hulladék gyűjtésére vonatkozó általános rendelkezéseket határozza meg. A hulladék birtokosa a hulladéktól csak a törvényben előírt módon válhat meg, vagyis adhatja át a közszolgáltatónak, a kezelőnek, a szállítónak, vagy gondoskodhat például a biohulladék elkülönített gyűjtéséről, komposztálásról.

A törvény előírja, hogy amennyiben külön jogszabály arra lehetőséget biztosít, a hulladékbirtokost kötelezhetik a hulladék elkülönített gyűjtésére, a hulladék jellegének megfelelő csomagolására és megjelölésére, továbbá arra, hogy az így előkészített hulladékot hulladékkezelőnek vagy a közszolgáltatónak átadja.

A 13-14. §-hoz

A hulladékkereskedelemmel, közvetítéssel és hulladékszállítással kapcsolatos szabályokat határozzák meg.

A törvény általános szabályként írja elő, hogy a hulladék szállítását úgy kell végezni, hogy az a környezetet ne szennyezze. A kereskedőnek, illetve a közvetítőnek tevékenységét be kell jelentenie a környezetvédelmi hatóságnak, és működését csak a nyilvántartásba vételt követően kezdheti meg. A bejelentésnek tartalmaznia kell a telephely címét, a hulladék fajtáját, jellegét. Az a kereskedő, illetve közvetítő, akinek a tevékenységével érintett hulladék a birtokába kerül, valamint a szállító, tevékenységét csak hulladékgazdálkodási engedély birtokában végezheti.

Fontos előírni, hogy az a közvetítő, illetve kereskedő, akinek a hulladék nem kerül birtokába - hanem csak egy harmadik, általa megbízott személynek -, ugyanúgy felel a hulladék átvételéért és hulladékkezelőnek történő átadásáért, mintha a hulladék birtokába került volna.

A hulladék kereskedelmével és közvetítésével kapcsolatban fontos előírni azt is, hogy a közvetítő és a kereskedő az általa átvett hulladékot a hulladékkezelőnek változatlan formában adja át, és azon semmilyen beavatkozást nem végezhet, amely a hulladék összetételének, típusának, fajtájának, jellegének vagy bármilyen tulajdonságának megváltoztatásával jár. Ez a tevékenység ugyanis csak az erre feljogosító hulladékgazdálkodási engedéllyel végezhető. Ki kell szűrni annak lehetőségét, hogy a hulladékkal olyan tevékenységet végezzenek, amely nem engedélyezett. Azt is elő kell írni, hogy a közvetítő és a kereskedő a hulladékgazdálkodási közszolgáltatás körébe tartozó hulladékkal nem rendelkezhet, illetve azzal kapcsolatos szállítási, közvetítői és kereskedelmi tevékenységet nem végezhet. Ezekkel a rendelkezésekkel szükségszerűen ki kellett egészíteni a törvény normaszövegét.

A szállító vonatkozásában szükséges rögzíteni azt, hogy az csak az üzletszerű szállításra vonatkozik, az alkalomszerű szállításra nem.

A 15. §-hoz

A hulladék hasznosítójának az általános környezetvédelmi elvekre és szempontokra, valamint a hulladékhierarchiában foglaltakra tekintettel azt a hasznosítási műveletet kell alkalmaznia, amely a legjobb általános környezeti eredményt biztosítja. A hierarchia alapján a hulladék hasznosítójának biztosítania kell, hogy a hasznosítással előállított termék az elsődleges alapanyagból előállított terméknél ne okozzon nagyobb környezetterhelést. A legjobb általános környezeti eredményt 2013-tól karbon-lábnyom számításon alapuló vizsgálattal kell igazolnia. Hulladékhasznosítási tevékenység a környezetvédelmi hatóság engedélyével végezhető.

A törvény általános jelleggel előírja, hogy törekedni kell a biológiailag lebomló anyagok képződés helyén történő felhasználására, ha a felhasználás feltételei a képződés helyén biztosítottak. A biohulladék felhasználása, illetve kezelése során a magas szintű környezetvédelmi követelményeket teljes mértékben kielégítő kezelési technológiákat kell alkalmazni annak érdekében, hogy a kezelés után a természetes szervesanyag-körforgásba minél nagyobb tisztaságú anyag kerülhessen vissza, valamint a hulladéklerakókon elhelyezésre kerülő települési hulladék biológiailag lebomló tartalma csökkenjen. Hulladékégetés csak akkor engedélyezhető, ha az az elérhető legjobb technikák szerinti energiahatékonysággal valósul meg.

A 16-18. §-hoz

A hasznosításra nem kerülő hulladékot ártalmatlanítani kell. Azt a hulladékot viszont, amelyet hasznosítás érdekében elkülönítetten gyűjtenek, valamint azt a hulladékot vagy annak bármely elemét, amely hasznosítható, ártalmatlanítani tilos.

A hulladék ártalmatlanítójának - a hasznosítóhoz hasonlóan - az általános környezetvédelmi elvekre és szempontokra, valamint a hulladékhierarchiában foglaltakra figyelemmel kell eljárnia. Ezért az ártalmatlanítás során azt az ártalmatlanító műveletet kell alkalmazni, amely a legjobb általános környezeti eredményt biztosítja. Továbbá úgy kell eljárni, hogy a hulladék okozta környezetterhelés csökkenjen, a környezetet veszélyeztető, szennyező, károsító hatásai megszűnjenek, a környezet elemeitől történő elszigeteléssel vagy a hulladék anyagi minőségének megváltoztatásával kizárásra kerüljenek.

Hulladékártalmatlanítás csak a környezetvédelmi hatóság engedélyével végezhető, 2013-tól pedig karbon-lábnyom számításon alapuló vizsgálat alapján.

A 19-21. §-hoz

Hulladéknak az ország területére történő behozatala, kivitele és átszállítása a nemzetközi szerződésekkel, valamint a hulladékszállításról szóló 1013/2006/EK összhangban történhet. Hulladék Magyarország területére csak hasznosításra vagy ártalmatlanításra hozható be, szigorú feltételekkel.

A törvény úgy rendelkezik, hogy a környezetvédelmi hatóság a hulladéknak az ország területére történő behozatalával kapcsolatban kifogást emel, ha a bejelentő - akár természetes, akár jogi személy - büntetőjogi felelősségét környezetkárosítás, természetkárosítás vagy hulladékgazdálkodás rendjének megsértése címén bíróság jogerősen megállapította, hulladékkezelési tevékenység folytatását kizáró foglalkozástól eltiltás hatálya alatt áll, a Kvt. szerinti kármentesítési kötelezettségét nem teljesíti megfelelően.

Előírja, hogy az Irányelv 16. cikk (1) bekezdése alapján Magyarországnak mint tagállamnak arra is lehetősége van, hogy az 1013/2006/EK rendeletben meghatározottakon túlmenően egyéb esetben elutasítsa a hulladék behozatalára, kivitelére vagy átszállítására vonatkozó kérelmet, amennyiben a hulladék szállítása hulladékégető műbe irányul, és megállapítást nyer, hogy ez a Magyarország területén képződött hulladék ártalmatlanítását tenné szükségessé, vagy a hulladékot nem a hulladékgazdálkodási tervekben foglaltakkal egyező módon kellene kezelni, vagy a szállítás a 6. § (1) bekezdésében foglaltakkal nem áll összhangban.

A 22-30. §-hoz

A törvény e szakaszai a termékek gyártójának kötelezettségeit és felelősségét határozzák meg. Miután a gyártó határozza meg a termék és ezzel együtt a képződő hulladék tulajdonságait és befolyásolja a későbbi felhasználás körülményeit, a kiterjesztett gyártói felelősség elve alapján a gyártó felelős a termék és a technológia jellemzőinek a hulladékgazdálkodás követelményei szempontjából történő kedvező megválasztásáért.

Felsorolást tartalmaz a gyártót terhelő kötelező intézkedések köréről, és meghatározza, hogy a gyártónak a termék és a csomagolás megtervezése, kialakítása, valamint a termék fejlesztése során úgy kell eljárnia, hogy azzal elősegítse a hulladékképződés megelőzését, a termék újrahasználatát és környezetkímélő kezelését. Előírja továbbá, hogy azokat az anyagokat kell előnyben részesíteni, amelyek gyártásának és felhasználásának anyag- és energiaigénye alacsonyabb, előállításuk és használatuk kisebb környezeti hatással, kevesebb és kevésbé veszélyes hulladék keletkezésével jár, és kevésbé terheli a környezetet. Az Irányelvben megfogalmazott és a tagállamok által opcionális lehetőségként figyelembe vehető célkitűzéseket a törvény is tartalmazza, és ösztönzi a gyártót a terméktervezésre, a környezeti hatások csökkentésére, valamint az általános környezetvédelmi követelmények teljesítésére.

Kötelezi a gyártót, hogy az általa gyártott termék hulladékgazdálkodási szempontból fontos tulajdonságaival kapcsolatban a termék felhasználóit tájékoztassa, valamint gondoskodjék a termék jelöléséről.

Kötelezi a gyártót, hogy az általa előállított vagy forgalomba hozott használt terméket, csomagolását, illetve az abból származó hulladékot a forgalmazótól, felhasználótól az arra alkalmas visszavételi helyen visszavegye vagy visszaváltsa annak újrahasználata, hasznosítása, illetve ártalmatlanítása érdekében. E tevékenységét a gyártó engedély nélkül végezheti.

Lehetőséget biztosít arra, hogy a forgalmazó a gyártóval kötött megállapodás alapján a terméket betétdíj vagy letéti díj ellenében visszavegye. A gyártó a betét- vagy letéti díjas terméket, annak csomagolását, illetve az abból visszamaradt hulladékot a forgalmazótól visszaveszi, és a betét- vagy letéti díjat számára visszafizeti.

A forgalmazóra vonatkozó kötelezettségeket határozza meg. A forgalmazóval kapcsolatos rendelkezések a törvényben azt a célt szolgálják, hogy - a kiterjesztett gyártói felelősség elve alapján - ne csak a termék gyártóját lehessen kötelezni a hulladékgazdálkodással kapcsolatos szabályok betartására, hanem a termékkel egyéb módon kapcsolatba kerülő más gazdasági szereplőket is. Ennek azért van kiemelkedő jelentősége, mert a betét- és letéti díjak ki- és visszafizetése a termék forgalmazója által történik, másrészt a hulladék egy része is nála képződik.

Biztosítja annak lehetőségét, hogy a gyártók és a forgalmazók a kötelezettségeik ellátása érdekében - meghatározott kivétellel - önálló közvetítő szervezetet hozhatnak létre vagy ilyen közvetítő szervezetet bízhatnak meg azzal, hogy e kötelezettségeiket a gyártóktól és forgalmazóktól díjfizetés ellenében, szerződésben rögzített feltételek mellett átvállalja, és a tevékenységi körébe tartozó hulladék elszállítását, hasznosítását vagy ártalmatlanítását szervezze és közvetítse.

A felhasználóra vonatkozó szabályokat rögzíti, és előírja, hogy törvényben meghatározott esetekben a felhasználó a hulladékká vált terméket a visszavételre kötelezettnek átadja.

A 31-32. §-hoz

Meghatározza a hulladék birtokosának kötelezettségeit, illetve azt, hogy a hulladék birtokosa milyen módon válhat meg a hulladéktól.

A hulladék birtokosa a hasznosításra vagy ártalmatlanításra vonatkozó kötelezettségét hasznosító vagy ártalmatlanító eljárás, berendezés vagy létesítmény alkalmazásával teljesítheti saját maga, de a hulladékkezelőnek, a kereskedőnek, a közvetítőnek, illetve a közszolgáltatónak átadással másra is átruházhatja. Az Irányelvben foglalt rendelkezésekre tekintettel előírja, hogy amennyiben a hulladéktermelő a hulladékot előkezelés céljából hulladékkezelőhöz szállítja, az a hasznosításért és ártalmatlanításért való felelősség alól teljes mértékben nem mentesíti. A hulladékgazdálkodás költségeit - a szennyező fizet elvvel összhangban - a hulladék birtokosának kell megfizetnie.

A 33-37. §-hoz

A hulladékgazdálkodási közszolgáltatásra vonatkozó szabályok meghatározzák a települési önkormányzatok, az ingatlantulajdonos és a közszolgáltatók települési hulladékkal kapcsolatos kötelezettségeit.

Rögzíti, hogy a hulladékgazdálkodási közszolgáltatást a települési önkormányzat szervezi és látja el, 2013-tól az állam gondoskodik ennek megszervezéséről és fenntartásáról. Előírja, hogy a közszolgáltató feladata a környezetvédelmi előírások megtartása mellett a települési hulladék ingatlantulajdonosoktól történő átvétele, települési hulladékkezelő telepre történő elszállítása, valamint a települési hulladék kezelése, a hulladékkezelő létesítmény üzemeltetése.

Felsorolja a közszolgáltatási szerződésnek azokat a tartalmi elemeit, amelyeket önkormányzati rendeletnek kell megállapítania. Önkormányzati rendelet arról is rendelkezhet, hogy az ingatlantulajdonos a települési hulladék egyes összetevőit elkülönítetten gyűjtse, valamint arról, hogy a közszolgáltató vagy az ingatlantulajdonos az ilyen hulladékot meghatározott gyűjtőhelyre vagy hulladékkezelő létesítménybe szállítsa.

A települési önkormányzat a hulladékgazdálkodási közszolgáltatás ellátására a közszolgáltatóval írásbeli szerződést köt. A hulladékgazdálkodási közszolgáltatási szerződést a közszolgáltatóval legfeljebb 10 évre köthető meg. Annak érdekében, hogy a szakszerű feladatellátás biztosított legyen, a hulladékgazdálkodási közszolgáltatás ellátására vonatkozó szerződés megkötésének feltétele, hogy a települési önkormányzat közbeszerzési eljárást folytasson le.

Azokat az eseteket sorolja fel, amikor a települési önkormányzat a közszolgáltatóval kötött szerződést felmondhatja. Felmondás esetén az önkormányzatnak haladéktalanul gondoskodnia kell a közszolgáltatás ellátásának biztosításáról.

A települési önkormányzatok hulladékgazdálkodási feladataik ellátása érdekében együttműködnek egymással, és e feladatok végrehajtása érdekében - a regionalitás elvével összhangban - az önkormányzatok közös létesítményeket és közös gazdálkodó szervezetet hozhatnak létre, vagy már meglévő ilyen szolgáltatásokat igénybe vehetnek.

A 38-40. §-hoz

A törvényben az ingatlantulajdonossal kapcsolatos kötelezettségek előírásával a jogalkotó arra ösztönzi az ingatlan tulajdonosát, hogy ügyeljen arra, hogy más ne rakhasson le hulladékot az ingatlanán, mert ebben az esetben a hulladék elszállítására, illetve az erre feljogosított személynek történő átadására vonatkozó kötelezettségek őt terhelik.

Az ingatlantulajdonosnak a lehető legrövidebb időn belül gondoskodnia kell arról, hogy a tevékenysége során képződött települési hulladékot a közszolgáltatónak átadja. Ez a kötelezettsége a háztartásban képződött vegyes és szelektíven gyűjtött hulladékra terjed ki. Ennek a kötelezettségének azonban úgy is eleget tehet, ha az önkormányzati rendeletben megjelölt hulladékgyűjtő szigetre, illetve hulladékgyűjtő udvarba vagy más hulladékgazdálkodási létesítménybe szállítja. Az ingatlantulajdonos ezt hulladékgazdálkodási engedély, illetve nyilvántartásba vétel nélkül megteheti.

Előírja, hogy a nem természetes személy ingatlantulajdonos, azaz a jogi személy, illetve a jogi személyiséggel nem rendelkező gazdasági társaság a háztartási hulladékhoz hasonló hulladék részét képező vegyes hulladékot, amely az érintett ingatlan területén az elkülönített hulladékgyűjtésből visszamarad, a közszolgáltatónak köteles átadni. A szelektíven gyűjtött hulladékot tehát átadhatja a versenyszektorban érdekelt, hulladékgazdálkodási engedéllyel rendelkező gazdálkodó szervezetnek.

Annak érdekében, hogy a hulladékgyűjtő edényzetbe helyezett hulladékot ne lehessen uratlan dolognak tekinteni, és ezzel a közszolgáltatókat megkárosítani, a törvény kimondja, hogy a hulladékgyűjtő edényzetbe helyezett hulladék a hulladéktermelő tulajdonát képezi addig, amíg az a közszolgáltató birtokába kerül. Azonban, ha a hulladékgyűjtő edényzetet a hulladékgazdálkodási közszolgáltatás biztosítása céljából közterületen helyezték el, és az edényzet elkülönítetten gyűjtött hulladékot tartalmaz, a hulladék közterületre helyezésével a tulajdonjog átszáll a közszolgáltatóra.

A 41-45. §-hoz

A törvény e szakaszai előírják, hogy a hulladékgazdálkodási közszolgáltatás milyen feltételek mellett végezhető.

A közszolgáltató biztosítja a hulladékgazdálkodási közszolgáltatás folyamatos ellátását, a települési hulladékot az ingatlantulajdonostól átveszi, települési hulladékkezelő létesítménybe szállítja, a települési hulladékot kezeli, valamint a települési hulladékkezelő létesítményt üzemelteti, valamint évente 1 alkalommal gondoskodik a lomtalanítás biztosításáról. Hulladékgazdálkodási közszolgáltatást csak olyan gazdálkodó szervezet végezhet, amely hulladékgazdálkodási közszolgáltatási engedéllyel rendelkezik.

A 46-52. §-hoz

A törvény e rendelkezései szabályozzák a hulladékkezelési közszolgáltatásért járó díj megállapításának kereteit. Ezek szerint a hulladékgazdálkodási közszolgáltatási díjat a vegyes települési hulladék mennyiségével arányosan kell meghatározni, legalább egyéves díjfizetési időszakra, egységnyi díjtételek szerint.

A törvény a települési hulladékkezelési közszolgáltatási díj megállapításának részletes szakmai szabályairól szóló 64/2008. (III. 28.) Korm. rendeletből egyes szabályokat törvényi szintre emel. Ezek a szabályok meghatározzák, hogy a közszolgáltatási díj alapjaként milyen tényezőket kell figyelembe venni, továbbá előírják, hogy a közszolgáltatási díj egytényezős vagy kéttényezős díjként állapítható meg, valamint, hogy a közszolgáltatót díjkalkuláció készítésének kötelezettsége terheli. A díjszámítás módját 2013-tól a törvény vonatkozó módosító rendelkezései szerint az állam határozza meg, amelyről kormányrendelet fog rendelkezni. A hulladékgazdálkodási közszolgáltatási díjat a Magyar Energia Hivatal javaslatának figyelembevételével a miniszter rendeletben állapítja meg.

Az üdülőként nyilvántartott, valamint az időlegesen használt ingatlannal rendelkező tulajdonosok esetében a hulladékgazdálkodási közszolgáltatás díját az állandó lakóingatlan tulajdonosára meghatározott díjjal arányosan kell megállapítani, de nem lehet kevesebb az éves díj 50%-ánál.

A törvény szerint a hulladékgazdálkodási közszolgáltatás igénybevételéért az ingatlantulajdonost terhelő díjhátralék és az azzal összefüggésben megállapított késedelmi kamat, valamint a behajtás egyéb költségei adók módjára behajtandó köztartozásnak minősülnek. Annak érdekében ugyanis, hogy a hulladékkezelési közszolgáltatás teljesítése folyamatosan biztosított legyen, szükséges, hogy a közszolgáltatást működtető szervezet költségeinek fedezete mindenkor biztosítva legyen. A díjhátralék behajtása érdekében 2013-tól már nem a jegyző, hanem a Nemzeti Adó- és Vámhatóság jár el.

Az 53. §-hoz

Annak érdekében, hogy a közszolgáltatással kapcsolatos lakossági bejelentések intézése, panaszainak kivizsgálása, orvoslása és a közszolgáltatással kapcsolatos általános tájékoztatásnyújtás biztosítva legyen, a hulladékról szóló törvényben célszerű kötelezővé tenni azt, hogy a közszolgáltató a székhelyén ügyfélszolgálatot működtessen. Ez a fogyasztóvédelemről szóló törvény előírásai alapján a jelenlegi rendszerben is kötelező, speciális szabályok megalkotására azonban szükség van. Ennek megfelelően a közszolgáltatás színvonalának emeléséhez hozzájárulhat az, ha a hulladékról szóló törvény azt is előírja, hogy az alkalmazott hulladékgazdálkodási közszolgáltatási díjakat, a hulladékgazdálkodási közszolgáltatással érintett területre vonatkozó adatokat, a közszolgáltatói hulladékgazdálkodási tervet, a házhoz menő jellegű lomtalanítással kapcsolatos adatokat (pl. útvonalat, a hulladék elszállításának időpontját stb.), a minősítés szerinti osztályt, a közszolgáltató alvállalkozójára vonatkozó közérdekű adatokat, illetve tájékoztatást a közszolgáltatónak az ügyfélszolgálaton, valamint internetes honlapján mindenki számára ingyenesen hozzáférhetővé kell tennie.

Az 54. §-hoz

A termelési hulladékkal kapcsolatos általános szabályokat határozza meg.

Az 55-59. §-hoz

A veszélyes hulladékra vonatkozó általános szabályok a törvényben külön fejezetben kapnak helyet. A törvény e rendelkezéseinek célja, hogy megteremtse az Irányelv előírásaival való összhangot, és azokat a helyi viszonyokra megfelelően alkalmazza.

Meghatározza, hogy a hulladék mely esetekben minősül veszélyes hulladéknak. A veszélyes hulladék típusait a hulladékjegyzék tartalmazza. Kimondja, hogy a hulladék abban az esetben is veszélyesnek minősül, ha az e törvény vonatkozó mellékletében meghatározott veszélyes tulajdonságokkal rendelkezik. A törvény arról is rendelkezik, hogy Magyarország mint tagállam valamely veszélyes hulladéknak ismert hulladékot nem veszélyes hulladéknak minősítsen, amennyiben megállapítja, hogy nem rendelkezik a törvény vonatkozó mellékletében meghatározott veszélyes tulajdonságok egyikével sem. Ebben az esetben Magyarországnak mint tagállamnak tájékoztatnia kell a Bizottságot.

Az Irányelvben foglaltakra tekintettel új rendelkezésként kerülnek szabályozásra a veszélyes hulladék hígításával és keverésével kapcsolatos, továbbá a csomagolásra és a címkézésre vonatkozó szabályok, valamint a háztartásban képződő veszélyes hulladékra vonatkozó rendelkezések.

A 60. §-hoz

A veszélyes hulladékra vonatkozó fejezetbe tartoznak a hulladékolaj gyűjtésével és kezelésével kapcsolatos szabályok. E rendelkezések előírják, hogy a hulladékolajat elkülönítetten kell gyűjteni, amennyire az technikai, környezetvédelmi és gazdasági szempontból megvalósítható. A hulladékolaj hasznosítására a hierarchiára vonatkozó szabályokat kell megfelelően alkalmazni, így mindig a legjobb általános környezeti eredményt biztosító megoldást kell választani.

Tilos a környezetvédelmi hatósági engedélye nélkül a hulladékolaj keverése más tulajdonsággal rendelkező olajjal, valamint egyéb hulladékkal és anyaggal, ha az a hulladékolaj kezelésének akadályozásával jár.

A 61. §-hoz

A hulladék jogtalan elhelyezésével, elhagyásával, valamint a közterület tisztán tartásával kapcsolatos szabályok önálló fejezetbe kerültek. Az elhagyott, illetve jogszerűtlenül elhelyezett hulladékra vonatkozó szabályok a Hgt. rendelkezéseihez képest jelentős tartalmi változást nem jelentenek, így az ingatlanon elhagyott hulladék kezelésének kötelezettsége továbbra is a hulladék tulajdonosát, ha annak személye nem állapítható meg, akkor ellenkező bizonyításig az ingatlan tulajdonosát terheli.

Működési területén belül a közterületen elhagyott hulladék elszállításáról és hasznosításáról, továbbá annak ártalmatlanításáról a települési önkormányzat gondoskodik. Ha erről a kötelezettségéről önként nem gondoskodik, akkor a környezetvédelmi hatóság az elhagyott hulladék elszállítására és ártalmatlanítására kötelezi.

A 62. §-hoz

A hulladékgazdálkodási tevékenységekhez kapcsolódó általános kötelezettségeket írja elő.

E szerint hulladékgazdálkodási tevékenységet - törvényben, kormányrendeletben vagy miniszteri rendeletben meghatározott kivétellel - a környezetvédelmi hatóság által kiadott hulladékgazdálkodási engedély vagy nyilvántartásba vétel alapján lehet végezni. Meghatározza, hogy milyen adatokat kell tartalmaznia a hulladékgazdálkodási engedélynek, valamint azt, hogy mit kell tartalmaznia a nyilvántartásnak.

Hulladékkezelés csak a környezetvédelmi hatóság engedélyével végezhető és a kezelőnek a szabályok betartására vonatkozó felelőssége mindaddig fennáll - a hulladékbirtokosra vonatkozó általános szabályokkal összhangban -, amíg a hulladék birtokában van.

A 63-64. §-hoz

A hulladékgazdálkodási tevékenységekhez kapcsolódó általános kötelezettségnek tekinthető a hulladék besorolása is, továbbá a melléktermék előállításával, illetve képződésével kapcsolatos tájékoztatási kötelezettség.

A törvény e szakasza tartalmazza a hulladék besorolására vonatkozó szabályokat, illetve azt, hogy a hulladékot hogyan kell besorolni. A besorolásra vonatkozó részletszabályokat, vagyis az egyes hulladéktípusokra vonatkozó kategóriák megnevezését és kódszámát, a veszélyes hulladékokat, valamint a veszélyes anyagok koncentrációjának határértékeit a hulladékok jegyzékéről szóló 16/2001. (VII. 18.) KöM rendelet tartalmazza.

A hulladék besorolását főszabály szerint a hulladék termelője, vagy ha az nem állapítható meg, akkor a hulladék birtokosa végzi el a hulladékjegyzékben foglaltak szerint. Egyéb esetben a környezetvédelmi hatóság végzi el a besorolást, amit határozatban állapít meg.

Rendelkezik, hogy a hulladékkal kapcsolatos nyilvántartási és adatszolgáltatási kötelezettségekről szóló kormányrendeletben meghatározott gazdálkodó szervezet mellékterméket állít elő vagy tevékenysége során melléktermék képződik, és az előállított vagy képződött anyagot, tárgyat melléktermékként használja fel, tárolja vagy forgalmazza, a gazdálkodó szervezet a melléktermék 8. § szerinti feltételeknek való megfeleléséről a melléktermék képződését vagy előállítását követő 30 napon belül tájékoztatja a környezetvédelmi hatóságot.

A környezetvédelmi hatóság a melléktermék megfelelőségének és biztonságának ellenőrzéséért, illetve a melléktermék piacának felügyeletéért felelős hatóságtól a gazdálkodó szervezet által felhasznált, tárolt vagy forgalmazott melléktermék felhasználhatóságának igazolására nyilatkozatot kérhet, a melléktermék előállítójától pedig indokolt esetben egy besorolást megalapozó dokumentációt.

E szakasz a hatékony ellenőrzést szolgálja. Ugyanis szükséges annak megakadályozása, hogy a hatóság szem elől tévessze a hulladék útját, vagy a melléktermék előállítója a hulladékot melléktermékként, a kötelező engedélyezési eljárást megkerülve kereskedelmi forgalomba hozza.

A 65-67. §-hoz

A nyilvántartási és adatszolgáltatási kötelezettségeket tartalmazó szakaszok előírják, hogy a hulladék birtokosának, szállítójának, kereskedőjének, közvetítőjének és kezelőjének nyilvántartási és adatszolgáltatási kötelezettséget kell teljesítenie.

E szerint a kötelezett hulladéktípusok szerinti nyilvántartást vezet a tevékenysége során képződő, továbbá a más birtokostól átvett vagy másnak átadott vagy közvetített hulladék mennyiségéről és összetételéről, továbbá a hulladék átadójáról vagy átvevőjéről, valamint az előállított melléktermékről. A kötelezett továbbá hulladékgazdálkodási tevékenységéről nyilvántartást, a létesítmények működéséről pedig üzemnaplót vezet. Az Irányelvben foglalt rendelkezésekre tekintettel a nyilvántartást a kötelezettnek legalább 5 évig - veszélyes hulladék esetén 10 évig - kell megőriznie.

A 68-69. §-hoz

A hulladéklerakó üzemeltetője a lerakóban elhelyezett hulladék mennyisége és fajtája alapján a hulladék lerakótól történő eltérítése, valamint az e törvényben meghatározott hasznosítási arányok teljesítése érdekében hulladéklerakási járulékot fizet.

A hulladéklerakó üzemeltetője a lerakóban elhelyezett hulladékról nyilvántartást vezet. Meghatározza, hogy a hulladéklerakási járulékból befolyt pénzt a környezetvédelemért felelős miniszter mire fordíthatja.

A meg nem fizetett hulladéklerakási járulék adók módjára behajtandó köztartozás.

Nem kell hulladéklerakási járulékot fizetni a környezetvédelmi hatóság által engedélyezett rekultiváció vagy kármentesítés során, ha a rekultivációval vagy kármentesítéssel érintett lerakóból hulladékot helyeznek át egy másik lerakóba.

A 70-72. §-hoz

A céltartalék képzéssel, valamint a biztosításkötéssel kapcsolatos kötelezettségekről rendelkeznek.

Lehetővé teszi, hogy a hulladékkezelő létesítmény bezárásakor vagy a létesítményben végzett tevékenység felhagyásakor a létesítmény üzemeltetése során képzett céltartalékból a létesítmény rekultivációjához és utógondozásához, valamint a hulladék kezeléséhez szükséges jövőbeni költségeket mindenkor fedezni lehessen.

A törvény biztosítás kötésére kötelezi azt, akinek a tevékenysége során a hulladékkal kapcsolatos nyilvántartási és adatszolgáltatási kötelezettségekről szóló kormányrendeletben meghatározott mennyiségű veszélyes hulladék képződik, valamint azt, aki veszélyes hulladékot szállít.

A 73-78. §-hoz

A törvény e szakaszai a hulladékgazdálkodás szervezési kérdéseiről és stratégiai célkitűzéseiről, valamint az alapvető hulladékgazdálkodási elvek érvényesítésének lehetőségeiről rendelkeznek, és meghatározzák az országos és a területi hulladékgazdálkodási terv készítésére, elfogadására és végrehajtására vonatkozó követelményeket. A törvény meghatározza a hulladékgazdálkodási terv tartalmának alapvető szabályait, illetve előírja, hogy milyen időközönként kell az egyes terveket elkészíteni.

Az országos és a területi tervek kialakítása az átfogó és egységes hulladékgazdálkodási politika végrehajtásának az alapja, egyben biztosítja az Irányelv által előírt kötelezettségek teljesítését is. Ezek a rendelkezések biztosítják azt, hogy országos szinten átláthatóvá és tervezhetővé váljanak a hulladék feldolgozó háttéripar szükséges kapacitásai.

A törvény kétszintű tervkészítést ír elő: az országos tervet - amely a Nemzeti Környezetvédelmi Programhoz kapcsolódik, és amelynek elfogadása az Országgyűlés feladata -, és a területi tervet - amelyet az Országos Hulladékgazdálkodási Ügynökség (a továbbiakban: OHÜ) a felügyelőségekkel együttműködve készít el.

Az OHÜ a felügyelőségekkel együttműködve a hulladékgazdálkodási tervek részletes tartalmi követelményeiről szóló jogszabályban megjelölt területre területi hulladékgazdálkodási tervet készít a területen működő helyi önkormányzatok, érdekképviseleti és környezetvédelmi társadalmi szervezetek, továbbá a területen illetékességgel rendelkező hatóságok bevonásával.

A tervezési területen működő gazdálkodó szervezetek érdekképviseleti szervezeteik útján vehetnek részt a terv előkészítésében. A területi hulladékgazdálkodási tervben foglaltak végrehajtásáról a felügyelőségek háromévente beszámolót készítenek, és azt megküldik az OHÜ-nek. A beszámolókat a Főfelügyelőség összesíti, és megküldi az OHÜ-nek.

A törvény e rendelkezései meghatározzák a hulladékgazdálkodási tervekre vonatkozó közös szabályokat. A törvény előírja, hogy a hulladékgazdálkodási terveket 6 évre kell kidolgozni. Az érintett nyilvánosság és a hatóságok a tervek kidolgozásában az egyes tervek, illetve programok környezeti vizsgálatáról szóló jogszabály szerint vesznek részt. A hulladékgazdálkodási tervekben meghatározottakat a terület- és településrendezési tervek jóváhagyása és az önkormányzati és a hatósági döntések meghozatala során érvényesíteni kell.

Az OHT-t és a területi hulladékgazdálkodási terveket a környezetvédelemért felelős miniszter hatévenként az általa vezetett minisztérium honlapján közzéteszi, és elérhetőségét folyamatosan biztosítja.

Annak érdekében, hogy könnyebben nyomon lehessen követni azt, hogy a közszolgáltató ténylegesen teljesíteni tudja-e a minősítése szerinti osztálynak megfelelő kritériumokat, megítélésem szerint a közszolgáltatókat arra kell kötelezni, hogy közszolgáltatókként ún. közszolgáltatói hulladékgazdálkodási tervet készítsenek. A minősítésnek akár feltételéül is elő lehetne írni azt, hogy a közszolgáltató készítsen közszolgáltatói hulladékgazdálkodási tervet.

Fontos az is, hogy a lakosság előtt is ismert legyen az, hogy egy közszolgáltatónak a jövő és a lakosságnak nyújtott szolgáltatások vonatkozásában milyen konkrét vállalásai vannak.

Rendeleti szinten akár azt is elő lehetne írni, hogy a minősítés szerinti osztályt a kezelő, illetve a közszolgáltató a honlapján jól látható és közérthető módon tüntesse fel, hogy a lakos mind a minősítést, mind pedig a közszolgáltatói hulladékgazdálkodási tervben foglalt célokat össze tudja vetni az általa tapasztalt gyakorlati problémákkal, és így a települési hulladékgazdálkodási célok megvalósulását nyomon tudja követni. Ez fogyasztóvédelmi és nemzetgazdasági szempontból is előnyös lenne, ugyanakkor ösztönözhetné a lakosságot arra, hogy maga is aktív részese legyen a helyi hulladékgazdálkodásnak.

A 79-83. §-hoz

E szakaszok a hatósági engedélyezésre és ellenőrzésre vonatkozó szabályokat tartalmazzák.

Hulladékgazdálkodási engedély főszabály szerint 5 évre adható. A környezetvédelmi hatóság az engedélyt módosíthatja vagy visszavonhatja.

A kötelezett kötelezettségeinek teljesítéséről a környezetvédelmi hatóság tájékoztató adatot, összefoglalót, valamint jelentést kérhet. A hatósági engedélyezési eljárásokban az ügyintézési határidő 2 hónap, nyilvántartásba vételnél 1 hónap.

Amennyiben szükséges vagy a hulladékgazdálkodással kapcsolatos súlyos kötelezettségszegés alapos gyanúja áll fenn, a hatóság haladéktalanul és előzetes bejelentés nélkül helyszíni ellenőrzést tart.

A 84-86. §-hoz

E rendelkezések a hulladékgazdálkodással kapcsolatos szabályok megsértésének jogkövetkezményeit írják elő.

A hatóság az ügyfelet kötelezheti meghatározott magatartás tanúsítására, egyéb esetben korlátozhatja, felfüggesztheti vagy megtilthatja az engedélyéhez kötött tevékenység engedélytől eltérő vagy engedély nélküli folytatását, a környezetet károsító vagy súlyosan veszélyeztető hulladékgazdálkodási tevékenységet.

A törvény biztosítani kívánja annak lehetőségét, hogy a más ingatlanán vagy közterületen elhagyott vagy jogszerűtlenül elhelyezett hulladék elhagyásához vagy lerakásához használt eszközt, a hulladék szállítására használt járművet, valamint bármely dolgot, amelyre a hatóság előtti eljárásban, mint bizonyítási eszközre szükség lehet, a helyszínen lefoglalhassa.

A hatékony jogérvényesítés másik eszközét jelenti a hulladékgazdálkodás szabályainak megsértése esetén alkalmazható hulladékgazdálkodási bírság intézménye. A hulladékgazdálkodási bírságra vonatkozó szabályokat is tartalmazza.

A hulladékgazdálkodási bírságot az e törvény végrehajtására kiadott rendelet alapján a jogsértés szerint határozott összegben, vagy alapbírság és változók szorzataként megállapított bírságként kell kiszabni. Ha a jogsértés a tevékenység vagy mulasztás súlyára, az elkövetés vagy kötelezettségszegés következményeire tekintettel annyira csekély, hogy büntetés vagy intézkedés alkalmazása szükségtelen, a bírság kiszabása mellőzhető. A hulladékgazdálkodási bírság, illetve alapbírság mértéke - a környezetveszélyeztetést vagy környezetkárosítást okozó jogsértés kivételével csökkenthető, ha az elkövető a következményeket felszámolta, és a jogellenes állapotot megszüntette a bírságot megállapító határozat kiadásáig.

A hulladékgazdálkodási bírság azonban nem mentesíti a jogszabálysértőt a büntetőjogi, a szabálysértési, továbbá a kártérítési felelősség, valamint a tevékenység korlátozására, felfüggesztésére, tiltására vagy a megfelelő védekezés kialakítására, a természetes vagy eredeti környezeti állapot helyreállítására vonatkozó kötelezettség teljesítése alól.

-----STARTING---POINT---VEGE---

A 87. §-hoz

Az Európai Bizottság felé történő jelentéstételi kötelezettség részleteit tartalmazza.

A 88. §-hoz

A törvény a záró rendelkezések között állapítja meg azokat a szabályokat, amelyek felhatalmazzák a Kormányt és az ágazati irányításért felelős minisztereket, hogy a törvényből fakadó és ahhoz kapcsolódó további feladatok teljesítése érdekében a szükséges részletes jogszabályokat rendelettel meghatározzák.

A 89. §-hoz

A törvény e szakaszai a hatálybalépésről rendelkeznek. Azok a szabályok, amelyek a hulladékgazdálkodási közszolgáltatás biztosítását az állam feladatává teszik, 2013. január 1-én lépnek hatályba. Az elkülönített gyűjtéssel, illetve az elkülönített gyűjtési rendszer kialakításával kapcsolatos szabályok az Irányelvben foglalt rendelkezésekre tekintettel 2015. január 1-jén lépnek hatályba.

A 90-91. §-hoz

A törvény az átmeneti rendelkezések között határozza meg azt, hogy a törvény hatályba lépésekor érvényes begyűjtési engedélyek érvényességük lejártáig, de legkésőbb e törvény hatályba lépését követő 2 évig érvényesek, azt követően hatályukat veszítik.

A törvény előírja, hogy a törvény hatályba lépésekor működő közszolgáltató a hulladékgazdálkodási közszolgáltatási engedélyt e törvény hatályba lépését követő 6 hónapon belül beszerzi. Ha a törvény hatályba lépésekor működő közszolgáltató hulladékgazdálkodási közszolgáltatási engedéllyel a határidőn belül nem rendelkezik, a települési önkormányzat a határidőt követő 30 napon belül a hulladékgazdálkodási közszolgáltatási szerződést 6 hónapos határidővel felmondja. A települési önkormányzat e kötelezettségét a fővárosi és megyei kormányhivatal törvényességi felügyeleti eljárás keretében vizsgálja.

Tekintettel arra, hogy a begyűjtési engedélyek a törvény hatályba lépését követően még 2 évig hatályosak lesznek, szükséges, hogy a törvény azt is írja elő, hogy ezeket az engedélyeket milyen tartalommal lehet majd a jogosultaknak használniuk, miután a begyűjtés, mint fogalom már nem lesz.

A törvény hatályba lépésének idején már működő, és mellékterméket előállító gazdálkodó szervezetekre vonatkozóan is állapítsa meg azokat a szabályokat, amelyek a környezetvédelmi hatóság tájékoztatásának kötelezettségére vonatkoznak.

Az átmeneti rendelkezésekkel biztosítani kell azt, hogy az új rendszerre történő átállás mind 2013-ban, mind pedig 2014-ben rugalmas legyen. Ehhez elengedhetetlen, hogy az átmenetet szabályozó rendelkezések közérthetők legyenek. Biztosítani kell azt, hogy minden közszolgáltatást végző gazdálkodó szervezet időben be tudja szerezni a működéshez szükséges engedélyt, minősítést, továbbá az új közszolgáltatók létre tudjanak jönni, és év végéig meg tudják kötni a települési önkormányzattal a hulladékgazdálkodási közszolgáltatási szerződést

A 92. §-hoz

A törvény a 2015-ig felállítandó szelektív hulladékgyűjtési rendszer kialakításának érdekében meghatározza a hasznosítási arányokra vonatkozó kötelezettségeket. Ezek szerint 2020-ig a háztartási papír, fém, műanyag és üveg hulladék estében az újrahasználatra való előkészítést és az újrafeldolgozást 50%-ra, míg a nem veszélyes építési és bontási hulladék esetében az újrahasználatra való előkészítést, az újrafeldolgozást és az anyagában történő egyéb hasznosítást országos szinten legalább 70%-ra kell növelni.

A 93. §-hoz

Azokat az Európai Unió által kibocsátott jogi aktusokat sorolja fel, amelyekkel a törvényben foglalt rendelkezéseknek összhangban kell állniuk.

A 94-95. §-hoz

Azok a szabályok, amelyek a hulladékgazdálkodási közszolgáltatás biztosítását az állam feladatává teszik, 2013. január 1-én lépnek hatályba. Ezek szerint az állam 2013-tól a hulladékgazdálkodási közszolgáltatással kapcsolatos kötelezettségeit a nevében eljáró OHÜ útján látja el. Ennek megfelelően 2013-tól közszolgáltató hulladékgazdálkodási közszolgáltatáson kívül egyéb engedély-köteles, illetve nyilvántartásba vételhez kötött hulladékgazdálkodási tevékenységet nem végezhet.

A 96. §-hoz

A hulladékgazdálkodási szabályozások körében a nem közművel összegyűjtött háztartási szennyvíz gyűjtésére és szállítására az önkormányzatok továbbra is közszolgáltatást kötelesek szervezni. A hulladékokról és egyes irányelvek hatályon kívül helyezéséről szóló 2008/98/EK irányelv szerint ezt a hulladékos szabályozást át kell venni a vízügyi igazgatásba, ennek kapcsán azonban nem változtatunk a közszolgáltatás megszervezésének kötelezettségén.

A 97. §-hoz

A rendelkezésével biztosítható, hogy a víziközmű társaságok alapszabályában csak a törvényi felhatalmazású tevékenység szerepeljen, és attól a működésük ideje alatt se térhessenek el. A pontosítás célja a víziközmű társulatra vonatkozó szabályozás egyértelműsítése, a jogértelmezés elősegítése.

A 98. §-hoz

A törvény a víziközmű társulat felügyeletét két részre bontja. A cégjogi, társasági szempontú működéssel kapcsolatos törvényességi felügyeletet jelenleg is a hatályos a cégnyilvánosságról, a bírósági cégeljárásról és a végelszámolásról szóló 2006. évi V. törvény alapján a cégbíróság látja el. A víziközmű társulat feletti törvényességi ellenőrzését a szakszerűségi, valamint a közfeladat ellátásának állami ellenőrzését - ideértve a közfeladatok ellátásával kapcsolatos, a szakmai követelményeknek megfelelő megalakulás és működés ellenőrzését is - foglalja magában, melyet a vízügyi igazgatási szerv lát el továbbra is.

A 99-101. §-hoz

A pontosítás célja a víziközmű társulatra vonatkozó szabályozás egyértelműsítése, a jogértelmezés elősegítése. A víziközmű társulat megszűnési esetei kibővülnek a hivatalból történő törlés elrendelésével, annak érdekében, hogy a jogkövető magatartás kikényszeríthetővé váljon.

A 102. §-hoz

A hulladékgazdálkodási szabályozások körében a nem közművel összegyűjtött háztartási szennyvíz gyűjtésére és szállítására az önkormányzatok továbbra is közszolgáltatást kötelesek szervezni. A hulladékokról és egyes irányelvek hatályon kívül helyezéséről szóló 2008/98/EK irányelv szerint ezt a hulladékos szabályozást a vízügyi jogágnak kell átvenni, ennek kapcsán a közszolgáltatás megszervezésének kötelezettségén nem változtatunk.

A közszolgáltatás a háztartási szennyvíz begyűjtésére, szállítására és az ártalommentes elhelyezés érdekében történő átadására terjed ki.

A közszolgáltatás igénybe vételéért díjat kell fizetni. A Hgt. eddigi rendelkezéseit veszi át a Vgtv. azzal a különbséggel, hogy a díjhátralék adók módjára történő behajtását a Vgtv. elrendeli, de annak részletszabályait külön kormányrendelet fogja tartalmazni.

A Vgtv. előírja a közszolgáltató folyamatos rendelkezésre állási kötelezettségét, illetve a közszolgáltatási tevékenység végzésének feltételeit, amelyek között az engedélyezés helyett bejelentési kötelezettség terheli a szolgáltatót. A szolgáltatási tevékenység megkezdésének és folytatásának általános szabályairól szóló 2009. évi LXXVI. törvény meghatározza a bejelentés, és az annak alapján vezetett nyilvántartás egyes tartalmi elemeit azzal, hogy a törvényben meghatározottakon kívül külön jogszabály előírhat további kötelező tartalmi elemeket. A végrehajtó kormányrendelet fogja tartalmazni a bejelentés és nyilvántartás további elemeit, valamint az határozza meg a felügyeletet ellátó hatóságot (a begyűjtés helye szerint illetékes vízügyi hatóság fogja ellátni a feladatot). Az engedélyezési eljárás mellőzése azért is előnyös, mert a Hgt. szabályozásában kialakult nem egységes jogalkalmazó gyakorlat - a települési folyékony hulladék begyűjtésére, szállítására, illetve ártalmatlanítására hulladékgazdálkodási vagy vízjogi engedély kiadására került sor -a bejelentési eljárással megszűnik.

További, a Hgt.-ből átvett előírások vonatkoznak a közszolgáltatási szerződésre, az önkormányzatok részére a költségvetési törvényben biztosított, feladathoz kötött támogatásra, az ingatlantulajdonosnak, vagy az önkormányzatnak vagy a közszolgáltatónak az ártalommentes elhelyezéssel összefüggő kötelezettségeinek nem, vagy nem megfelelő teljesítése esetében közszolgáltatási bírság kivetésére. A Hgt. szabályozásában a hulladékgazdálkodási bírság szabályai vonatkoztak a települési folyékony hulladékra is, azonban a szabályozás nem működött jól, mivel tonnában került kiszámításra a bírság alapja. A szankcionálás alapszabályai a Hgt.-hez hasonlóan a Vgtv.-ben kerültek elhelyezésre, a részletszabályok a végrehajtási kormányrendeletben lesznek szabályozva.

A 103. §-hoz

A felhatalmazást biztosít a végrehajtási kormányrendelet megalkotásához.

A 104. §-hoz

Pontosítást, egyértelműsítést tartalmaz.

A 105. §-hoz

A rendelkezés a „begyűjtés” fogalmával egészül ki, valamint a korábban hulladéknak tekintett „települési folyékony hulladék” definícióját váltja ki a „nem közművel összegyűjtött háztartási szennyvíz” új meghatározásával.

A 106-107. §-hoz

A pontosításokat, szövegcserés módosító rendelkezéseket tartalmaz.

A 108. §-hoz

Hatályon kívül helyező rendelkezés.