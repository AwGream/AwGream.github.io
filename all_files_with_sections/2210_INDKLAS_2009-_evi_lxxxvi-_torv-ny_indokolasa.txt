2009. évi LXXXVI. törvény indokolása

a hitelintézetekről és a pénzügyi vállalkozásokról szóló 1996. évi CXII. törvény pénzforgalmi intézményekkel és pénzforgalmi szolgáltatással összefüggő módosításáról

-----STARTING---POINT---ALTALANOS--- 

A belső piaci pénzforgalmi szolgáltatásról szóló 2007/64/EK irányelv egyrészt egységesítette, újraszabályozta a pénzforgalmi szolgáltatás nyújtását, másrészt megteremtette annak lehetőségét, hogy egy új pénzforgalmi szolgáltató, a pénzforgalmi intézmény is megjelenhessen az egységes piacon.

A törvény ezen új pénzforgalmi szolgáltató státusz szabályait a hitelintézetekről és a pénzügyi vállalkozásokról szóló 1996. évi CXII. törvénybe (a továbbiakban: hitelintézeti törvény) helyezi el. A szabályok megalkotása során figyelemmel van arra, hogy megkönnyítse a piacra lépést azzal, hogy a fizetési szolgáltatások döntően bizalmi elven alapulnak, így bizonyos fokú szervezeti, személyi, és prudenciális követelmények is szükségesek. E mellett a pénzforgalmi rendszer stabilitását, megbízhatóságát is fenn kell tartani.

-----STARTING---POINT---RESZLETES---

Az 1. §-hoz

A módosítás a törvény hatályát kiterjeszti a pénzforgalmi intézmények engedélyezésével, felügyelésével.

A 2. §-hoz

A módosítás a törvény egyes rendelkezéseinek hatályát kiterjeszti a Postai Elszámoló Központot működtető intézmény által végzett, valamint a kincstár által a kincstári körbe tartozókon kívüli személyeknek nyújtott pénzforgalmi szolgáltatási tevékenységre.

A 3. §-hoz

A készpénz-helyettesítő fizetési eszközök kibocsátása a továbbiakban főszabályként pénzforgalmi szolgáltatásnak minősül, ennek megfelelően a törvény pontosítja a pénzügyi szolgáltatások felsorolását. E mellett a jövőben a pénzügyi szolgáltatás közvetítését (ügynöki tevékenység végzését) a törvény a Felügyelet általi nyilvántartásba vételhez köti, valamint egyértelműsíti az MNB szakhatósági közreműködését.

A 4-5. §-hoz

Az Európai Unió tagállamában engedéllyel rendelkező pénzforgalmi intézmény egységes útlevéllel rendelkezik, ennek megfelelően Magyarországon külön engedély nélkül is végezhet határon átnyúló szolgáltatást, valamint létesíthet fióktelepet.

A 6. §-hoz

A törvény szerint a készpénzátutalás pénzforgalmi szolgáltatásnak minősül, ennek megfelelően pontosításra kerül a szövetkezeti hitelintézetek, illetve a harmadik országban székhellyel rendelkező hitelintézetek fióktelepei által nyújtható szolgáltatások köre.

A 7. §-hoz

A hatályos rendelkezések szerint pénzügyi vállalkozás pénzügyi szolgáltatásnak minősülő tevékenységek közül kizárólag készpénzátutalást végezhet, és azt is csak kizárólagos tevékenységként. A pénzügyi vállalkozások és a pénzforgalmi intézmények elhatárolása miatt ugyanakkor ezen tevékenység pénzügyi vállalkozásként történő folytatása a továbbiakban nem tartható fenn.

A 8. §-hoz

A törvény meghatározza a pénzforgalmi intézmény által végezhető, pénzforgalmi szolgáltatást kiegészítő tevékenységeket. Ezen tevékenységek elhatárolásának oka, hogy ha a pénzforgalmi intézmény a pénzforgalmi szolgáltatáson, valamint kiegészítő tevékenységen kívül egyéb üzleti tevékenységet is végez, és ezen egyéb üzleti tevékenységének jellege, átláthatóságának hiánya hátrányosan befolyásolja a pénzügyi megbízhatóságát, vagy a felügyeleti feladatok hatékony ellátását, akkor a módosításnak a törvény 32. §-át érintő rendelkezéseinek megfelelően a Felügyelet megtilthatja a pénzforgalmi intézménynek a tevékenységek együttes folytatását.

A pénzforgalmi intézmény - a hitelintézetekkel ellentétben - az ügyfél pénzével sajátjaként nem rendelkezhet, ezért a pénzforgalmi szolgáltatáshoz kapcsolódó hitelnyújtása is csak korlátozott, valamint rövid futamidejű lehet. E mellett - ellenkező rendelkezés hiányában - be kell tartaniuk a fogyasztási kölcsönre vonatkozó jogszabályi követelményeket is.

A 9. §-hoz

A törvény hatályának változása miatt szükség van a vonatkozó cím módosítására.

A 10. §-hoz

Pénzforgalmi intézmény részvénytársaságként, korlátolt felelősségű társaságként, szövetkezetként vagy az Európai Unió másik tagállamában székhellyel rendelkező pénzforgalmi intézmény fióktelepeként működhet. A törvény egyben azt is rögzíti, hogy a Magyar Köztársaságban székhellyel rendelkező pénzforgalmi intézménynek a tényleges irányítását, központi döntéshozatalát is a Magyar Köztársaság területéről kell végeznie.

A 11. §-hoz

Pénzforgalmi intézményként történő működés megkezdéséhez a törvény főszabályként legalább harminchétmillió-ötszázezer forint összegű induló tőkét ír elő azzal, hogy ha a pénzforgalmi intézmény a pénzforgalmi szolgáltatások közül kizárólag készpénzátutalást végez, elegendő a legalább hatmillió forint összegű induló tőke, ha pedig kizárólag távközlési eszközzel történő fizetés teljesítését végzi, elegendő a legalább tizenötmillió forint összegű induló tőke.

Ezzel egyidejűleg az egységes szabályozás érdekében a piacra lépés tőkekövetelménye a pénzügyi intézmények esetében is induló tőke összegében kerülne meghatározásra, függetlenül attól, hogy - a pénzforgalmi intézményektől eltérően - pénzügyi intézmény a jövőben is csak újonnan lesz alapítható.

A 12. §-hoz

A törvény a piacra lépés induló tőkében történő meghatározását vezeti át a törvényen.

A 13. §-hoz

A törvény a pénzforgalmi intézmény minősített befolyással rendelkező tulajdonosaira nézve is szabályokat állapít meg, szabályozva azt a különleges felelősséget, amely egy pénzforgalmi intézmény tulajdonlásával jár. A törvény szerint a pénzforgalmi intézmény minősített befolyással rendelkező tulajdonosa is csak olyan személy lehet, aki független a pénzforgalmi intézmény óvatos, körültekintő, biztonságos működését veszélyeztető befolyástól és biztosítani képes a pénzforgalmi intézmény megbízható, gondos tulajdonosi irányítását és ellenőrzését, valamint akinek üzleti kapcsolatrendszere és tulajdonosi szerkezete átlátható, ezzel nem zárja ki a pénzforgalmi intézmény feletti hatékony felügyelet gyakorlását.

A 14. §-hoz

A pénzforgalmi intézmények esetében is előírásra kerül a biztonsági követelményeknek való megfelelés.

A 15. §-hoz

A befektetési szolgáltatókra vonatkozó szabályokkal összhangban nincs annak akadálya, hogy a pénzforgalmi intézmény tevékenységét a Felügyelethez történő bejelentéssel kiszervezze. A törvény ugyanakkor szigorú követelményeket támaszt arra az esetre, ha olyan feladat kerül kiszervezésre, amelynek végrehajtásában bekövetkezett hiányosság kétségessé teszi a jogszabályokban foglalt kötelezettségek teljesítését, vagy csökkentheti a szolgáltatás megbízhatóságát.

A 16. §-hoz

A törvény a hitelintézetek informatikai rendszerével szemben támasztott követelményeket a pénzügyi, kiegészítő pénzügyi szolgáltatás tekintetében a pénzforgalmi intézményekre is alkalmazni rendeli.

A 17. §-hoz

Szervezeti követelményként a törvény a pénzforgalmi intézménynek megbízható vállalatirányítási rendszer működtetését írja elő.

A 18. §-hoz

A törvény tételesen felsorolja azokat az aktusokat, illetve tevékenységeket, amelyek érvényességéhez, illetve végzéséhez a pénzforgalmi intézmények számára a Felügyelet engedélye szükséges.

A 19. §-hoz

A törvénynek megfelelően a továbbiakban pénzügyi vállalkozásokon kívül pénzforgalmi intézmény is engedélyt kaphat fizetési rendszer működtetésére (a korábbi elnevezése szerinti elszámolásforgalom lebonyolítására).

A 20. §-hoz

A törvény egyrészt a piacra lépés induló tőkében történő meghatározását vezeti át a törvényen, másrészt pontosítja a minősített befolyásszerzés kérelmezésének szabályait.

A 21. §-hoz

Szövegpontosító rendelkezés.

A 22. §-hoz

A törvény egyrészt a piacra lépés induló tőkében történő meghatározását vezeti át a törvényen, másrészt szövegpontosítást tartalmaz.

A 23. §-hoz

A törvény részletesen meghatározza, hogy a pénzforgalmi intézmény piacra lépésének elbírálásához - függetlenül attól, hogy a kérelmező újonnan alakul, vagy már működő cég - a Felügyelet számára mit kell benyújtani.

A törvény a pénzforgalmi intézmény minősített befolyással rendelkező tulajdonosaira nézve is szabályokat állapít meg, szabályozva azt a különleges felelősséget, amely egy pénzforgalmi intézmény tulajdonlásával jár.

A 24. §-hoz

A törvény a továbbiakban kizárólag azt a tevékenységet tekinti pénzügyi szolgáltatás közvetítésének, amikor az ügynök az intézmény javára, nevében, felelősségére és kockázatára folytat tevékenységet. Ennek megfelelően a jövőben nem minősül pénzügyi szolgáltatásnak azon tevékenység, amikor az ügynök az intézmény kockázatára önállóan nem vállalhat kötelezettséget.

A törvény e mellett arról is rendelkezik, hogy az ügynöki tevékenység a továbbiakban bejelentési kötelezettség alá tartozik, valamint kizárólag olyan személyek által folytatható, akik szerepelnek a Felügyelet nyilvántartásában, valamint megfelelnek a szükséges személyi és tárgyi feltételeknek.

A 25. §-hoz

A törvény egyrészt a piacra lépés induló tőkében történő meghatározását vezeti át a törvényen, másrészt szövegpontosítást tartalmaz.

A 26-27. §-hoz

Szövegpontosító rendelkezések.

A 28. §-hoz

A törvény a piacra lépés induló tőkében történő meghatározását vezeti át a törvényen

A 29. §-hoz

A Felügyeletnek érdemi vizsgálat nélkül el kell utasítania az engedélykérelmet, ha a kérelmező az eljárásban megtévesztette a Felügyeletet, nem felel meg a módosításban foglalt törvényi követelményeknek (nincs meg a szükséges induló tőkéje, nem felel meg a szervezeti, személyi feltételeknek stb.).

A 30. §-hoz

A törvény lehetőséget biztosít a Felügyeletnek arra, hogy a pénzforgalmi intézménynek kiadott engedélyét visszavonja. Ezen lehetőség jellemzően rendkívül súlyos szankciót jelent, ezért a törvény pontosan rögzíti azokat az eseteket, amikor erre sor kerülhet. Így elsősorban a Felügyelet akkor vonhatja vissza az engedélyt, ha azt a Felügyelet megtévesztésével vagy más jogszabálysértő eszközzel szerezték meg, a pénzforgalmi intézmény törvény által tiltott tevékenységet folytat, vagy a működési engedély kézhezvételétől számított egy éven belül nem kezdi meg tevékenységét, vagy azt jelentéktelen mértékben folytatja.

A 31. §-hoz

A hitelintézetekkel megegyező módon a pénzforgalmi intézmény is csak akkor adhatja vissza tevékenységi engedélyét, ha bizonyítja, hogy pénzforgalmi szolgáltatásból származó semmilyen kötelezettsége nincs.

A 32. §-hoz

A pénzforgalmi intézménynek folyamatosan meg kell felelnie az engedélyezés feltételeinek. Ezért a törvény kifejezetten rögzíti, hogy kettő munkanapon belül a pénzforgalmi intézménynek tájékoztatnia kell a Felügyeletet, ha bármilyen változás hatással van az engedély iránti kérelemben foglaltakra.

A törvény - a szabályozott intézmények többségétől eltérően - nem korlátozza a pénzforgalmi intézmény által végezhető pénzforgalmi szolgáltatáson kívüli egyéb üzleti tevékenységek körét. Előfordulhat ugyanakkor olyan eset, hogy az intézmény által végzett egyéb üzleti tevékenység hátrányosan befolyásolja a pénzügyi megbízhatóságot, vagy a Felügyelet azon képességét, hogy ellássa felügyeleti tevékenységét.

A 33-35. §-hoz

A pénzforgalmi intézmény határon átnyúló szolgáltatására, illetve fióktelep létesítésére vonatkozó szabályokat tartalmaz.

A 36. §-hoz

A törvény hatályának változása miatt szükség van a vonatkozó cím módosítására.

A 37. §-hoz

A törvény a pénzforgalmi intézmény vezető állású személyeivel szemben állapít meg követelményeket. Ezen személyeknek egyrészt büntetlen előéletet, másrészt megfelelő szakmai gyakorlatot ír elő. Az utóbbi követelmény alapja, hogy a prudenciális szabályok, kockázati limitek betartása, betartatása csak kompetens, megfelelő szakmai ismeretekkel rendelkező személyektől várható el.

A 38. §-hoz

A módosítás egyértelműsíti a pénzforgalmi intézmények vezetőállású személyeinek felelősségét.

A 39. §-hoz

Az üzleti titok megtartására vonatkozó szabályok pénzforgalmi intézményekkel történő kiegészítése.

A 40. §-hoz

A törvény adatkezelésre vonatkozó szabályt állapít meg a pénzforgalmi elszámolóház tekintetében.

A 41. §-hoz

A pénzforgalmi intézmények belső ellenőrzésére vonatkozó követelmények meghatározása.

A 42. §-hoz

A törvény hatályának változása miatt szükség van a vonatkozó cím módosítására.

A 43. §-hoz

A törvény a piacra lépés induló tőkében történő meghatározását vezeti át a törvényen.

A 44. §-hoz

A törvény az 1991. évi XLIX. törvény elnevezését vezeti át a normaszövegen.

A 45. §-hoz

A pénzforgalmi intézmény szabályozói tőkekövetelménye, vagyis szavatoló tőkéjének minimuma három vagylagos módszer alkalmazásával határozható meg: a költség módszerrel, fizetési forgalom módszerével, vagy irányadó mutató módszerével.

Ezen módszerek alkalmazása mellett a Felügyelet - a törvény 46. §-a szerinti - felügyeleti felülvizsgálat keretében jogosult arra, hogy a számított értéknél a pénzforgalmi intézmény számára legfeljebb húsz százalékkal magasabb tőkekövetelményt írjon elő.

Ha a pénzforgalmi intézmény pénzforgalmi szolgáltatáson túl egyéb üzleti tevékenységet is végez, vagy egy hitelintézettel, befektetési vállalkozással, biztosítóval azonos csoportba tartozik, ki kell zárnia a szavatoló tőke számítása során a tőkeelemek többszörös számbavételét.

A törvénynek megfelelően a szavatoló tőke költség módszerrel történő számításának alapja az alkalmazást megelőző üzleti év általános igazgatási költsége. A fizetési forgalom módszer alkalmazásakor a szükséges szavatoló tőkét egyrészt a fizetési forgalom összértéke, másrészt a pénzforgalmi intézmény által végzett pénzforgalmi szolgáltatások határozzák meg. Az irányadó mutató a pénzforgalmi szolgáltatásokhoz kapcsolódó kapott kamatok és kamatjellegű bevételek, valamint fizetett kamatok és kamatjellegű ráfordítások különbözete, és a kapott (járó) jutalék és díjbevétel, valamint az üzleti tevékenységből származó egyéb bevételek. A módszer alkalmazásakor az így kapott irányadó mutatót egy szorzó tényezővel sávosan meg kell szorozni, valamint a fizetési forgalom módszerével megegyezően figyelemmel kell lenni arra, hogy a pénzforgalmi intézmény milyen pénzforgalmi szolgáltatást végez.

A törvény szerint a pénzforgalmi intézmény a szavatoló tőkéjét elsődlegesen a fizetési forgalom módszerének alkalmazásával határozhatja meg. Ehhez képest a Felügyelet külön engedélye szükséges mind a költség módszer, mind az irányadó mutató módszer alkalmazásához.

A 46. §-hoz

A Felügyeletnek a pénzforgalmi intézmény mérete, tevékenységének összetettsége alapján rendszeresen felül kell vizsgálnia a pénzforgalmi intézmény szabályzatait, eljárásait, kockázatkezelési folyamatát, belső ellenőrzési rendszerét.

A 47. §-hoz

Nincs annak akadálya, hogy az ügyfél a pénzforgalmi intézménynek értéknapos megbízást adjon (azaz terhelési nap meghatározásával). Ebben az esetben pedig hosszabb időn át a pénzforgalmi intézménynél lehet a pénzeszköz, miközben adott esetben az intézmény hitelezési tevékenység végzésére is engedéllyel rendelkezhet, valamint egyéb üzleti tevékenységet is folytathat. Ennek megfelelően a törvény egyértelműsíti, hogy a pénzforgalmi intézmény - a hitelintézetekkel ellentétben - az ügyfél pénzével sajátjaként nem rendelkezhet. Ha pedig az átvett pénzeszköz az átvételt követő munkanap végéig nem kerül átutalásra vagy kifizetésre, akkor azt biztonságos eszközbe kell fektetni, vagy a nemteljesítés kivédésére biztosítási szerződést kell kötni.

A 48. §-hoz

Pénzforgalmi szolgáltatás végzéséhez jellemzően szükség van arra, hogy a pénzforgalmi szolgáltatók hozzá tudjanak férni a fizetési rendszerek által működtetett technikai infrastruktúrához. A csatlakozás feltételeinek ezért objektíveknek, arányosaknak és megkülönböztetés mentesnek kell lenniük.

A 49. §-hoz

A törvény hatályának változása miatt szükséges a vonatkozó cím módosítása.

Az 50-51. §-hoz

Pénzforgalmi intézmények könyvvezetési kötelezettségére vonatkozó rendelkezések, annak érdekében, hogy a Felügyelet megfelelően elláthassa feladatkörét.

Az 52. §-hoz

A pénzforgalmi intézmények tevékenysége okán a törvény a könyvvizsgáló tekintetében pénzügyi intézményi minősítést ír elő.

Az 53. §-hoz

A módosítás célja, hogy egyes felügyeleti eszközök a pénzforgalmi intézmények esetében is érvényesülhessenek.

Az 54. §-hoz

A pénzforgalmi intézmény könyvvizsgálója köteles a Felügyeletet haladéktalanul tájékoztatni, ha olyan tényt észlel, amely a pénzforgalmi szolgáltatásra vonatkozó előírások súlyos megsértésére utal, vagy veszélyezteti a szolgáltatás folytonosságát.

Az 55. §-hoz

A törvény hatályának változása miatt szükség van a vonatkozó cím módosítására.

Az 56. §-hoz

A pénzforgalmi intézmény által fizetendő felügyeleti díj a szabályozói tőkekövetelmény arányában kerül meghatározásra.

Az 57. §-hoz

A pénzforgalmi intézmények rendszeres adatszolgáltatási kötelezettsége kerül rögzítésre.

Az 58. §-hoz

A módosítás célja, hogy egyes felügyeleti eszközök a pénzforgalmi intézmények esetében is érvényesülhessenek.

Az 59-64. §-hoz

A törvény a pénzforgalmi intézmények tekintetében is lehetőséget ad a Felügyelet számára, hogy a jogszabályokban foglaltak sérelme esetén intézkedéseket, szankciókat alkalmazzon. Ezen felügyeleti eszköztár alkalmas arra, hogy kikényszerítse a pénzforgalmi intézmény jogkövető magatartását.

E mellett a törvény a fizetési művelet érdekében pénzforgalmi intézmény által átvett pénzeszközök szerződéses állományának átruházására a betétállomány átruházására vonatkozó szabályokat rendeli alkalmazni.

Végezetül kiegészíti a felügyeleti biztos kirendelésére vonatkozó szabályokat azon esettel, amikor a pénzforgalmi intézmény kerül olyan helyzetbe, amelyben fennáll annak veszélye, hogy nem tud eleget tenni kötelezettségeinek.

A 65. §-hoz

A törvény a piacra lépés induló tőkében történő meghatározását vezeti át a törvényen.

A 66-67. §-hoz

A pénzforgalmi intézményekkel szemben kiszabható felügyeleti bírságra állapít meg szabályokat.

A 68. §-hoz

Szövegpontosító rendelkezés.

A 69-70. §-hoz

A törvény a Felügyelet pénzforgalmi intézményekkel kapcsolatos adatkezelésének törvényi alapját teremti meg.

A 71. §-hoz

A törvény a Kormánynak általános jelleggel felhatalmazást ad arra, hogy a pénzforgalmi szolgáltatások végzésére vonatkozó szabályokat rendeletben állapítson meg.

A 72. §-hoz

A hitelintézeti törvény mellékleteinek módosításával összefüggő rendelkezéseket tartalmaz.

-----STARTING---POINT---VEGE---

A 73-75. §-hoz

Hatályba léptető, illetve hatályon kívül helyező rendelkezések, a jogharmonizációs záradék és az átmeneti rendelkezések.