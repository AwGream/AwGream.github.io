1997. évi IX. törvény indokolása

a szőlő- és gyümölcstermesztésről, valamint a borgazdálkodásról szóló 1970. évi 36. törvényerejű rendelet módosításáról

-----STARTING---POINT---ALTALANOS--- 
-----STARTING---POINT---RESZLETES---

A szőlő- és gyümölcstermesztést, valamint a borgazdálkodást jelenleg az 1970. évi 36. törvényerejű rendelet és a végrehajtásáról szóló 40/1977. (XI. 29.) MÉM rendelet szabályozza. E jogszabályok kötelező jelleggel előírják, hogy az egyes borvidékeken, bortermő helyeken milyen fajtájú szaporítóanyagot szabad felhasználni a szőlők telepítéséhez, felújításához, pótlásához. A rendelkezés indoka az egyes bortermelő területek jellegének megőrzése, a bortermelés minőségének javítása.

E kétségkívül korlátozó szabályoknak azonban súlyos hiányosságuk az, hogy nem teszik lehetővé az engedélytől eltérően vagy engedély nélkül telepített szőlő hatósági kötelezéssel történő kivágatását még abban az esetben sem, ha ez - szélsőséges esetben - az egész borvidék hírnevét veszélyeztetné. A hiányzó hatékony szankciót pótolja ez a törvény.

A gyakorlatban előfordulhat olyan eset, hogy a telepítés megfelel az előírásoknak, csak elmulasztották az engedély megkérését, ilyenkor a kivágatás szükségtelen lenne. Más esetben lehetséges, hogy a telepítés során eltértek a vonatkozó előírásoktól, azonban az ültetvény - kisebb kiigazításokkal - megfelelőbbé alakítható; ekkor tehát csak a megfelelő átalakításra kell kötelezni a szőlő használóját.

A helyben vagy országosan tiltott szőlőfajtával vagy a borvidéken szőlőtelepítésre nem engedélyezett területre telepített szőlők termése nem alkalmas az illető borvidékre jellemző borok készítésére. A nem engedélyezett szaporítóanyag használata súlyos fertőzésveszély kialakításához vezethet. Ezekben az esetekben az eljáró hatóság nem mérlegelhet, a kivágást el kell rendelnie.

A hivatkozott jogszabályok kogens módon meghatározzák a bor készítésének szabályait, a felhasználható anyagokat. A törvény 2. §-ának fő célja az, hogy a termékvalódiság érdekében minden bor visszavezethető legyen arra az ültetvényre, ahonnan származik.

A szőlőtermesztés és borgazdálkodás részletes szabályait a hivatkozott miniszteri rendelet tartalmazza, azonban jelen módosítás olyan mértékű beavatkozást jelent a szőlőtulajdonosok, kezelők jogaiba, amelyet célszerű törvényben szabályozni.

-----STARTING---POINT---VEGE---