2015. évi CCXXVIII. törvény indokolása

a nemzeti akkreditálásról szóló 2015. évi CXXIV. törvény módosításáról

-----STARTING---POINT---ALTALANOS--- 

A törvény célja az új, egységes nemzeti akkreditálási rendszer kiépítése. Az előterjesztés tartalmazza nemzetközi kötelezettségeinkre tekintettel a - 2016. január 1-jén hatályba lépő - a nemzeti akkreditálásról szóló 2015. évi CXXIV. törvény (a továbbiakban: Natv.) módosítását, mely az európai előírásoknak (Európai Akkreditálási Együttműködés - a továbbiakban: EA) való megfelelés miatt szükséges.

Az akkreditálási eljárás értékelési és döntéshozatali szakaszból áll. Az értékelési szakasz során az akkreditáló szerv által a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) 58. § szerinti szakértőként kirendelt, minősítőkből és szakértőkből álló értékelő csoport jár el, véleményezi a benyújtott dokumentumokat, feltárja az esetleges hiányosságokat, helyszíni szemlén vesz részt. Az értékelési szakasz végén értékelést, szakvéleményt fogalmaz meg a Hatóság irányába az akkreditált státusz vonatkozásában. A Hatóság az értékelő csoport szakvéleménye alapján végzést bocsát ki az értékelési szakasz lezárásáról.

Ezt követően az eljárás a döntéshozatali szakaszba lép, ahol - az ISO/IEC 17011 szabvány szerint - független testület, az akkreditáló bizottság vizsgálja meg az értékelő csoport által összeállított iratanyagot. A döntéshozatali szakaszban a Hatóság az akkreditáló bizottságot rendeli ki a Ket. 58. § szerinti szakértőként. Az akkreditáló bizottság a Hatóság által akkreditált valamennyi területet képviselő szakértői testület. Az akkreditáló bizottság a kérelem, valamint az értékelési szakasz iratanyaga alapján készíti el szakvéleményét.

A hatályos szabályozáshoz képest - a hivatkozott szabvány és uniós rendelet előírásaira tekintettel - a független értékelő csoport és akkreditáló bizottság nem fog változni az előterjesztésben szereplő konstrukcióban.

Az akkreditálás eljárása az EA-ban való részvétel fenntartása érdekében - a hatályos szabályozástól az eljárási garanciák, függetlenségi és kvalifikációs kritériumok tekintetében lényegileg nem tér el.

A felügyeleti vizsgálati eljárás az új szabályozás szerint az akkreditált szervezet kérelmére indul oly módon, hogy az akkreditáló szervezet felhívja az akkreditált szervezetet a szükséges dokumentumok megjelölésével a felülvizsgálati eljárás kezdeményezésére.

A törvény szerint az akkreditált területek szűkítésére vonatkozó kérelem megadása - a hatályos szabályokkal ellentétben - nem kerül tárgyalásra az akkreditáló bizottság ülésén, arról az akkreditáló szerv saját hatáskörben dönthet, s azért díjat nem számolhat fel. Minden egyéb esetben az akkreditáló szerv az akkreditáló bizottság szakvéleményének birtokában hozhat döntést.

-----STARTING---POINT---RESZLETES---

Az 1. §-hoz

Kodifikációs-technikai módosítást [a fellebbezés kizárásáról rendelkező 6. § (6) bekezdése került a 3. § (2) bekezdésébe], továbbá kiegészítést tartalmaz.

A törvény kizárja a fellebbezés lehetőségét. Ez azonban nem jelent egyet azzal, hogy ne lenne megfelelő kezelési módja a beérkezett panaszoknak, ill. egyéb, jogorvoslatra irányuló kérelmeknek. Az akkreditáló szervnél létrehozott független, közvetlenül a főigazgató alá rendelt jogorvoslati iroda fogja kezelni a kérelmeket, pl. kereset benyújtása estén érdemi ellenkérelmet terjeszt elő, vagy a döntés saját hatáskörben történő visszavonására utasítja az eljáró hatósághoz.

A 2. §-hoz

Az EA MLA aláírói státusz megtartása érdekében a törvény törekedett a hatályos rendszer minden garanciális elemének átvételére, így mind az értékelő csoport, mind az akkreditáló bizottság megmaradt, mint jogintézmény. A két szakértői csoport egymástól és az akkreditált szervezettől - a vonatkozó szabványoknak megfelelően - független. Az értékelő csoport és az akkreditáló bizottság a jövőben szakértőként kerül kirendelésre az eljárásokban, gyakorlatilag az új akkreditáló szerv által vizsgált minden akkreditálás-szakmai szakkérdésben állást kell, hogy foglaljanak. Az értékelő csoport helyszíni szemlét tart, míg az akkreditáló bizottság az értékelő csoport által összeállított iratok alapján hozza meg döntését.

Tekintettel arra, hogy a Ket. módosításával az eljárás meghosszabbításának lehetősége megszűnik, a törvény 100 napban határozza meg az értékelési szakasz, és 30 napban a döntéshozatali szakasz eljárási határidejét, mely nem meghosszabbítható.

Az akkreditált státusz a jövőben nem négy, hanem öt évre szól, csökkentve ezzel a vállalkozások adminisztratív és költségterheit.

A 3. §-hoz

A felügyeleti eljárás kérelemre történő indítása az alábbiak miatt indokolt. A felügyeleti vizsgálat helyszíni szemle megtartásával, konzultációk lefolytatásával jár együtt, mely jellemzően az akkreditált területen dolgozók munkaidejének jelentős részét igénybe veszi az akkreditált szervezetnél. Részükről merült fel az igény, hogy - bizonyos időkorláton belül - saját maguk ütemezhessék a felügyeleti vizsgálat időpontját. Így a kérelem benyújtásának időpontjával a vállalkozás egy kevésbé aktív hétre/hónapra ütemezheti az eljárás lefolytatását, minél kisebb fennakadást okozva ezzel tevékenységében.

A felügyeleti vizsgálat díja az akkreditáló szerv költségvetési önfenntartásának az egyik alapja, jelenleg is ez teszi ki a NAT eljárásainak és bevételeinek túlnyomó hányadát.

A jövőben nem kell igazgatási szolgáltatási díjat fizetni az akkreditált státusz területének szűkítési eljárásáért, továbbá a nyilvántartási adat módosításáért.

A 4. §-hoz

A hosszabb felügyeleti vizsgálati időközökre az ISO/IEC 17011 szabvány lehetőséget ad, a törvény a lehető leghosszabb - így az akkreditáltaknak legkedvezőbb - időközt tartalmazza.

A legutolsó helyszíni szemlét követő két év lejárta előtt öt hónappal az akkreditáló szerv értesítést küld az akkreditált szervnek a vizsgálatra vonatkozó tájékoztatással együtt annak érdekében, hogy az akkreditált szervnek elég felkészülési ideje legyen a vizsgálatra. Az akkreditált szerv ezt követően legkésőbb két hónappal benyújtja kérelmét a felügyeleti vizsgálati eljárásra annak érdekében, hogy az ISO/IEC 17011 szabvány előírása - a helyszíni vizsgálatok között legfeljebb két év telhet el - tartható legyen.

A hatályos szabályozáshoz képest az akkreditált státusz érvényességi ideje négy évről öt évre bővül, a felülvizsgálati eljárás a hatályos szabályozás szerinti éves szintről csökken oly módon, hogy az akkreditált státusz megszerzését követően egy éven belül kell az első, majd legfeljebb két éven belül kell a soron következő felülvizsgálati eljárást megindítani (figyelemmel arra, hogy a helyszíni szemlék között nem telhet el 2 évnél hosszabb idő). Ez azt eredményezi, hogy míg korábban 20 éves időtávon 5-ször volt szükség megújítani az akkreditált státuszt - 15 felügyeleti vizsgálat mellett - e törvény elfogadása esetén 4-szer lesz szükség az akkreditálási státusz megújítására - 8 felügyeleti vizsgálat mellett. Ez - a fenti időtávon - egy nagyobb vállalkozásnál kb. 10 millió forintos megtakarítást jelent - csak az eljárási díjakból, míg egy kisebb vállalkozásnál is 2 millió forintos megtakarítást jelent.

Tekintettel arra, hogy a Ket. módosításával az eljárás meghosszabbításának lehetősége megszűnik, a törvény a felügyeleti vizsgálatban 65 napban határozza meg az értékelési szakasz, és 15 napban a döntéshozatali szakasz eljárási határidejét, mely nem meghosszabbítható.

Tekintettel arra, hogy az akkreditált terület bővítéséről illetve szűkítéséről az akkreditáló szerv év közben is határozhat- a szűkítés iránti kérelemről mérlegelés nélkül dönt - fontos, hogy a beérkező adatszolgáltatások értékelésére minden esetben a hatályos okirat tartalma alapján kerüljön sor, így a változások időben történő lekövethetősége érdekében az NGM az akkreditáló szervtől a határozathozatallal egyidejűleg tájékoztatást kapjon a változásokról.

Az 5. §-hoz

Az ún. jelentős változás be nem jelentéséhez a törvény joghatást fűz - az akár az akkreditált státusz visszavonásához is vezethet. Ezért szükséges meghatározni a jelentős változás esetkörét, mely - a hatályos szabályozáshoz képest - sokkal szűkebb körű, és csak azon adatok bejelentésére korlátozódik, mely ténylegesen befolyásolhatják az akkreditált szerv ezen minőségét.

A 6-9. §-hoz

A fentiekkel összefüggésben az akkreditált státusz visszavonásával kapcsolatos kiegészítő szabályokat és az akkreditált szervezetekről vezetett nyilvántartás szabályait állapítja meg, illetve pontosítja a kapcsolódó felhatalmazó rendelkezéseket.

A 10. §-hoz

A módosítás a NAT és az új akkreditáló szerv közötti feladat átadás-átvételi szabályokat pontosítja.

-----STARTING---POINT---VEGE---

A 11. §-hoz

A törvény hatályba lépéséről és hatályon kívül helyezéséről rendelkezik.