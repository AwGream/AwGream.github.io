1997. évi LXXXII. törvény indokolása

a magánnyugdíjról és a magánnyugdíjpénztárakról

-----STARTING---POINT---ALTALANOS--- 

A törvény a tőkefedezeti elven működő magánnyugdíj-pénztárak szabályozásával, a társadalombiztosítás átfogó reformja keretében kívánja a vegyes finanszírozású nyugdíjrendszer második pillérét létrehozni. A tőkefedezeti magánnyugdíj-pénztári rendszer a nyugdíjrendszer részévé válik és így a monopolizált helyzetű, felosztó-kirovó típusú nyugdíjrendszert egy többelemű rendszer váltja fel.

A kötelező nyugdíjrendszer tehát két pillérből áll: a felosztó-kirovó finanszírozású, kötelező részvételű társadalombiztosítási-nyugdíj alrendszerből és a kötelező részvételű tőkefedezeti finanszírozású pénztár alrendszerből. A két eltérő típusú nyugdíjrendszer-elem egymást kiegészítve biztosítja a nyugdíjszolgáltatásokat.

A kötelező nyugdíjrendszert az öngondoskodási formák egészítik ki: a nonprofit alapon működő önkéntes kölcsönös nyugdíjpénztárak és a profitorientált üzleti biztosítóktól vásárolható nyugdíjbiztosítási formák. A nyugdíjrendszerből kimaradtak részére a szociális, rászorultsági alapon nyújtott állami járadékok rendszere nyújt segélyt.

A törvény abból indul ki, hogy a nyugdíjreform elképzelések mögött egységes rendező elv, cselekvési stratégia, egységes nyugdíjkép áll, ami az időskori megélhetés feltételeire, az állam erre vonatkozó feladataira és kötelezettségeire vonatkozik. A nyugdíjkép mindazokat az elvárásokat, igényeket tartalmazza, amit az emberek nyugdíjas koruk biztonságáról, megélhetési szintjéről, az ehhez szükséges források megteremtéséről és mindezek erkölcsi megalapozottságáról gondolnak. Az állam közgazdasági lehetőségei és az emberek nyugdíjképe közötti egyensúly azonban megbomlott, mert a jelenlegi nyugdíjrendszer ígérete számos, utóbb hamisnak bizonyult hipotézisen alapult a teljes foglalkoztatás elve, a társadalom kor- és nembeli összetétele, a munka hozama és eredményessége tekintetében.

A nyugdíjreform fontos feladata, hogy az állam deklarálja a saját új nyugdíjképét és azt - a lehetőségek szerint - hangolja össze az állampolgárok nyugdíjképével, a kötelező és megtakarításos formákat egymásra építve, tudatosan kezelje és a rendszerelemek arányait határozza meg a hosszú távú kiszámíthatóság elvét szem előtt tartva, továbbá egyértelműen határozza meg az állam anyagi és szabályozási-ellenőrzési garanciájának tartalmát és arányait.

Az állami nyugdíjkép elemei a társadalombiztosítás, a tőkefedezeti pénztár, az önkéntes pénztár, a magánbiztosítás és az állami segélyrendszer. Ez az öt elem adja együttesen a - tág értelemben vett - nyugdíjrendszert. Az állami nyugdíjkép tartalmának, elemei arányának meghatározása társadalmi megegyezés alapján történhet.

A jogalkotás során szükséges volt meghatározni, hogy az állam az egyes rendszerelemek mögé milyen mértékben ad közvetlen anyagi felelősségvállalást, és mely elemek mögé a szabályozás garanciáját. Közelebbről ez azt is jelenti, hogy az állami kötelezettség-vállalásban megnyilvánuló garancia nem lehet egészében kevesebb a jelenlegi helyettesítési rátánál a már nyugdíjban lévőkre, a régi rendszer alapján nyugdíjba vonulókra, a pénztári tagságra kötelezettekre, sőt a kötelező pénztári tagságot önkéntes elhatározásból választókra is. A rendszer kötelező befizetéssel meghatározott részeiből meghatározott mértékű nyugdíjnak kell keletkeznie, ugyanakkor az állam anyagi jellegű kötelezettség-vállalása csak a kötelező rendszerekre terjed ki.

A törvény nem a jelenleg működő felosztó-kirovó nyugdíjbiztosítás gyakorlati problémáiból jut el a vegyes finanszírozási rendszer gondolatához, hanem abból a felismerésből indul ki, hogy a nyugdíjrendszer minden elemének megvan a maga körülhatárolt és speciális helye és szerepe. A megreformált felosztó-kirovó rendszer a szolidaritás elvét érvényesítve járul hozzá az időskori biztonsághoz, míg a tőkefedezeti rendszer nyugdíjszolgáltatásában egyénenként érvényesül az a különbség, ami az állampolgárok eltérő életpályájából és jövedelmi viszonyaiból törvényszerűen adódik.

A tőkefedezeti elven működő nyugdíjpénztárakban a biztosított pénztártagok befizetett járulékai tőkét képeznek, amely fedezetül szolgál a kiegészítő nyugdíjszolgáltatáshoz. A nyugdíjpénztár a bevételeiből alapokat képez és a szolgáltatásokra, illetve az intézmény működtetésére fel nem használt pénzeszközöket befekteti. A pénztár az egyes pénztártagok megtakarítását a felhalmozási időszakban egyéni számlán tartja nyilván, amelyet a nyugdíjkorhatár elérésekor, illetve a nyugdíjszolgáltatás megkezdésekor a szolgáltatási szabályzatában meghatározott járadékra vált át.

A tőkefedezeti elven nyugvó második pillér fokozatosan, a pályakezdő korosztályokra kötelezően kerül bevezetésre, emellett - meghatározott életkor alatt - önkéntesen is választható. A következő évtizedekben tehát a két nyugdíjrendszer - a tisztán felosztó-kirovó és a vegyes finanszírozású - egymás mellett létezik, azonban a kötelező nyugdíjpénztárak szolgáltatást a szabályozásból adódóan először 15 év múlva nyújthatnak, míg a ma pályakezdő korosztályok nyugdíjas korba kerülésével kezdik meg a szolgáltatásaik tömeges teljesítését.

A pénztár által nyújtott szolgáltatások főszabály szerint járadékszolgáltatások. Tipikus szolgáltatás lesz az élethosszig tartó járadék. A nyugdíjszolgáltatás megállapítása az egyéni számla egyenlegének a szolgáltatási számlára matematikai és demográfiai módszerekkel való átváltásával történik. A járadék összegét egy évre kell megállapítani, s rendszeresen felül kell vizsgálni. Ha a járadék megállapításakor annak összege elér egy meghatározott szintet, a járadékra jogosult a különbözetet egy összegben is felveheti, vagy arról is intézkedhet, hogy hozzátartozói ezt az összeget hozamaival együtt örökölhessék.

A tőkefedezeti magánnyugdíj pénztárak létrehozásának célja az állam újraelosztó szerepének csökkentése, a kötelező és az önként vállalt előgondoskodás fokozatos megteremtésével, a felosztó-kirovó rendszerű nyugdíjrendszerre háruló terhek fokozatos, hosszú távú csökkentésével egy hatékonyabban működő, az egyéni érdekeltséget jobban figyelembe vevő nyugdíjrendszer kialakítása, amely egyidejűleg a tőkepiac fejlődéséhez is hozzájárul.

A nyugdíjrendszernek a törvényben szabályozott új eleme nem kapcsolódik az állami költségvetéshez, bevételeit és kiadásait saját maga finanszírozza.

A bevételeket főként a pénztártagok kötelező tagdíjbefizetései képezik. A tagdíj alapja a társadalombiztosításról szóló törvényben meghatározott nyugdíjjárulék-alappal egyezik meg. A tagdíj mértékét a törvény a járulékalap százalékában határozza meg oly módon, hogy a kötelező pénztárba befizetendő tagdíj mértéke bevezetéskor a nyugdíjjárulék-alap hat százaléka, 2000. január 1-től pedig annak nyolc százaléka lesz.

A tőkefedezeti nyugdíjpénztárak létrehozása nem csorbítja a már működő nyugdíjrendszerben megszerzett jogokat és kötelezettségeket, hiszen csak a pályakezdőket kötelezi a nyugdíjbiztosító pénztárakba történő belépésre.

A tőkefedezeti nyugdíjpénztárakról szóló törvény számos ponton kapcsolódik a társadalombiztosítási nyugdíj szabályozásához. Ilyen kapcsolódási pont a nyugdíjpénztárak és a társadalombiztosítási nyugdíj-rendszer közös infrastrukturális szervezeteinek rendszere (egységes beszedési, nyilvántartási rendszer, igényérvényesítési, jogorvoslati rendszer stb.).

A törvény abból indul ki, hogy a nyilvántartási és járulékbeszedési feladatokat egy, a nyugdíjrendszer egészére kiterjedő feladatkörű, az állam által létrehozott szervezet fogja ellátni. A törvény a pénztárakat érintő központi nyilvántartási feladatokat tekintetében érvényesíti azt az elvet, hogy a nyugdíjrendszer egyes elemeiért való elkülönült felelősségnek a társadalombiztosítás és a kötelező pénztári rendszer tekintetében is meg kell valósulnia.

A törvény az önkéntes kölcsönös nyugdíjpénztárak tapasztalataira építve, az önkéntes kölcsönös biztosító pénztári szervezeti és működési modellt alapul véve, azt továbbfejlesztve szabályozza a kötelező magánnyugdíj pénztárak szervezetét és működését. Az önkéntes kölcsönös biztosító pénztárak társadalmi elfogadottságát bizonyítja az, hogy ma már mintegy 300 önkéntes nyugdíjpénztár működik, 450 ezer ember nyugdíjcélú megtakarításai több mint 22 milliárd forintos értéket képviselnek. Az önkéntes kölcsönös biztosító pénztári modell továbbfejlesztése a jogalkotó elképzelése szerint hasonló társadalmi közbizalmat élvez majd.

A kötelező magánnyugdíj-pénztárak az önkormányzatiság elvén működő autonóm szervezetek. A pénztárba való belépésre kötelezettek választhatnak a pénztárak között, s ily módon a szabad pénztárválasztás a pénztárak közötti versenyt is ki fogja kényszeríteni. A kötelező nyugdíjpénztárak elterjedése az élet- és nyugdíjbiztosítási piac fejlődésére is élénkítő hatással lesz. Magyarországon még nincs életjáradék-piac, ennek kialakítása azonban mind a piaci biztosítók, mind a nonprofit alapon működő önkéntes kölcsönös biztosító pénztárak, mind a nyugdíjpénztárak igénye miatt elkerülhetetlen.

Alapvető követelmény a kötelező nyugdíjrendszer második pillérét alkotó pénztárak gyors, zökkenőmentes felállítása. A törvényben leírt alapítási rendszer egyszerre nyújt lehetőséget a pályakezdők és az önkéntes elhatározásból átlépők kisebb-nagyobb tömegének befogadására és alkalmas arra is, hogy - a távlati fejlődést is figyelembe véve - több millió magyar állampolgár a tagjává váljon. A pénztártagságra való kötelezés miatt olyan teljesen zárt rendszerre van szükség, ami lehetővé teszi, hogy minden kötelezett nyilvántartásba kerüljön, járulékot fizessen és járadékot kapjon. A törvény ennek úgy tesz eleget, hogy meghatároz egy alapítási időszakot amelyet két részre bont. Az első időszakban az erre feljogosított szervek dönthetnek arról, hogy kívánnak e pénztárat alapítani és milyen módon gondoskodnak a kötelezettek pénztártaggá válásáról. Ha ezen időszakot követően még vannak olyan kötelezettek akik nem váltak pénztártaggá, akkor azok a területi elv alapján létrejött és kötelezően megalapítandó pénztár tagjaivá válnak. Tehát csak az alapítási időszak második részében jönnek létre a kötelezően megalapítandó pénztárak, a kényszertagság és a rendszer zártságának érdekében. A területi elv képes biztosítani a rendszer zártságát, hiszen végső soron az államnak kell garantálnia a nyugdíjrendszerre vonatkozó szabályozás maradéktalan érvényesítését.

A pénztárak függetlensége érdekében született az a megoldás, hogy az alapító szervek és a pénztárak között semmilyen jogi kapcsolat nem jön létre, tehát az alapítási aktuson kívül az alapítónak a pénztárral kapcsolatban sem jogai, sem kötelezettségei nem keletkeznek.

A pénztárak alapítása alapító okirat kibocsátásával történik. Alapító szervek lehetnek a munkáltatók, a gazdasági, szakmai kamarák és egyesületek (külön-külön vagy csoportosan), az országos nyugdíjbiztosítási önkormányzat, az önkéntes kölcsönös nyugdíjpénztárak, amennyiben valószínűsítik, hogy taglétszámuk eléri az ötezer főt. A felsorolt szervezetek a fent leírtak értelmében a törvényben meghatározott időtartam alatt jogosultak az alapításra, annak elteltével területi pénztárak alapítására kerül sor a területi önkormányzatok által. A pénztárak alapításához és tevékenységének megkezdéséhez a törvény részletesen szabályozott módon a Pénztárfelügyelet engedélyét írja elő.

A pénztárak vezető szerve a pénztártagok által választott, kis taglétszámú közgyűlés. A pénztártagok megválaszthatók a pénztár szerveinek tagjává, illetve tisztségviselővé, és részt vehetnek a pénztár szervei megválasztásában, s joguk van a szolgáltatásokhoz és a pénztár egészének működésére és saját pénztárral szembeni követelésének mértékére vonatkozó rendszeres tájékoztatáshoz. A kötelező, felosztó-kirovó elven működő nyugdíjrendszerben a biztosított semmiféle információval nem bír a befizetett járulékai sorsáról, míg a nyugdíjbiztosító pénztárak esetében rendszeres tájékoztatást kell kapnia az egyéni számlájának összegéről. A pénztártagok közösségileg és egyénileg is megfelelő nyomást gyakorolhatnak a pénztárak működésére és tulajdonuk hasznosításának eredményességére.

Az operatív vezetési feladatokat az igazgatótanács és az ügyvezető látja el. Az igazgatótanács és az ügyvezető a törvény szerint széleskörű jogosítványokkal rendelkeznek. A törvény keretei között gondoskodnak a nyugdíjpénztári működés biztonságáról és eredményességéről, a nyugdíjszolgáltatásról. A nyugdíjpénztárra háruló sokrétű feladatok ellátása érdekében a törvény számviteli, befektetési, biztosításmatematikai, jogi szakemberek alkalmazását írja elő a pénztárak számára. A törvény a pénztár tisztségviselőire, az igazgatótanács tagjaira, az ügyvezetőre és a szakfeladatokat ellátó személyekre vonatkozóan részletes összeférhetetlenségi szabályokat, továbbá fenti szakemberek és az ügyvezető esetében sajátos szakmai és egyéb alkalmassági előírásokat tartalmaz a feladatokhoz igazodó felelősség megteremtése érdekében.

A kötelező magánnyugdíj pénztár működésének garanciáit a szabályozással, az intézményrendszer kialakításával, szigorú ellenőrzési mechanizmusokkal, a kötelezően létrehozandó garancia alappal és végső soron - a garanciaalap esetleges kimerülése esetén - állami helytállással kívánja biztosítani a jogalkotó.

A garanciarendszer fontosabb elemei: a kötelező magánnyugdíj pénztárak szervezetére és működésére, a tárgyi, személyi, szakmai követelményekre vonatkozó részletes jogi szabályozás, a nyugdíjpénztári gazdálkodás olyan szabályozása, amely szűk korlátok közé szorítja a kockázatokat, széleskörű állami felügyeleti tevékenység, a krízishelyzetekben történő sokoldalú közigazgatási beavatkozás lehetőségét is megteremtve, a vagyonkezeléstől elkülönült letétkezelés megkövetelése, garancia alap létrehozása és differenciált személyi, szakmai előírások a pénztárak szerveire, tisztségviselőire és a pénztári vagyonkezelőkre vonatkozóan.

A garanciák körébe tartozik a pénztártag induló járadékának értékével szemben támasztott követelmény (normajáradék), és a pénztárak befektetéseinek a hozamára vonatkozó kötelező hozamelvárás.

A törvény szigorú szabályokat tartalmaz a pénztár gazdálkodására, beszámolási kötelezettségére, a befektetési üzletmenetre vonatkozóan. A szabályozás célja a pénztár gazdálkodási kockázatainak korlátok közé szorítása. A szabályozás nem teljes körű: a törvény felhatalmazást ad a Kormánynak a gazdálkodási, számviteli, befektetési előírások rendeletben történő szabályozására.

A törvény részletesen szabályozza a pénztárak egyesülésével, szétválásával, megszűnésével összefüggő eljárásokat, szabályozza a pénztárak garancia alapjának működését, tevékenységét. A törvény szerint a Pénztárfelügyelet együttesen látja el az önkéntes kölcsönös biztosító pénztárak, valamint a kötelező pénztárak felügyeletét, mint a pénzügyminiszter felügyelete alatt álló központi hivatalként működő, elsőfokú államigazgatási szerv. A törvény részletekbe menően szabályozza a Pénztárfelügyelet működését, hatósági tevékenységét.

-----STARTING---POINT---RESZLETES---

I. Fejezet

A törvény célja

Az 1. §-hoz

A törvény a törvény célját a magánnyugdíj-pénztár rendszer egységes szabályozásában határozza meg, egyben rögzíti e rendszer alapvető jellemzőit, melyek az állampolgárok kötelező tagdíjfizetésében és az egyéni számlavezetésen alapuló magánnyugdíjban fogalmazódnak meg.

A törvény hatálya

A 2. §-hoz

A törvény hatálya valamennyi olyan nyugdíjpénztári szervezetre kiterjed, amely az e törvényben meghatározott feltételek szerint jön létre, működik. A törvény személyi hatálya a tagdíjat kötelezően vagy önkéntes választást követően fizető és a későbbiekben nyugdíjszolgáltatásban részesülő természetes személyekre terjed ki, továbbá e törvény hatálya alá tartoznak a tételesen felsorolt, a nyugdíjpénztárak által létrehozott szervek, valamint a nyugdíjpénztárak állami felügyeletét ellátó, vagy abban közreműködő szervek is. Ez utóbbiak a pénztárak szövetsége, a Pénztárak Garanciaalapja, a Pénztárfelügyelet, a Pénztártanács.

A 3. §-hoz

A törvény az első ízben biztosítottá váló természetes személyekre vonatkozóan határozza meg azt a személyi kört, amelyre nézve a pénztártagság kötelező. Meghatározott életkort betöltöttekre azonban - a nyugdíjszolgáltatás fedezetének a megteremtésére nyitva álló idő rövidsége miatt - ez a kötelezés nem vonatkozik. A törvény értelmében a kötelező pénztárban önkéntes döntéssel is pénztártaggá lehet válni.

A kötelező pénztárakról szóló törvény számos ponton kapcsolódik a társadalombiztosításról szóló törvényhez, ezért a jogalkotó ez utóbbi törvény szabályait rendeli alkalmazni a tagdíjfizetési kötelezettség teljesítésére vonatkozó végrehajtási eljárásokra, a bejelentési és nyilvántartási stb. kötelezettségek elmulasztására, továbbá a jogalap nélkül felvett járadék visszafizetésére, a különböző bírságokra és a jogorvoslati fórumrendszer vonatkozásában oly módon, hogy a társadalombiztosításról szóló törvény szabályait fenti eljárások tekintetében az e törvényben foglalt eltérésekkel kell alkalmazni.

Fogalmak

A 4. §-hoz

A tőkefedezeti elven működő kötelező magánnyugdíj-pénztárak a magyar jogrendszer új intézményei, ezért elengedhetetlen követelmény, hogy a törvény részletes fogalom meghatározásokat adjon.

A törvény a társadalombiztosítási nyugdíj és ehhez kapcsolódó más nyugellátások körébe vonja mindazokat a nyugellátásokat, amelyeket jogszabály társadalombiztosítási nyugellátásként határoz meg.

A törvény a nyugdíjkorhatár meghatározásakor utaló szabályként azt az életkort állítja középpontba, amely az öregségi nyugdíjra való jogosultság egyik feltételeként a társadalombiztosítási jogszabályokban kerül meghatározásra. E törvény alkalmazásában a taxatív felsorolásban szereplő nyugellátásokban részesülő személy a nyugdíjkorhatárt betöltött személyekkel esik egy tekintet alá.

A törvény értelmében a pénztár tagja az a tagdíjfizetésre kötelezett természetes személy, aki a nyugdíjpénztárba kötelezés alapján lép be, vagy oda kötelezően beléptetik. A törvény a kötelezést a pályakezdők tekintetében mondja ki. Ezen túlmenően a törvény arra is lehetőséget biztosít, hogy meghatározott feltételek teljesítése esetén tagdíjfizetésre nem kötelezett személy is felvételt nyerjen a pénztárba. Egy természetes személy azonban csak egyetlen kötelező pénztár tagja lehet, függetlenül attól, hogy kötelezően vagy önkéntes módon válik a pénztár tagjává.

A pénztárak szolgáltatásokat csak úgy tudnak teljesíteni, ha erre megfelelő fedezettel rendelkeznek. A fedezet megteremtésének legfontosabb eszköze a tagdíj, amelyet a pénztár tagja a pénztár számára köteles megfizetni. A tagdíj tartaléka a társadalombiztosítási nyugdíjról szóló törvényben meghatározott nyugdíjjárulék-tartalékkal egyezik meg, mértékét a törvény a járuléktartalék százalékában határozza meg.

A járulékfizető állampolgár számára rendkívül vonzó lehet, hogy amíg eddig egyáltalán nem tudott a személyét érintően befizetett járulékának a sorsáról, addig a törvény rendelkezései a tőkefedezeti rendszerben erre kifejezett jogot ad neki. Az egyéni számla a pénztártag, továbbá a javára történő befizetések, illetve a számla terhére történő kifizetések valamint a pénztár gazdálkodásának szempontjából egyaránt alapnyilvántartás. Az egyéni számlán alapul a pénztár tagja részére a nyugdíjszolgáltatás megállapítása, az egyéni számlán szereplő összeget főszabály szerint a pénztár tagjának vagy más jogosultnak nyugdíjszolgáltatásként ki kell fizetni. Az egyéni számla a fedezeti tartalék része, melynek egyenlegével a pénztártag követelése a felhalmozási időszakban megegyezik.

A folyósítás alatt álló ellátások fedezetének nyilvántartására a szolgáltatási tartalék szolgál, amely szintén a fedezeti tartalék része.

A biztonsági tartalékok az egyéni számlákhoz és a szolgáltatási tartalékokhoz kapcsolódó kockázatok megfelelő kezelésére, azok kiegyenlítésre szolgálnak.

A felhalmozási időszak a tagsági viszony keletkezésétől a nyugdíjszolgáltatás megállapításáig, míg a járadékos időszak ez utóbbi időponttól kezdődően a szolgáltatás igénybevételének végéig terjed.

A - főszabály szerint az öregségi nyugdíjkorhatár betöltése után, de kérelemre később is indítható - nyugdíjszolgáltatás az egyéni számlán nyilvántartott összeg alapján megállapított életjáradék és - az e törvény által megállapított esetekben - egy összegben történő pénzbeni kifizetés lehet. A tag elhalálozása esetén hozzátartozói a pénztártól az e törvényben meghatározott módon szolgáltatásban részesülnek.

A törvény a járadékkövetelmény felállításával a szolgáltatás induló értékével szemben támaszt kötelező elvárásokat. A normajáradék a tag e törvény szerinti nyugdíjjáradékának azon értéke, ami a nyugdíj megállapításakor egy meghatározott szintnél nem lehet alacsonyabb. E legkisebb nyugdíjjáradék fedezetét a Pénztárak Garancia Alapja, illetve a központi költségvetés a törvényben meghatározott módon garantálja.

A törvény a fenti alapelv megvalósításához bevezeti a normafedezet fogalmát, amely a normajáradék megállapításához egységes szabályok szerint számított tőkefedezet.

A hozamelvárás elve a pénztárak befektetéseinek a hozamára vonatkozóan fogalmaz meg elvárást abból a célból, hogy a szolgáltatás fedezete a felhalmozási időszak elteltével mindenképpen rendelkezésre álljon.

A pénztár üzemvitele, gazdálkodása a pénzügyi terven alapul. A pénztár pénzügyi terve olyan dokumentum, amely a készítésekor fennálló állapotból kiindulva a pénztárakra vonatkozó előírások figyelembevételével a pénztár tartalékainak tervezett változását, a várható bevételek és kiadások alakulását mutatja be rövid távú (éves), és hosszú távú (tíz évre szóló) időszakra vonatkozóan. A pénzügyi terv tervnek tartalmaznia kell a pénztár bevételeit és kiadásait meghatározó ismert adatokat és feltételezéseket.

A biztosításmatematikai mérleg célját tekintve egy rendszeres vizsgálat arra vonatkozóan, hogy a pénztár képes lesz-e a már megkezdett szolgáltatások maradéktalan teljesítésére.

A pénztár működésének, a pénztár és a tag viszonyának , a tagok jogainak és kötelezettségeinek, a pénztár által nyújtott szolgáltatásoknak, a tisztségviselők és alkalmazottak jogainak és kötelezettségeinek a szabályozása a pénztár alapdokumentumában, a szervezeti és működési szabályzatban történik. A szervezeti és működési szabályzat elfogadása és módosítása a közgyűlés kizárólagos hatáskörébe tartozik.

A szolgáltatási szabályzat a pénztár azon dokumentuma, amely a nyújtandó járadék kiszámításának és folyósításának előírásait továbbá a tartalékképzésre vonatkozó szabályokat tartalmazza, melynek kötelező tartalmát a Kormány rendeletben határozza meg.

A pénztártagok által illetve részére befizetett összegek befektetését a pénztár az e törvényben meghatározott feltételek mellett maga is végezheti, de a vagyon gyarapításának feladatát erre feljogosított szervezetre is bízhatja a kötelező magánnyugdíj-pénztárak részére történő vagyonkezelés keretében.

A nyílt pénztár és a zárt pénztár különbsége abban határozható meg, hogy a tagsági körre vonatkozóan van-e bármilyen jellegű, a jogszabályi keretek között lehetséges korlátozás vagy sem.

A szakmai egyesület tekintetében a törvény valamely szakmához tartozást, mint a taggá válás feltételét határozza meg.

A tag követelése eltérő módon kerül meghatározásra a felhalmozási illetve a járadékos időszakra vonatkozóan.

A munkáltató meghatározásakor a törvény a munkavégzésre vonatkozó különböző jogviszonyokat helyezi a középpontba.

A közeli hozzátartozó, hozzátartozó fogalma megegyezik a Ptk.-ban szabályozott fogalommal, azzal a különbséggel, hogy az élettárs is beleértendő.

Működési alapelvek, alapvető rendelkezések

Az 5. §-hoz

A törvény a fogalmak rögzítése után meghatározza a kötelező pénztárak működési alapelveit, melyeket működésük során folyamatosan kötelesek érvényesíteni.

A magánnyugdíj-pénztárak az önkormányzatiság elvén működő autonóm szervezetek. Garanciális okokból az önkormányzatiság azonban néhány területen korlátozásra kerül: a közigazgatási beavatkozás lehetővé tétele, a hatósági engedélyezés, az ellenőrzés, kötelezés, szankcionálás, sőt krízis helyzetekben az állami irányítás lehetőségének a megteremtése egy szélesebb értelemben vett garanciarendszer fontos elemét képezi. Az önkormányzatiságnak a törvény a pénztártagok jogai és kötelezettségei érvényesítésének, a gazdálkodás önállóságának és a piaci versenyben szükséges érdekérvényesítés megvalósításának tekintetében biztosít nagy szerepet. Az önkormányzati működés lényege, hogy a törvényben és az egyéb vonatkozó jogszabályokban továbbá a pénztár szervezeti és működési szabályzatában foglaltak keretei között a pénztár önkormányzati testülete, a közgyűlés végzi a pénztár tevékenységének stratégiai irányítását. A pénztártagok azonos jogokkal és kötelezettségekkel rendelkeznek, az általuk kinevezett tisztségviselők pedig felelősek a pénztár törvényes működéséért.

A szabad pénztárválasztás joga értelmében a pénztárba való belépésre kötelezettek és az önkéntesen belépők is választhatnak a pénztárak között ez a pénztárak közötti versenyt fogja kikényszeríteni. A pénztárak közötti átlépésre a későbbiek folyamán is lehetőség lesz. A rendszer zártsága érdekében egy bizonyos idő elteltével aki nem lépett be valamely pénztárba, a törvény által meghatározott módon valamely területi pénztár tagja lesz.

A pénztártagok a kölcsönösség és öngondoskodás elve szerint közösen teremtik meg a pénztár működésének és szolgáltatásának a fedezetét. A kötelező pénztárak pedig a kötelezően létrehozandó garanciaalap megteremtésével és fenntartásával közösen gondoskodnak valamennyi pénztár szolgáltatási kötelezettsége teljesítésének biztonságáról. A kölcsönösség elve azt is jelenti, hogy a pénztártagok a felhalmozási időszakban befektetői kockázatközösséget, míg a járadékos időszakban befektetői és biztosítási kockázatközösséget alkotnak.

A törvény rögzíti a tulajdonlás elvét, melynek értelmében a pénztártag követelése a pénztártag tulajdona, amely az e törvény szabályai által meghatározott módon örökölhető, erre kedvezményezett is jelölhető, sőt kiterjed rá a központi költségvetési garancia is.

A pénztárak kiegyensúlyozott működőképességének biztosítéka a zárt gazdálkodás elvében foglaltak érvényesítése, ami több követelmény egyidejű érvényesülését jelenti. Ezek alapján a pénztár bevételeiből tartalékokat képez, ezen belül egyéni számlát vezet és a szolgáltatásokat a szolgáltatási számláról finanszírozza. A pénztár gazdálkodása kizárólag az e törvényben meghatározott nyugdíjszolgáltatást teljesítésére irányulhat, melyre az e törvényben meghatározott személyek jogosultak. A szolgáltatások fedezete kiemelt védelmet élvez, a pénztár esetleges tartozásai fejében az egyéni és szolgáltatási számlák összege és a hozzájuk kapcsolódó biztonsági tartalékok nem foglalhatók le és nem zárolhatók. A pénztár szigorú szabályok között vállalhat kötelezettséget harmadik személyekkel szemben. Fontos garanciális szabály, hogy a pénztár számára szolgáltatási tevékenységet végző szervezetek által okozott kárért a megbízottak a Ptk. vonatkozó felelősségi szabályai szerint felelnek azzal az eltéréssel, hogy a károsult pénztártaggal szembeni felelősség alól a pénztár részéről kimentésnek nincs helye.

Fenti alapelvek kiegészülve a biztonságos gazdálkodás és prudenciális magatartás elvével a pénztárvagyon és a pénztártagok érdekeinek a védelmét szolgálják.

A nyilvánosság és az adatvédelem elve kimondja, hogy a pénztári működésre vonatkozó adatok nyilvánosak, azokat az adatvédelmi jogszabályok betartása mellett kell kezelni.

Az összehasonlítható teljesítmény elve értelmében a pénztáraknak tevékenységükről nyilvántartásokat kell vezetni és ezeket nyilvánosságra kell hozni annak érdekében, hogy a pénztárak teljesítménye azonos adatokból és számításokból kiindulva összehasonlítható és megismerhető legyen.

Az elnevezés védelme

A 6. §-hoz

A törvény rendelkezik a pénztár elnevezésének a védelméről valamint az elnevezés használata tekintetében érvényesülő egyes kivételekről.

II. Fejezet

A pénztár alapítása

Az alapítók

A 7-12. §-hoz

A törvény felsorolja mindazon szervezet-típusokat, melyek köréből az alapítók kikerülhetnek. Alapítók lehetnek tehát a munkáltatók, szakmai kamarák és szakmai egyesületek és a munkavállalói és munkáltatói érdekképviseletek - ezek külön-külön vagy csoportosan is alapíthatnak pénztárat -, továbbá az országos nyugdíjbiztosítási önkormányzat, amennyiben valószínűsítik, hogy a pénztár taglétszáma a kétezer főt eléri. Fentieken túlmenően az önkéntes kölcsönös nyugdíjpénztárak közgyűlése is dönthet úgy, hogy kötelező pénztári feladatokat ellát az e törvényben előírt feltételek mellett. Területi pénztárat a területi önkormányzatok is alapíthatnak saját illetékességi területükön, vagy a meghatározott régiókban. Ha egy önkormányzat területén nem jön létre területi pénztár, úgy a pénztárfelügyelet erre pályázatot ír ki. A pályázat eredménytelensége esetén pedig nyílt pénztárat jelöl ki a területi pénztári feladatok ellátására. A területi pénztárat 1997. december 31-éig meg kell alapítani.

Az alapítási engedély

A 13. §-hoz

A pénztár alapításához az Állami Pénztárfelügyelet által kibocsátott alapítási engedély szükséges. Abban az esetben, ha önkéntes kölcsönös nyugdíjpénztár kötelező pénztári feladat ellátására vállalkozik, úgy működtetési engedélyt kell kérnie a Pénztárfelügyelettől. A törvény tételesen felsorolja mindazon okiratokat és dokumentumokat, melyeket az alapítási engedély illetve a működtetés engedély iránti kérelemhez kötelezően csatolni kell. Az alapítási engedély alapján az alapító kibocsáthatja az alapító okiratot és megkezdheti a pénztár létrehozásával kapcsolatos feladatok ellátását, azonban az engedély érvényét veszti, ha a meghatározott jogvesztő határidőn belül a pénztár nem nyújtja be a tevékenységi engedély iránti kérelmét a Pénztárfelügyelethez.

Az alapító okirat

A 14. §-hoz

Amennyiben a Pénztárfelügyelet engedélye jogerőre emelkedett, a pénztár alapítója alapító okiratot bocsát ki. A törvény tételesen felsorolja mindazokat az adatokat, amelyeket az alapító okiratnak mindenképpen tartalmaznia kell.

A pénztár első küldöttközgyűlése

A 15. §-hoz

A törvény az alapító kötelezettségévé teszi a pénztár első küldöttközgyűlésének összehívását. A küldöttközgyűlés megbízatása meghatározott ideig tart. A küldöttközgyűlés tagjainak jelölését jelölő bizottság végzi, tagjait az alapító jelöli ki. A törvény a pénztár küldöttközgyűlése létszámát limitálja a döntésképesség biztosítása és a költségek minimalizálása céljából.

A törvény a munkahelyen alakuló, a kamarák által alapított és a területi pénztár küldöttközgyűlésére vonatkozóan a specialitásokat figyelembe vevő eltérő szabályokat állapít meg.

A törvény kiemeli, hogy e rendelkezések kizárólag az e törvény hatályba lépését követően, az e törvényben megjelölt alapítók által első ízben történő pénztáralapításra vonatkoznak.

III. Fejezet

A pénztári tevékenység megkezdésének feltételei

A pénztár nyilvántartásba vétele

A 16-17. §-hoz

A törvény értelmében a pénztárat a székhelye szerint illetékes fővárosi, megyei bíróság veszi nyilvántartásba. Az erre vonatkozó kérelmet az alapítást követő harminc napon belül az alapító köteles benyújtani a bírósághoz. A törvény felsorolja mindazokat az okiratokat és dokumentumokat, amelyeket a kérelemhez mellékelni kell. A bíróság a nyilvántartásba vételről nem peres eljárásban határoz. A bíróság határozatáról egyidejűleg az illetékes ügyészséget és Pénztárfelügyeletet tájékoztatja.

A törvény a meghiúsult bejegyzés esetére a felek egymás közötti jogviszonyára a Ptk. vonatkozó rendelkezéseit rendeli alkalmazni és rendezi a bírósági nyilvántartásba vétel megtörténte előtt a pénztár nevében eljáró alapító szerv felelősségét a pénztár nevében vállalt kötelezettségek vonatkozásában.

A tevékenységi engedély

A 18-20. §-hoz

A törvény értelmében a pénztárak tevékenységének megkezdéséhez tevékenységi engedély szükséges. A pénztári működés előkészítése azonban már a tevékenységi engedély jogerőre emelkedése előtt megkezdődhet.

A tevékenységi engedély feltételeinek meglétét a Pénztárfelügyelet vizsgálja. A pénztárfelügyeleti tevékenységben az állam felügyeleti funkciója testesül meg, mivel a pénztárvagyon védelme és nyugdíjszolgáltatások teljesítése érdekében az állam befolyásoló eszközeit túlnyomórészt a Pénztárfelügyeleten keresztül gyakorolja. A pénztárak prudens és biztonságos működésének fontos garanciális eleme a hatósági és szakmai felügyeletet egyidejűleg ellátó Pénztárfelügyelet intézménye.

A pénztár tevékenységi engedély kérelmét a Pénztárfelügyelet a benyújtott - a tevékenységi engedélykérelem kötelező elemeit képező - dokumentumok alapján bírálja el. A dokumentumok értékelése során vizsgálja a pénztár tárgyi, személyi, szerződési, piaci feltételrendszerét és környezetét, üzemviteli terveit.

A pénztár tevékenységi engedély iránti kérelmét a Pénztárfelügyelet csak akkor utasíthatja el ha a kérelem és mellékletei nem felelnek meg a jogszabályi előírásoknak és a pénztár az előírt határidőre sem tesz eleget az esetleges hiánypótlási, módosítási felhívásnak. Amennyiben a pénztár tevékenységi engedély iránti kérelmét elutasították, úgy harminc napon belül köteles új alapítási, majd tevékenységi engedély iránti kérelmet benyújtani, vagy megszűnéséről dönteni.

A Pénztárfelügyelet a benyújtott okiratok módosítását a működőképesség bizonytalansága esetén írhatja elő: ha az állapítható meg, hogy a pénztár változtatás nélkül nem lesz képes a vállalt kiegészítő nyugdíjszolgáltatás teljesítésére vagy működése egyébként nem biztonságos. Ezen túlmenően akkor is előírhat módosítási kötelezettséget, ha a beadott okiratok nagyfokú célszerűtlenséget vagy szakszerűtlenséget tartalmaznak.

Fontos garanciális szabály, hogy a tevékenységi engedély jogerőre emelkedéséig a pénztár a hozzá bármilyen jogcímen befizetett összegekből - a pénztár vagyonát csökkentő - kifizetéseket kizárólag a pénztár szervezésével összefüggésben teljesíthet. A pénztár megalakulását követően a pénztár gazdálkodására és befektetéseire az e törvényben foglalt rendelkezéseket kell alkalmazni, azaz a tagdíjak szedését, befektetési tevékenységét a pénztár a vonatkozó szigorú gazdálkodási szabályok betartásával megkezdheti.

A fenti kogens szabályok kikényszeríthetősége érdekében a törvény szankciókat helyez kilátásba a jogellenesen eljáró személyekkel szemben.

IV. Fejezet

A tagsági viszony

A pénztártagok jogai és kötelességei

Tagsági viszony keletkezése

A tagsági viszony megszűnése

A 21-25. §-hoz

A törvény garanciális szempontokat szem előtt tartva törvényi szinten határozza meg a pénztártagok jogait, a szabad pénztárválasztás jogát, az aktív és passzív választójogát a pénztár tekintetében, a rendszeres tájékoztatáshoz való jogát, a pénztári szolgáltatásokhoz való jogát stb. Ugyanakkor a pénztártagnak az új nyugdíjrendszer kiépülése és a tőkefedezeti pénztár működése érdekében kötelezettségei is vannak, melyek szintén törvényi szintű szabályozást igényelnek. A leglényegesebb ezek közül, hogy a pénztártag biztosítottként köteles pénztártaggá válni, e tagsági viszonyát a törvény rendelkezéseinek megfelelően folyamatosan fenntartani, a tagdíjat rendszeresen fizetni. A később megalkotandó végrehajtási rendeletek csakis e törvényben foglalt alapjogok és kötelezettségek keretében szabályozhatnak.

A törvény itt szabályozza azt az esetkört, amikor a pénztártagsági viszony létesítése nem kötelező.

A törvény értelmében a pénztártag pénztárhoz fűződő tagsági jogviszonya más pénztárba való átlépéssel, elhalálozással vagy végleges megrokkanással szűnik meg, illetőleg az úgynevezett visszalépéssel. A pénztárak közötti átlépés az e törvényben és a pénztárak szervezeti és működési szabályzatában foglalt feltételek szerint, a pénztártag szabad pénztárválasztási joga alapján történik.

Lényeges eleme a tagsági viszony szabályozásának, hogy az akkor is létrejön, ha a kötelezett nem él a szabad pénztárválasztás lehetőségével.

A tagdíj

A 26. §-hoz

A törvény a társadalombiztosításról szóló törvénnyel összhangban rögzíti a tagdíj alapját, A tagdíj mértékét a társadalombiztosítási járulékokat szabályozó törvény állapítja meg.

Tekintettel arra, hogy a kötelező nyugdíjpénztárakról szóló törvény számos ponton kapcsolódik a társadalombiztosításról szóló törvényhez, ezért a jogalkotók ez utóbbi törvény szabályait rendelik alkalmazni a tagdíjfizetési kötelezettség teljesítésére vonatkozóan.

A törvény bevezeti a tagdíj-kiegészítés lehetőségét, amelynek alapján meghatározott módon a fent definiált tagdíjat tíz százalékig ki lehet egészíteni.

V. Fejezet

A pénztári szolgáltatás

Járadék szolgáltatás

A 27. §-hoz

A törvény értelmében a pénztár a nyugdíjszolgáltatást a jogosultak részére főszabály szerint járadékszolgáltatásként nyújtja a szolgáltatási szabályzata alapján az e törvényben foglalt kivételekkel.

A járadékszolgáltatás típus szerint lehet a tagra meghatározott élethosszig tartó járadék, elején határozott időtartamos életjáradék, végén határozott időtartamos életjáradék, illetve kettő vagy több életre szóló járadék.

Egyösszegű kifizetés

A 28. §-hoz

A pénztár egyösszegű kifizetést akkor teljesíthet, ha a tag kéri és a járadékon felül számára megfelelő fedezet áll rendelkezésre az egyösszegű kifizetésre is; a kedvezményezett kérésére; továbbá akkor, ha a pénztártag összeszámítással sem tudott száznyolcvan hónap tagdíjfizetési időszakot igazolni.

A pénztártag halála után a kedvezményezett kérheti a normafedezet kétszeresét meghaladó összeg kifizetését, illetve dönthet úgy, hogy az összeget a tagsági viszony fenntartása mellett a pénztárban hagyja vagy más pénztárba viszi át.

Kedvezményezett

A 29. §-hoz

A törvény lehetővé teszi, hogy a pénztártag a halála esetére egyéni számlájára és szolgáltatására vonatkozóan tetszés szerint kedvezményezettet jelölhessen. Azonban ha a tag nem jelöl kedvezményezettet, úgy törvényes örökösét kell kedvezményezettnek tekinteni. Az egyéni számlán és a szolgáltatási számlán lévő összeg ez esetben nem része a hagyatéknak, arra nem vonatkoznak az öröklési jog szabályai és a hagyatéki eljárás előírásai. Örökös hiányában az Alapra száll át az egyéni számlán lévő összeg.

A törvény választási lehetőséget enged a kedvezményezettnek, aki e szerint választhat, hogy az egyéni számlán ráeső részt egy összegben felveszi vagy a tagsági viszony folytatása mellett a pénztárban hagyja, illetve más pénztárba viszi át.

A szolgáltatás alapvető feltételei, a járadék legkisebb összege

A 30. §-hoz

A törvény a nyugdíjszolgáltatásra jogosultság tekintetében és a nyugdíj iránti igény benyújtásának időpontjával kapcsolatban rögzíti a legfontosabb szabályokat.

A törvény minimálisan tizenöt év tagdíjfizetés után teszi lehetővé - a képzett fedezet még elégséges mértékét figyelembe véve - a nyugdíjjáradék nyújtását a tagok részére, ennek hiányában egyösszegű kifizetés teljesíthető.

A szolgáltatás értékével szemben támasztott garanciális jellegű követelmény értelmében a járadék nem lehet kevesebb a tag társadalombiztosítási nyugdíj megállapítási szabályai szerinti nyugellátása huszonöt százalékánál.

A szolgáltatás fedezete és a szolgáltatás megállapítása

A 31. §-hoz

A törvény meghatározza a pénztártag követelése értékének számítási szabályait járadékos időszakban és a szolgáltatási számla megállapításának módját illetve annak egy pénztártagra jutó részét. A törvény szerint a járadék megállapításánál alkalmazott halandósági táblában a férfiak és a nők eltérő halandóságát figyelembe kell venni.

A törvény a nyugdíjszolgáltatás megállapítása tekintetében rögzíti az egyéni számla egyenlegének életjáradékra, illetőleg egy összegre való átváltásának elveit.

A pénztár szolgáltatási tevékenységének feltételei

A 32. §-hoz

A törvény garanciális okokból kimondja, hogy a pénztár szolgáltatási tevékenységét csak a Pénztárfelügyelet által jóváhagyott szolgáltatási szabályzat birtokában kezdheti meg és a Pénztárfelügyelet elrendelheti a szolgáltatási szabályzat megváltoztatását és egyéb intézkedéseket tehet, ha a szabályzat valótlan adatokat tartalmaz, illetőleg a vonatkozó jogszabályi előírásoknak nem felel meg. Fontos minimumszabály, hogy a pénztárnak legalább az életjáradékot és valamelyik hozzátartozóra is kiterjedő járadékot nyújtania kell. A pénztárnak a járadék fedezetének rendelkezésre állását rendszeresen ellenőriznie kell és hiány esetén a Pénztárfelügyeletet és az Alapot is értesítenie kell.

A törvény a járadékszolgáltatás feltételeire vonatkozó biztosításmatematikai, szakmai követelményeket figyelembe véve kimondja, hogy a pénztár csak akkor nyújthat járadékszolgáltatást, ha három évvel a szolgáltatás megkezdése előtt - huszonötezer tag esetén egy évvel előtte - bejelenti szolgáltatási szándékát a Pénztárfelügyeletnek, és szolgáltatási szabályzatát megfelelően módosítja, továbbá tartalékképzési kötelezettségeinek eleget tesz.

Biztosító intézettől vásárolt járadék szolgáltatás

A 33. §-hoz

A törvény lehetővé teszi, hogy a pénztár szolgáltatási kötelezettségének üzleti biztosítóktól vásárolt járadék nyújtásával tegyen eleget. Amennyiben a pénztár a biztosítási törvény hatálya alá tartozó biztosító intézetektől vásárolja meg a járadékot, az itt megfogalmazott speciális szabályokat kell alkalmazni. A biztosító intézettel szemben követelmény, hogy tagja legyen valamely biztosított védelmi alapnak.

VI. Fejezet

A pénztár szervezetére és működésére vonatkozó szabályok

A pénztár jogállása és szervezete, Szervezeti és működési szabályzat

A 34-35. §-hoz

A törvény értelmében a pénztár jogi személy.

A törvény a pénztár szervezetére irányadó szabályok között megnevezi a pénztár szerveit, melyek a közgyűlés, az igazgatótanács, az ellenőrző bizottság és a szervezeti és működési szabályzat szerint létrehozható szakértői bizottságok.

Az önkéntes pénztár által működtetett kötelező pénztár igazgatótanácsa és ellenőrző bizottsága a pénztár igazgatótanácsa és ellenőrző bizottsága. A közgyűlés, valamint a küldöttközgyűlés kizárólagos hatáskörébe tartozó feladatok tekintetében e szervek külön döntenek.

A törvény lényeges eleme, hogy törvényi szinten rögzíti és taxatív módon felsorolja mindazon a tárgyköröket, melyekről a szervezeti és működési szabályzatnak mindenképpen rendelkeznie kell.

A közgyűlés

A 36-39. §-hoz

A törvény a közgyűlésre irányadó rendelkezéseket követően (összehívás, határozatképesség, szavazás módja és eredményének megállapítása) meghatározza a közgyűlés kizárólagos hatásköreit, melyek közé a pénztár szervezetére és működésére, gazdálkodására vonatkozó leglényegesebb döntések tartoznak. A kizárólagos hatáskörök közül kiemelendő, hogy a közgyűlés választja az igazgatótanácsot, az ellenőrző bizottságot és elfogadja az igazgatótanács által készített éves beszámolót, amelynek része a mérleg és a biztosításmatematikai mérleg is.

Az igazgatótanács

A 40-41. §-hoz

Az igazgatótanács a pénztár ügyvezető szerve. Gondoskodik a közgyűlés hatáskörébe tartózó döntések előkészítéséről, a határozatok végrehajtásáról. Egyéb feladatai mellett elfogadja a vagyonértékelési (eszközértékelési) és a szolgáltatási szabályzatokat, ez utóbbi szabályzat elsősorban az adott pénztárnál követendő konkrét eljárási szabályokat tartalmazza a szolgáltatások teljesítését illetően. Az igazgatótanács dönt a vagyonkezelés módjáról, vagyonkezelő kiválasztásáról, továbbá a pénztár adminisztrációs és nyilvántartási tevékenysége végzésének módjáról, valamint szükség szerint az e tevékenységet végző szervezet kiválasztásáról. A pénztár zavartalan működésének érdekében a közgyűlés által elfogadott költségvetés keretein belül, a pénztár szervezetére, működésére, személyi és tárgyi feltételeire vonatkozó fejezeten belül átcsoportosításokat hajthat végre. Az átcsoportosítás azonban nem érintheti a járadékok fedezetét.

Ez a fejezet tartalmazza az igazgatótanács működésére vonatkozó lényeges szabályokat, valamint a munkáltatói jogkör gyakorlására irányadó előírásokat.

A törvény az igazgatótanácsot felhatalmazza egyes hatásköreinek az ügyvezetőre való átruházására, azonban az átruházott hatáskörök tekintetében sem szűnik meg az igazgatótanács e törvényben meghatározott emelt szintű felelőssége.

A pénztár képviselete

A 42. §-hoz

A törvény a pénztár képviselete tekintetében taxatív felsorolást ad. Az ügyvezető képviseleti jogosultsága nem teljes körű, csak a feladatkörében rendelkezik önálló képviseleti jogosultsággal.

Az ellenőrző bizottság feladata és hatásköre

A 43. §-hoz

Az ellenőrző bizottság feladata és hatásköre kiterjed - a pénztár pénzügyi terve és a szervezeti működési szabályzat, valamint más szabályok figyelembe vétele alapján - a pénztár gazdálkodásának, számvitelének, ügyvitelének, fizetőképességének és kötelezettségvállalásának ellenőrzésére. Az ellenőrző bizottság köteles a közgyűlési jelentéseket előzetesen megtárgyalni.

Személyi és tárgyi feltételek

A 44. §-hoz

A törvény a működés biztonsága érdekében, egy többelemű garancia-rendszer részeként szigorú követelményeket támaszt a kötelező pénztár tevékenységének szakmai-személyi és tárgyi-technikai feltételeinek tekintetében. Kiemelten fontos, hogy a pénztár megfelelő belső szabályzatokkal, ezen belül számviteli renddel rendelkezzen. A pénztár szakszerű működéséért felelős - az előírt követelményeknek megfelelő - ügyvezető, számviteli rendért felelős vezető, befektetési szakértő, aktuárius, továbbá könyvvizsgáló, jogász és belső ellenőr alkalmazása vagy foglalkoztatása törvényi szinten megfogalmazott követelmény.

A törvény előírja, hogy a kötelező pénztárnak olyan számítástechnikai hátérrel kell rendelkeznie, amely alkalmas a legkülönbözőbb információs rendszerekhez való csatlakozásra.

Az ügyvezető

A 45. §-hoz

A törvény az ügyvezető feladatára és hatáskörére, továbbá vele szemben támasztott szakmai és egyéb alkalmassági követelményekre állapít meg kötelező előírásokat, továbbá rögzíti az ügyvezető azon felelősségét, amely kiterjed a közgyűlés az igazgatótanács határozatainak végrehajtására, a pénztár eredményes működésére, a folyamatos ügyvitelre, a pénztár alkalmazottainak egyes köre feletti munkáltatói jogokra. Az ügyvezető az igazgatótanács jogsértő határozata, illetve utasítása esetén az ellenőrző bizottsághoz vagy a Pénztárfelügyelethez fordulhat.

A könyvvizsgáló

A 46. §-hoz

A törvény értelmében a pénztár köteles könyvvizsgálót igénybevenni. A törvény szabályozza a könyvvizsgáló pénztárral kapcsolatos kötelezettségeit és jogosultságait, eljárásait. A törvény szigorú összeférhetetlenségi szabályokat állapít meg a könyvvizsgáló illetve a könyvvizsgálatot elvégző szervezet alkalmazottja tekintetében a személyi és gazdasági függetlenség biztosítása érdekében. A könyvvizsgálónak - feladatából adódóan - a pénztár vezetése felé jeleznie kell a pénztár működését veszélyeztető eseményeket, folyamatokat.

A biztosításmatematikus

A 47. §-hoz

A törvény meghatározza, hogy mely dokumentumokat kell az aktuáriusnak aláírásával ellenjegyezni, továbbá előírja a képesítési feltételeket.

Befektetésekért felelős vezető

A 48. §-hoz

A törvény értelmében a pénztár akkor is köteles a törvényben meghatározott képesítésű befektetési szakembert alkalmazni, ha a befektetéseit vagyonkezelő végzi.

A pénztár vezetőire vonatkozó felelősségi és összeférhetetlenségi szabályok

A 49. §-hoz

A törvény részletekbe menően rögzíti a vezető tisztségviselők felelősségi szabályait, a felelősség alóli mentesülés lehetséges módját. A pénztár tisztségviselőinek emelt gondossági kötelmét és felelősségi zsinórmértékét rögzíti a törvény a polgári jogi szabályok megfelelő alkalmazásával.

Annak érdekében, hogy a pénztár irányítása és működtetése körében elkerülhetőek legyenek az érdek-összeütközések, a törvény az összeférhetetlenségi szabályokat és az összeférhetetlenség fennállása esetén követendő eljárást pontosan meghatározza.

A pénztárak gazdálkodása

A 50-52. §-hoz

A törvény rögzíti a pénztári gazdálkodás célját, ami a nyugdíjszolgáltatás pénzügyi feltételeinek a megteremtésében foglalható össze. A pénztár a meghatározott cél érdekében szerteágazó tevékenységet végez, melyek egy része szűken vett gazdálkodási tevékenység, de e tevékenységei közé tartozik szervezete működési feltételeinek a megteremtése és az együttműködés a garanciaalappal és a pénztárak közös végrehajtó szervezetével, a különböző hatóságokkal is. A törvény alapelvként kimondja, hogy a pénztár vagyona kizárólag a pénztári tagság érdekében fektethető be.

A törvény rögzíti a nem haszonelvű működés elvét, melynek értelmében a pénztár a gazdálkodása során elért bevételeit kizárólag a szolgáltatások fedezetének a biztosítására, a szolgáltatások szinten tartására, illetve fejlesztésére, valamint a gazdálkodás költségeinek fedezetére fordíthatja, azt sem osztalék, sem részesedés formájában nem fizetheti ki.

A törvény értelmében az önkéntes pénztár által működtetett magánnyugdíj-pénztár gazdálkodását, vagyonkezelését, szolgáltatását, nyilvántartásait és könyvvezetését az önkéntes pénztárétól elkülönítetten kell végezni.

Az alapszerű gazdálkodás követelménye miatt, amennyiben a pénztár induláskor vagyonnal rendelkezik, azt - mind a pénzbeni, mind a nem pénzbeni részét - a tartalékok között fel kell osztani.

A pénztár köteles számlavezetésre feljogosított hitelintézetnél pénzforgalmi számlát nyitni, és forint- illetve devizaforgalmát pénzforgalmi számlán bonyolítani.

A pénztár pénzügyi terve

Az 53-55. §-hoz

A kötelező pénztár gazdálkodási tevékenysége arra irányul, hogy tagjai részére a felhalmozási időszak elteltével a törvényben előírt mértékű szolgáltatást nyújtson. A szolgáltatások fedezetének megteremtéséhez a törvény szigorúan szabályozott tervkészítési kötelezettséget ír elő.

A pénzügyi terv több csoport - a pénztár tagsága, a pénztár vezetése és a felügyelet - részére nyújt információt, meghatározott esetekben pedig előírást ad (pl. tagdíjak alapok közötti felosztása). Az érintett csoportok sajátos szempontjaik alapján értékelik a pénzügyi tervet. A tagság ezen keresztül érzékelheti a pénztárra, ezen keresztül a pénztártagra váró folyamatok jövőbeli alakulását. A pénztártagnak a közgyűlésen keresztül lehetősége van a pénzügyi tervből esetlegesen kiolvasható, nem kívánatos vagy éppen káros események kialakulását megakadályozni. A tagság szempontjából tehát a pénzügyi terv egyfelől tehát tájékoztató jellegű, másfelől pedig a pénztár önkormányzati működésének egyik záloga. A pénztár vezetése szempontjából kettős szerepe van a pénzügyi tervnek. A klasszikus tervezési funkciók mellett (a kiindulási helyzet ismeretében az elképzelések, célok, illetve a lehetőségek összevetése) lehetőséget ad a terv és a tényadatok összehasonlítására, ezen keresztül az eltérések okának kiderítésére, szükség esetén az időbeli beavatkozás megtételére. Az esetek döntő többségében a pénzügyi terv előírást jelent a pénztár vezetése számára, mert a pénzügyi terv határoz meg, illetve rögzít a pénztár gazdálkodásában alapvető elemeket. Ilyen például a tagdíjbevételek alapok közötti felosztásának aránya, a tisztségviselők díjazásának mértéke, stb. Az adottságként kezelendő elemek figyelembe vételével korrigálhatók, pontosíthatók az egyes feltevések, illetve egyes elemekről kimutatható azok minimálisan szükséges mértéke.

A felügyeleti tevékenység szempontjából a pénzügyi terv több dolgot testesít meg. A pénzügyi terven és az ezzel összevethető szerkezetben készülő beszámolási rendszeren alapuló gazdálkodás elvileg egyidejűleg teszi lehetővé a szolgáltatások teljesíthetőségének és a működés biztosítottságának figyelemmel kísérését. úgy a hagyományos megközelítésnél teljesebb kép nyerhető egy-egy pénztárról, ami a biztonságosabb működés irányába hat. A pénzügyi tervek a tényszámok extrapolációja mellett a szándékokat is kifejezik, ezért helyzeténél fogva a felügyeletnek szélesebb lehetősége nyílik a pénzügyi tervezésen keresztül a pénztárszféra várható mozgásainak érzékelésére

A pénzügyi terv készítésének kötelezettsége egy szélesebb értelemben vett garanciarendszer részét képezi.

A pénztár pénzügyi terve éves és tízéves időszakra vonatkozóan készül és a pénztár legfelső szerve, a közgyűlés által kerül elfogadásra. A pénzügyi terv részletesen tartalmazza a bevételek, a kiadások, a taglétszám és a pénztári tartalékok továbbá a szolgáltatások igénybevételének várható alakulását.

Amennyiben a pénzügyi tervek nem felelnek meg a jogszabályban foglalt előírásoknak, a Pénztárfelügyelet azok átdolgozását írhatja elő.

Az önkéntes pénztár által működtetett pénztár pénzügyi tervére vonatkozó külön szabályok

Az 56. §-hoz

Az önkéntes kölcsönös nyugdíjpénztár által működtetett pénztár pénzügyi tervét az itt meghatározott eltérések figyelembevételével kell elkészíteni.

A pénztári tartalékok és működésük

Az 57-65. §-hoz

A magánnyugdíj-pénztár a zárt gazdálkodás elvét is figyelembe véve a biztonságos működés érdekében köteles tartalékokat képezni. A pénztári tartalékokra és működésükre, valamint a pénztár üzemvitelére vonatkozó szabályok előírják a fedezeti és a likviditási tartalék létrehozását, melyeken belül az SZMSZ által meghatározott további tartalékok is képezhetők.

A fedezeti tartalék a szolgáltatások finanszírozására szolgál, melyen belül indokolt külön kezelni az eltérő funkciójú egyéni és szolgáltatási számlákat. Abban az esetben, ha a pénztár a befektetési és járadékszolgáltatási tevékenységét nem helyezi ki arra feljogosított szervezethez, köteles e tevékenységek kockázatainak a mérséklésére saját tevékenységi tartalékot is képezni a törvényben meghatározott mértékben.

Ha a pénztár nem helyezi ki járadékszolgáltatási tevékenységét úgy a likviditási alapon belül - módozatonként - járadék tartalékalapot kell képezni. Amennyiben a pénztár befektetési tevékenységének hozama meghaladja a vonatkozó jogszabályban meghatározott mértéket, úgy a fedezeti tartalék többletének egy részét a likviditási tartalék hozamkiegyenlítési tartalékába kell helyezni. Amennyiben a pénztár hozamteljesítménye elmarad az előírttól, a fedezeti alap bevételét, a likviditási alap hozamkiegyenlítési tartalékából pótolni kell.

A törvény tételesen meghatározza, hogy az egyes bevételeket melyik tartalékba kell helyezni, illetve a kiadásokat melyik tartalékból lehet teljesíteni, továbbá az egyes tartalékokkal szemben milyen költségek számolhatók el.

Vagyonkezelés

A 66-68. §-hoz

A pénztár meghatározott vagyoni eszközök felett rendelkezik. Ez a rendelkezési jog magában foglalhatja az ezen eszközökkel történő gazdálkodáson belül az eszközök gyarapításának, a befektetés végzésének a jogát is.

Elképzelhető egy olyan rendszer, amelyben a rendelkezési jog nem foglalja magában a befektetési tevékenység végzésének a jogát, hanem azt törvényi felhatalmazás alapján kizárólag más szervezet végzi. Olyan rendszer is elképzelhető, amelyben a törvény a befektetési tevékenységgel kapcsolatos feltételeket és követelményeket állapítja meg, és ezek teljesülése esetén akár a pénztár közvetlenül akár egy erre szakosodott szolgáltató jogosult. A törvény ez utóbbi vegyes rendszer talaján áll. A javaslattevők megvizsgálták e három különböző rendszer előnyeit és hátrányait.

a) Amennyiben a pénztár csak maga kezelheti a vagyonát, ezzel a pénztártag tulajdonosi érdekei és jogosítványai közvetlenebbül érvényesülnek, mint külső vagyonkezelő megléte esetén. Ebben az esetben kisebb költségek jelentkeznek a pénztárnál, hiszen vagyonkezelői díj nem merül fel, továbbá a befektetésekkel kapcsolatos információáramlás gyorsan és kevesebb hibalehetőséggel zajlik. A pénztár befektetési ügymenetét végző személyekkel szemben támasztott szakmai követelményeket magasra kell helyezni a speciális képzettség és gyakorlat tekintetében, ez a szabályozás feladata. Ugyanez a tárgyi feltételek tekintetében is elmondható, a befektetések magas színvonalú végzéséhez megkövetelt feltételek - számítógépes rendszerrel való megtámogatottság, a különböző külső adatbázisokhoz való kapcsolódás stb. - előírása a jogszabályokban megvalósulhat és így a kötelező pénztári feladatokat ellátó magánnyugdíj-pénztár alkalmas lesz arra - hisz a működésének feltételeit a tagdíjbefizetések megteremtik -, hogy befektetéseit maga végezze. A szabályozás által megteremtett garanciák - a kötelező pénzügyi tervezés, a kötött, zárt alapszerű gazdálkodás előírása, a befektetési kockázatok minimalizálását célzó befektetési szabályok, a felügyeleti kontroll megléte, a Garanciaalap és a Pénztártanács funkciói - együttesen biztosítják azt, hogy a pénztárak és tagjaik relatíve biztonságban legyenek, a pénztár kockázatai kezelhetők maradjanak, a veszteségek minimalizálhatók, a pénztárüzemi nyereségek pedig optimalizálhatók legyenek, vagyis a pénztár végső soron képes legyen megteremteni az általa nyújtandó nyugdíjszolgáltatás fedezetét.

A pénztár önálló vagyonkezelése esetén nyilvánvalóan semmilyen tekintetben nincs érdekkülönbözőség a befektetést végző és a pénztár között. A felügyeleti kontroll a Pénztárfelügyeleten keresztül érvényesül.

Ennek a rendszernek hátránya, hogy a pénztárnak nincs választási lehetősége a tekintetben, hogy a befektetéseket erre szakosodott szolgáltatóra bízza vagy sem.

b) A vagyonkezelés kötelező kihelyezése esetén megvalósul a tőkekövetelmény, a széleskörű szakismeret, kialakult az intézményrendszer és a folyamatok és eljárások bejáratottak, továbbá itt is érvényesül felügyeleti ellenőrzés. A vagyonkezelés kihelyezése azonban többletköltséget jelent (vagyonkezelő haszna), sőt megjelenhet a pénztár és a vagyonkezelő ellenérdekeltsége. A pénztártagok a befektetési politika érvényesítése terén nem rendelkeznek közvetlen ráhatással, végső soron csak a megbízás felmondásának költséges eszközével élhetnek. E megoldás sem enged választást a vagyonkezelés tekintetében, csak a vagyonkezelők személyét illetően.

c) Az ún. vegyes rendszer legfontosabb előnye, hogy nem kizárólagos megoldást nyújt. A pénztár saját adottságai, tárgyi- személyi feltételei, befektetési stratégiája figyelembe vételével eldöntheti - tulajdonosi döntést hozhat -, hogy befektetéseit maga végzi, vagy kiadja erre szakosodott szervezetnek. A javaslattevő által kidolgozott vegyes rendszerben nem kötelező külső vagyonkezelőnek (hitelintézetnek, értékpapír kereskedőnek) átadni a pénztártagok kötelező befizetéseiből és annak hozamaiból álló befektetendő vagyont, hiszen a tárgyi-személyi feltételek a kötelező pénztárnál - amely rövid idő alatt pénzintézeti nagyságrendű pénzek fölött fog diszponálni - megteremthetők.

Az önkéntes kölcsönös biztosító pénztárak működése során felgyülemlett tapasztalatok is azt mutatják, hogy e két megoldás - saját vagyonkezelés illetve külső vagyonkezelő - közel azonos arányban van jelen a pénztárszférában, egyik sem domináns: mindkettőnek létjogosultsága van.

A törvény alapján a vagyonkezelést a pénztár e vegyes rendszerben a tulajdonában álló vagyonkezelővel is végeztetheti. Ebben az esetben a pénztár vagyonkezelőjének természetesen meg kell felelnie mindazon követelménynek, amelyet a vonatkozó szabályozás az ilyen szervezetekkel szemben támaszt.

A törvény rögzíti azokat az alapelveket és szabályokat, amelyek betartásával a befektetés kockázata minimalizálható illetve a pénztár fizetőképessége folyamatosan fenntartható. Fontos kiemelni, hogy ezeket az előírásokat be kell tartani vagyonkezelő alkalmazása esetén is. Fentiek értelmében a pénztár a befektetéseit köteles befektetési formák és befektetési közvetítők szerint is megosztani, azonban a befektetések megosztása nem veszélyeztetheti a pénztár folyamatos fizetőképességét és a pénztári szolgáltatások teljesítését. Lényeges követelmény, hogy a pénztári befektetéseknek összhangban kell lenniük a pénztár éven belüli és éven túli kötelezettségeivel, fenntartva a pénztár folyamatos fizetőképességét.

A törvény szigorú szakmai és pénzügyi követelményeket állapít meg arra az esetre, ha a pénztár a befektetéseit maga végzi. A befektetési tevékenység irányítására ebben az esetben a pénztár köteles olyan munkatársat alkalmazni, aki értékpapír-kereskedői, vagy ha a portfoliója ingatlant is tartalmaz, akkor ingatlanforgalmazói szakvizsgával is, és legalább kétéves szakmai gyakorlattal rendelkezik. Ezen túlmenően köteles vagyonkezelési és vagyonértékelési szabályzatot alkotni és százmillió forint mértékű saját tevékenységi tartalékot képezni. A befektetések ingadozásának kiegyenlítésére a törvényben meghatározott módon hozamkiegyenlítő tartalékot is köteles képezni.

A törvény értelmében a Kormány felhatalmazást kap arra, hogy rendeletben szabályozza befektetésekre vonatkozó végrehajtási szabályokat.

Fontos garanciális szabály, hogy a pénztárvagyon befektetése során a pénztár nem szerezhet egy vállalkozásban egy évnél hosszabb időtartamot meghaladóan olyan arányú közvetlen tulajdoni részesedést, amely nagyobb mint a vállalkozás jegyzett, illetve törzstőkéjének 10%-a, kivéve a pénztár vagyonának kezelését, aktuáriusi feladatainak, illetve nyilvántartásának, szolgáltatásának és adminisztrációjának végzését ellátó szervezetet.

A törvény szintén garanciális okokból bizonyos befektetésekre tilalmat állít fel annak érdekében, hogy az egyoldalú függőség és a nem kívánt összefonódások elkerülhetőek legyenek.

A pénztár adminisztrációs és nyilvántartási, valamint beszámolási kötelezettsége

A 69-72. §-hoz

A törvény értelmében a pénztár üzemgazdasági szemléletű kettős könyvvitelt köteles vezetni. A pénztár részletes könyvvezetési és beszámolási szabályait a Számviteli törvényen alapuló kormányrendelet tartalmazza.

A törvény tartalmazza a pénztár befektetési teljesítményének a mérését és a működési költségeinek kimutatását lehetővé tevő főbb szabályokat.

A teljesítményméréshez a törvény megteremti az eszközök értékelésének fontosabb alapelveit, és felállítja az eszközértékelési csoportokat.

Annak érdekében, hogy a pénztárakról az állampolgárok reális képet alkothassanak, a törvény a nyilvánosságra hozandó adatok körét és a nyilvánosságra hozatal módját garanciális okokból törvényi szinten szabályozza.

A törvény értelmében a könyvvizsgáló által hitelesített pénztári beszámolót a pénzügyi év lejártát követő 90 napon belül a közgyűlés elé kell terjeszteni. A beszámoló tartalmát a törvény meghatározza, ezek a vagyonértékelési és teljesítménymérési jelentések, valamint az aktuáriusi értékelés.

A törvény megfogalmazza, hogy amennyiben a beszámoló olyan veszteséget mutat amely a biztonsági illetve a likviditási tartalékból nem pótolható, az igazgatótanács javaslatot tesz a Garanciaalap és a Pénztárfelügyelet számára, a veszteségmegszüntetés módjára. Amennyiben az igazgatótanács javaslata nem megalapozott, az említett szervek eltérő ajánlást tesznek, illetve indokolt esetben a Pénztárfelügyelet intézkedési jogkörében megteheti a szükséges lépéseket, végső soron a pénztárat átmeneti államigazgatási irányítás alá helyezheti.

A pénztár adminisztrációs és nyilvántartási, biztosításmatematikai feladatainak,valamint vagyonkezelésének kihelyezése

A 73-75. §-hoz

A törvény lehetőséget biztosít arra, hogy a pénztárak adminisztrációs és nyilvántartási, járadékszolgáltatási (biztosításmatematikai) feladataik teljesítésével, illetve befektetési üzletmenetük lebonyolításával e tevékenységgel üzletszerűen foglalkozó és arra feljogosított szervezeteket (szolgáltatókat) bízhassanak meg. A vagyonkezelés ellátásával nem bízható meg olyan szervezet, amely a pénztárnak egyéb szolgáltatást is végez, egyebekben fenti feladatok ellátását egyetlen szervezet is végezheti.

A törvény rögzíti, hogy a pénztári szolgáltató a pénztár érdekében jár el, a pénztárakra vonatkozó jogszabályok és előírások betartásával.

A törvény garanciális okokból rögzíti a vagyonkezelői szerződés kötelező tartalmát Lényeges szabály, hogy a kezelőnek a pénztárvagyon elkülönített kezelését biztosító feltételeket is tartalmazó vagyonkezelési szabályzattal kell rendelkeznie.

A törvény meghatározza az adatközlési kötelezettségeket, amelyeket a vagyonkezelőnek teljesítenie kell.

A törvény tájékoztatási kötelezettséget ír elő az összes szolgáltatóval kötött szerződés tekintetében a Pénztárfelügyeletet felé.

A hatósági és szakmai feladatokat ellátó Pénztárfelügyelet - a törvényben meghatározott esetekben - a szolgáltatóval kötött szerződés érvénytelenné nyilvánítását kezdeményezi.

Befektetési szolgáltatások igénybevétele, befektetési eszközök kezeléseLetétkezelés, letétkezelő

A 76-77. §-hoz

A törvény a pénztárvagyon biztonságos kezelésének követelményét szem előtt tartva kimondja, hogy a pénztár köteles befektetési vállalkozásként működő letétkezelőt alkalmazni. A törvény - garanciális szerepét szem előtt tartva - törvényi szinten határozza meg a letétkezelő feladatait, melyre az 1996. évi CXI. törvény vonatkozó rendelkezései is irányadóak az e törvényben foglalt eltérésekkel. A letétkezelő végzi az értékpapírok letéti őrzését, beleértve a megőrzésre átadott értékpapírok nyilvántartását, fizikai megőrzését, a megőrzésre való átvételt és kiadást. A pénztári letétkezelő a pénztár megbízása alapján végzett befektetési szolgáltatások tekintetében megbízásának ellátásához szükséges mértékben ellenőrzi a pénztári szolgáltatót, valamint a pénzforgalmi számlát vezető szervezetet. A pénztár letétkezelője ellátja továbbá a pénztárral történt megállapodás alapján a kamat, az osztalék, a hozam illetőleg a törlesztés beszedését, az értékpapír tulajdonjogát bizonyító okirat kiadását, továbbá az értékpapír letéti számlák közötti jóváírását és terhelését. A letétkezelő csak erre a tevékenységre feljogosított társaság lehet. A Pénztárfelügyelet abban az esetben engedélyezi számára a pénztárvagyon letétkezelését (veszi nyilvántartásba), ha rendelkezik letétkezelésre illetve letéti őrzésre vonatkozó hatósági engedéllyel és meggyőződik arról, hogy alkalmas a pénztári letétkezelésre is, figyelemmel a pénztári vagyon nagyságára.

Fontos a polgári jogi felelősséget megalapozó szabály, hogy a letétkezelő köteles minden esetben felhívni a pénztár illetőleg a vagyonkezelő figyelmét, ha megítélése szerint a befektetési megbízás végrehajtása sérti vagy veszélyezteti a pénztár érdekeit. A különböző befektetési keretszabályok betartása és a portfolió összetétele akkor ellenőrizhető hatékonyan, ha a pénztárnak csak egyetlen letétkezelője van, amit a törvény kogens módon fogalmaz meg.

A törvény szigorú összeférhetetlenségi szabályokat fogalmaz meg a letétkezelői tevékenységgel és az azt végző szervezettel kapcsolatban. Ezek között kimondja, hogy ugyanazon szervezet nem láthatja el a vagyonkezelői és a letétkezelői feladatokat, továbbá vagyonkezelő és letétkezelő társaságok sem közvetlenül, sem közvetetten nem lehetnek egymás tulajdonosai.

További személyi összeférhetetlenségi szabályokat fogalmaz meg a törvény a pénztár és a letétkezelést végző szervezet személyi állományával kapcsolatban is.

Fentieket kiegészíti az a rendelkezés, mely a vagyonkezelést és a letétkezelést végző személyi kör közötti összeférhetetlenséget határozza meg.

VII. fejezet

Titoktartás

Az üzleti titok és pénztártitok

A 78-79. §-hoz

A törvény szem előtt tartja azt az általános jogelvet, hogy a pénztár érdekei védelmében titkosnak kell tekinteni mindazon adatokat, amelyek titokban maradásához a pénztárnak méltányolható érdeke fűződik (üzleti titok). A pénztártagok érdekeinek védelmében a személyükre, vagyoni és üzleti helyzetükre vonatkozó, illetve pénztári adataik titkot képeznek (pénztártitok). A titoktartási kötelezettség kiterjed a pénztár tisztségviselőire és alkalmazottaira. A titoktartási kötelezettség nem terjed ki a pénztárakhoz kapcsolódó feladatkörükben eljáró hatóságokra és meghatározott szervezetekre. A Pénztárfelügyelet a pénztárak egyedi azonosítására alkalmas adatait csak meghatározott célra szolgáltathat.

VIII. Fejezet

A pénztárak egyesülése, szétválása, megszűnése és felszámolása

A pénztárak egyesülése

A 80. §-hoz

A törvény értemében csak az azonos típusú pénztárak egyesülhetnek, melynek módja a beolvadás vagy az összeolvadás. A területi pénztár mint gyűjtőpénztár kivétel e szabály alól, a területi pénztárba más szervezési elven felépülő pénztár is beolvadhat. A törvény az egyesülés leglényegesebb szabályait és elveit rögzíti.

A pénztárak szétválása

A 81. §-hoz

A törvény rögzíti a szétválás alapvető feltételeit és meghatározza a felügyelet eljárásának fontosabb szabályait azzal, hogy alapvetően az új pénztárak létrejövetelére vonatkozó eljárások az irányadóak az itt leírt eltérésekkel.

A törvény megteremti annak feltételeit, hogy a pénztárak szolgáltatási kötelezettségei mindenkor érvényesüljenek.

A pénztár megszűnése

A 82-84. §-hoz

A törvény értelmében, amennyiben egy pénztár ellen felszámolási eljárás iránti kérelmet nem nyújtottak be, legfőbb szerve kimondhatja a jogutód nélküli megszűnést. Ehhez a Pénztárfelügyelet előzetes tájékoztatása szükséges. A pénztár jogutód nélküli megszüntetésének eszköze a végelszámolási eljárás. Mind a végelszámolási eljárásra, mind a felszámolásai eljárásra vonatkozik az e törvényben megfogalmazott eltérésekkel az 1991. évi IL. törvény. A végelszámolás során a végelszámoló az a személy, aki ellátja a pénztár jogutód nélküli megszűnésével kapcsolatos teendőket, a pénztár kötelezettségeit teljesíti, követeléseit behajtja, igényeit érvényesíti. A végelszámoló a végelszámolás befejezésekor éves beszámolót és végelszámolási zárómérleget, valamint vagyonfelosztási javaslatot készít, ezután intézkedést tesz a pénztár bírósági nyilvántartásból való törlése iránt.

A törvény értelmében a pénztár jogutód nélküli megszűnése esetén a pénztártag a rá jutó vagyonrészt átlépés esetén a másik pénztárba viheti vagy a Garancia Alapba helyezheti ideiglenesen.

A pénztár felszámolására vonatkozó szabályok meghatározzák a pénztár fizetőképtelenségének megállapítására alapot nyújtó feltételeket. Ezek beállta esetén kell alkalmazni a vagyon szabályozott felosztására irányuló rendelkezéseket.

A törvény értelmében a pénztár ellen nincs helye csődeljárásnak. A csődeljárásbeli fizetési moratórium védelmét tehát nem élvezi a pénztár, esedékes fizetési kötelezettségét teljesítenie kell.

A pénztárak tekintetében is megkülönböztetjük a végelszámolási eljárást és a felszámolási eljárást. A végelszámolás során a nem fizetésképtelen adós (pénztár) a jogutód nélküli megszűnését elhatározza és a hitelezőit maradéktalanul kielégíti, míg a felszámolás a fizetőképtelen adós (pénztár) jogutód nélküli megszüntetésére irányul.

A törvény értelmében egy pénztár akkor minősül fizetésképtelennek, ha esedékes kötelezettségeinek pénzügyi fedezet hiánya miatt 60, illetve a tagok javára vállalt szolgáltatási kötelezettségeinek az esedékességtől számított 90 napon belül nem tesz eleget.

A felszámolás kezdő időpontjában az alapokhoz tartozó eszközök listáját azonnal le kell zárni és azt a felszámolónak át kell adni.

A felszámolási eljárás során a fenti eszközök külön kezelendők, és azok csak a fedezeti alappal szemben fennálló tagi, hozzátartozói, illetve kedvezményezetti követelések kielégítése után használhatók fel egyéb kötelezettségek kielégítésére.

Fontos garanciális szabály, hogy a felszámolás kezdő időpontjától a tagdíjakat csak az Alap szedheti be, és a Pénztárfelügyelet köteles a felszámolás kezdő időpontjában a pénztár tevékenységi engedélyét visszavonni, és az Alap vagy más pénztár útján - szükség szerint annak kijelölésével - a tagsági viszony folytatásáról és a járadékszolgáltatások teljesítéséről gondoskodni.

IX. Fejezet

A pénztárak szövetsége

A 85. §-hoz

A pénztárak érdekeik képviseletére és közös céljaik megvalósítására szövetséget hozhatnak létre. A szövetség jogi személyként működő társadalmi szervezet.

X. fejezet

A pénztárak garanciaalapja

A 86. §-hoz

A kötelező pénztárak Garanciaalapja ipso iure, a törvény erejénél fogva a törvény hatálybalépésével egyidejűleg létrejön. A törvény kimondja, hogy a tevékenységi engedéllyel rendelkező pénztár az Alap tagjává válik.

Az Alap jogállása

A 87. §-hoz

Az Alap az e törvényben meghatározott feladatokat ellátó jogi személyiséggel rendelkező intézmény, melynek létrehozatalára, működésére, szervezetére, vagyonára és gazdálkodására vonatkozó szabályokat a törvény rendelkezései állapítják meg.

A törvény rendelkezik arról, hogy az Alap csak az e törvényben meghatározott feladatok ellátására használhatja pénzeszközeit (vagyonát, jövedelmét, bevételeit), melyek nem vonhatóak el egyéb célokra, sőt az Alap társasági és helyi adó, valamint illeték fizetésére sem kötelezhető.

Az Alap saját tőkéje nem osztható fel, és az Alap köteles viselni a kezelésével felmerülő költségeket.

Az Alap tevékenységének törvényességi felügyelete a Pénztárfelügyelet hatáskörébe tartozik.

Az Alap feladata

A 88. §-hoz

A törvény meghatározza az Alap feladatait az Alappal tagsági viszonyban álló pénztárak tagjai egyéni megtakarításainak a védelme és a pénztárak szolgáltatásai teljesítésének a biztosítása tekintetében.

Az Alap egyik legfontosabb feladata befagyott követelés esetén meghatározott kártalanítási összeg kifizetése a pénztártagoknak.

Az Alap feladata a tagpénztár által nyújtott szolgáltatási színvonal garantálása továbbá - a pénztár, mint szervezet működése és a nyugdíjszolgáltatás fedezetének biztosítása érdekében - a pénztár befektetési tevékenységének elemzése is. Ezzel összefüggésben az Alap javaslattételi joggal élhet a Pénztártanács felé, valamint felügyeleti intézkedést is kezdeményezhet a Pénztárfelügyelettől.

A törvény értelmében - a pénztártagtól kapott megbízás alapján - az Alap köteles eljárni a károsult képviseletében az egyezségi tárgyalás és a felszámolási eljárás során.

A törvény értelmében az Alap - a pénztár, a számlatulajdonos tag, illetve járadékos kérésére - a tag egyéni számláját átveszi és átmenetileg kezeli, illetve járadékfedezetét átveszi és járadékát szolgáltatja.

Az Alapból történő kifizetés

A 89-90. §-hoz

Az Alap elsősorban olyan, a szolgáltatásokat érintő védelmet jelent a pénztártagok számára, ami kiküszöbölheti egy olyan mértékű kár hatásait, amelyet egy pénztár önmaga - sem a bevételei, sem a tartalékai terhére - nem tud finanszírozni. Ettől függetlenül természetesen a pénztáraknak fennáll az a kötelezettsége, hogy a kockázatok bekövetkezéséből fakadó károk ellen az e törvényben meghatározott módon elkülönített tartalék képzésével védekezzen. A jogi szabályozás az előre nem látható kockázatok mértéke elleni védekezés biztosítását szolgálja.

A törvény rendelkezései értelmében az Alap pénzeszközeit befagyott követelés fennállása esetén, továbbá akkor használhatja fel, ha a nyugdíj folyósításának időszakában a szolgáltatási kötelezettségek veszélyeztetettek vagy nem teljesíthetőek. Befagyott követelésnek az minősül, ha a pénztár az SZMSZ-ében szabályozott esedékességet követő öt napon belül nem tud tagjának teljesíteni, kivéve ha a követelés jogalap nélküli, idő előtti, vagy ha összege vitatott.

A törvény kimondja, hogy az Alap akkor is köteles teljesíteni, ha a pénztártag összes követelése esedékességkor kevesebb, mint az e törvény szerint részére járó normafedezet.

A törvény a helytállási kötelezettségek eltérő céljaira és jellegzetességeire is tekintettel rendelkezik az Alapot terhelő fizetési kötelezettségek mértékéről.

A törvény meghatározza a kifizetéssel kapcsolatos lényeges eljárási, közzétételi szabályokat és határidőket.

A pénztártagok megtakarításainak, és a pénztár szolgáltatásainak védelmében az Alap által nyújtott kártalanítás összegét és az ezzel összefüggésben felmerült költségeket az Alap részére köteles a pénztár visszafizetni: az Alap által kifizetett kártalanítás tekintetében az Alapra száll az ügyfél követelése.

Az Alap tagja, garanciadíj

A 91-93. §-hoz

Az Alap tagja negyedévente éves garanciadíjat köteles az Alap pénzforgalmi számlájára befizetni, melynek mértéke a pénztár előző évi bevételének az Alap igazgatósága által meghatározott százaléka.

A törvényben meghatározott esetben az Alap igazgatósága rendkívüli befizetést rendelhet el, melynek legmagasabb mértékét a Kormány rendeletben állapítja meg.

A törvény az Alap eszközeinek éves átlagos értékére alsó és felső határokat szab meg.

Az Alap szervezete

A 94. §-hoz

Az Alap szervezetét a jogterületet, a pénztárak működésének és gazdálkodásának sajátosságait ismerő személyekből álló 7 tagú, 3 évre szóló kinevezéssel vagy jelöléssel rendelkező igazgatóság irányítja. Az igazgatóság tagjai az elnököt maguk közül választják. Az igazgatóság legalább negyedévente tart ülést, amelyen a Pénztárfelügyelet képviselője és az Alap ügyvezető igazgatója az tanácskozási joggal vesz részt.

Az igazgatósági tagság a törvényben rögzített esetekben szűnik meg.

Az igazgatóság feladata

A 95. §-hoz

Az Alap döntéshozó irányító szerve az igazgatóság, amelynek szervezetét és feladatkörét a törvény állapítja meg. A szabályozásból fakadó operatív feladatok teljesítése a munkaszervezet feladata, amit az ügyvezető igazgató irányít.

Az Alap igazgatósága köteles szabályzatot alkotni a törvény rendelkezései alapján a tagok éves díjának és rendkívüli befizetéseinek mértékéről, eljárásáról, teljesítési idejéről, az Alap kezelésének szabályairól, a kifizetések rendjéről, az Alap ügyrendjéről, a kártalanítás megtérítésének szabályairól, az igazgatóság ügyrendjéről.

A nyilvános működés céljait szolgálja, hogy az Alap köteles megjelentetni a szabályzatait és az igazgatóság nyilvános határozatait a Pénzügyi Közlönyben.

Az ellenőrző bizottsága feladata

A 96. §-hoz

A törvény az állami részvétel biztosítására és az ellenőrzési funkciók ellátására felállítja az ellenőrző bizottságot és egyben meghatározza feladatait.

Az Alap ügyvezető igazgatója és munkaszervezete

A 97. §-hoz

A törvény rögzíti az Alap önálló munkaszervezetének valamint az operatív irányítását ellátó ügyvezető igazgató tevékenységének kereteit, továbbá lehetőséget biztosít külső szakértőknek vagy szakértő szervezeteknek polgári jogi szerződés keretében történő feladatvégzésre.

Az Alap ügyvezetője és alkalmazottai a Munka Törvénykönyvének a hatálya alatt állnak.

Az Alap számlavezetése, pénzkezelése és befektetései

A 98. §-hoz

Az Alap számláját a Magyar Nemzeti Bank vezeti. Az Alap az átmenetileg szabad pénzeszközeit köteles pénzben vagy állampapírokban tartani. A Kormány rendeletben állapítja meg az Alap éves beszámoló készítési és könyvvezetési kötelezettségének sajátosságait.

Gazdálkodási tevékenységét az Állami Számvevőszék ellenőrzi.

A törvény értelmében az Alap átmeneti vagy tartós hiány estében - a költségvetési törvényben meghatározott mértékig - a Magyar Nemzeti Banktól hitelt vehet fel.

Az Alapból történő kilépés és kizárás

A 99. §-hoz

Az Alapból a pénztár tagsági viszonya - a törvényben meghatározottak szerint - kilépéssel vagy kizárással szűnhet meg.

Az Alapból történő kizárás nem szünteti meg a törvény által a pénztári jogviszonyokért megkívánt helytállási kötelezettséget.

XI. Fejezet

Állami garancia, a pénztárak állami felügyelete

A 100-101. §-hoz

A törvény rögzíti a magánnyugdíj rendszer működésével kapcsolatos állami felelősség módját és mértékét. Az Alap fizetőképességét a központi költségvetés garantálja.

A törvény elkülöníti a törvényességi és az állami felügyelet funkcióját, a törvényességi felügyeletet az ügyészség, az állami felügyeletet a Pénzügyminiszter az Állami Pénztárfelügyelet útján látja el.

Az Állami Pénztárfelügyelet jogállása és feladatköre

A 102-103. §-hoz

A törvény a Pénztárfelügyeletre ruházott feladatok hatékony ellátása érdekében szabályozza a Pénztárfelügyelet jogállását, elhelyezve a közigazgatási szervek rendszerében. Ennek megfelelően a Pénztárfelügyelet a pénzügyminiszter felügyelete alatt álló önálló központi hivatalként működik és első fokú államigazgatási szervként jár el.

A törvény értelmében a Pénztárfelügyelet részben önálló gazdálkodású költségvetési szervként működik, hatásköre az e törvényben meghatározott szervezetekre és az önkéntes kölcsönös biztosító pénztárakra is kiterjed.

Kinevezési jogkörök

Pénztárfelügyelet elnöke

A 104. §-hoz

A Pénztárfelügyelet elnökének és elnökhelyetteseinek megfelelő kiválasztását és szakmai önállóságát szabályozva a törvény rögzíti, hogy a Pénztárfelügyelet elnökét és helyetteseit a pénzügyminiszter nevezi ki, majd meghatározza a Pénztárfelügyelet elnökének feladatait. Annak érdekében, hogy a Pénztárfelügyelet megfelelően láthassa el a tőkefedezeti nyugdíjrendszer-elem és az önkéntes kiegészítő pénztárak ellenőrzését, a törvény a Felügyelet elnöke, elnökhelyettesei és vezető munkatársai vonatkozásában szigorú szakmai követelményeket támaszt.

Összeférhetetlenség

A 105. §-hoz

A törvény a közszolgálati jogviszonyra vonatkozó jogszabályokkal összhangban szigorúan szabályozza a Pénztárfelügyelet elnökének, elnökhelyetteseinek és köztisztviselőinek a Pénztárfelügyeleten kívüli kereső foglalkozásukkal kapcsolatos kérdéseket annak érdekében, hogy kizárható legyen az érdek-összeütközés.

A Pénztárfelügyelet feladatai

A 106-107. §-hoz

A törvény a nemzetközi gyakorlat figyelembevételével szabályozza a Pénztárfelügyelet hatósági és szakmai feladatait. Feladatainak ellátása érdekében a Pénztárfelügyelet e törvény előírásainak megfelelően végzi sokrétű, céljaiban, feltételeiben és eszközrendszerében egyértelműen meghatározott tevékenységét.

A Pénztárfelügyelet mind az önkéntes kölcsönös biztosító pénztárakkal, mind a magánnyugdíj-pénztárakkal kapcsolatos állami feladatokat ellátja. A felügyeleti tevékenység ellátásához engedélyezési, ellenőrzési, intézkedési és bírságolási jogkörök járulnak, amelyek gyakorlása során a pénztár önkormányzatiságát és működésének, döntésének autonómiáját csak törvényben meghatározott esetben lehet befolyásolni és korlátozni.

Engedélyezési hatáskörök

A 108. §-hoz

A törvény tételesen felsorolja azokat a kiemelt tevékenységeket, melyek végzéséhez illetve megkezdéséhez a Pénztárfelügyelet engedélye szükséges.

A Pénztárfelügyelet ellenőrzési, intézkedési és bírságolási jogköre

A 109-112. §-hoz

A törvény értelmében a Pénztárfelügyelet jogosult és állami feladatinak ellátása körében köteles ellenőrizni, hogy a pénztártevékenység megfelel-e a törvénynek, egyéb jogszabályoknak, engedélyeknek és a szolgáltatás biztonságának. Az ellenőrzési funkcióval összefüggő, azt elősegítő felügyeleti feladatkörök közül kiemelésre érdemes, hogy a felügyelet olyan információs rendszert működtet, amely közvetlen kapcsolatban állnak a pénztárszféra szereplőivel: a pénztárakkal, a Garanciaalappal, a pénztárak nyilvántartását végző szervezettel és a pénztárak közös behajtó szervezetével. A közös információs bázis adattartalmát a Kormány határozza meg.

A törvény részletesen szabályozza a Pénztárfelügyelet ellenőrzési, intézkedési és bírságolási jogköreit, lehetőséget biztosítva a pénztártevékenység befolyásolására.

A szabályozás arra törekszik, hogy a szükséges esetekben megteremtse a határozott államigazgatási beavatkozás lehetőségét oly módon, hogy a pénztár autonóm működése csak valóban indokolt esetben szenvedjen csorbát.

A törvény rögzíti a felügyeleti jogosítványok alkalmazásának fokozatosságát illetve a fokozatosság mellőzésének konkrét feltételeit.

Felügyeleti biztos

A 113-115. §-hoz

A törvény meghatározza azokat az eseteket, amelyek szükségessé és lehetővé tehetik, hogy az állam a Pénztárfelügyelet révén súlyosan beavatkozzon a pénztár működésébe. A felügyeleti biztos látja el a pénztár államigazgatási irányításával együtt járó teljes körű feladatokat. Működése során minden intézkedése a működőképesség helyreállítására irányul.

A felügyeleti biztos kirendelése meghatározott ideig - száznyolcvan napig - tarthat és az ezen időszak alatt, az államigazgatási irányítás következtében bekövetkezett esetleges veszteségért a pénztár kártalanításra jogosult.

Ha a pénztár működőképessége semmiképpen sem állítható helyre, a felügyelet elrendelheti a működés felfüggesztését és kezdeményezheti a bíróságnál a felszámolási eljárás megindítását.

A Pénztárfelügyelet bevételei

A 116-118. §-hoz

A törvény a felügyeleti díjban és az egyéb bevételekben nevesíti a Pénztárfelügyelet bevételeit.

A törvény rögzíti a felügyeleti díj felhasználásának, befizetésének módját és a felügyeleti díj mértékét. A felügyeleti díj a pénztárba a tagok által befizetett tagdíjak együttes összegének két ezrelékét teszi ki, melyet a pénztár a működési költségei terhére számolja el.

A Pénztárfelügyelet adatkezelése

A 119-120. §-hoz

A törvény a személyes adatok védelméről és a közérdekű adatok nyilvánosságáról szóló 1992. évi LXIII. törvény rendelkezéseivel összhangban szabályozza a Felügyelet személyes adatokkal kapcsolatos adatkezelési feladatait.

A pénztárakra vonatkozó központi adatkezelési feladatokat a Felügyelet látja el.

XII. Fejezet

A pénztártanács

A 121. §-hoz

A törvény fontos garanciális feladattal ruházza fel a Pénztártanácsot. Szervezetére és tagjaira vonatkozó szabályainak meghatározásakor a törvény szem előtt tartja, hogy a magánnyugdíj-pénztárak sokrétű gazdasági, társadalmi, tőkepiaci és igazgatási viszonyok között működnek. A törvény a sokrétű viszonyok között olyan rendszert hoz létre, amelyben a közvetlen és elsődleges állami felelősségvállalást a szabályozás garanciája előzi meg. A szabályozási garancia akkor képes az anyagi felelősségvállalást kiváltani vagy kiegészíteni, ha az állam korrekciós intézkedési lehetőségei megmaradnak a nyugdíjrendszer egészére, különösen a tőkefedezeti pénztárakra vonatkozóan.

Fentiek alapján a törvény a Pénztártanács szerepét úgy határozza meg, hogy az összetett célokat legyen képes érvényesíteni, ugyanakkor ne mentesítse az illetékes állami szervet (a Pénztárfelügyeletet) az intézkedési kötelezettség alól.

A Pénztártanács összetételében is kifejeződik az állami felelősségvállalás, hiszen a tagok egy része olyan önálló hatáskörű szervezet képviselője, amely a Pénztártanács ajánlását állami normává képes alakítani.

-----STARTING---POINT---VEGE---

XIII. Fejezet

Záró rendelkezések

Hatálybalépés

A 122. §-hoz

A törvény értelmében a pénztári intézményrendszer kiépülését biztosító szabályok a kötelező taggá válásra vonatkozó szabályok hatálybalépését megelőzően lépnek életbe. A befektetési vállalkozásokra és a pénzügyi intézményekre vonatkozó, a pénztári vagyonkezeléssel kapcsolatban előírt tőkekövetelmény 2000. július 1-jén lép hatályba.

Átmeneti rendelkezések

A 123. §-hoz

A törvény a pénztár első küldöttközgyűlésének megbízatására időhatárt szab, figyelemmel annak szerepére és létrejöttének speciális módjára.

A pénztárak megalapításának, engedélyeztetésének folyamata időt vesz igénybe, azonban már a törvény hatálybalépésekor van egy tagdíjfizetésre kötelezett személyi kör, a pályakezdők köre. A rendszer felállításának zökkenőmentes lebonyolítása érdekében a törvény kimondja, hogy a pénztár 1998. június 30-áig a tagdíjbevételeit elkülönített alszámlán tartja mindaddig, amíg a pénztártaggá vált személy regisztrációját a felügyelet vissza nem igazolja.

A pénztárak megerősödését szolgáló rendelkezés az illetékmentes vagyonszerzés lehetőségének a megteremtése, ami a hatálybalépéstől számított két évig érvényes.

Módosító és hatályon kívül helyező rendelkezések

A 124-131. §-hoz

A törvény az e törvénnyel összefüggően, a szabályozásból adódó szükséges törvénymódosításokról rendelkezik.

A 132. §-hoz

A nyugdíjreformmal összefüggő törvények egységesen 1998. január 1-jén lépnek hatályba.

A 133. §-hoz

Átmeneti rendelkezésként a társadalombiztosításról szóló 1975. évi II. törvény módosítása vált szükségessé.

Felhatalmazó rendelkezések

A 134. §-hoz

Felhatalmazást kap a Kormányt a végrehajtási rendeletek megalkotására.

Kormányrendelet szabályozza a Számviteli törvény valamint az e törvény figyelembevételével a pénztárak gazdálkodási sajátosságaira tekintettel a beszámolási és könyvvezetési kötelezettséget.

A pénztár könyvvezetése az üzemviteli szemléletű kettős könyvelés rendszerén alapul, figyelembe véve a pénztárüzem működésének sajátosságait.

A pénztár beszámolási kötelezettsége vagyoni, jövedelmi, pénzügyi helyzetének, befektetései hatékonyságának, a biztosításmatematikai elvek érvényesülésének, az egyéni és szolgáltatási számlák piaci értékének alakulására, a pénzügyi terv teljesítésére terjed ki. A rendelet tartalmazza a rendszeres és eseti beszámoló tartalmát, formáját, szerkezetét. A kormányrendelet meghatározza a pénztár könyvvezetési rendszerét, a számviteli alapelvek érvényesülésének sajátosságait a pénztárak vonatkozásában, továbbá a számviteli politika kialakításának főbb irányelveit.

A rendelet kitér a mérleg, az eredmény-kimutatás, a kiegészítő melléklet és az üzleti jelentés tartalmára, tagolására, az eszközök és a források értékelésének alapelveire. A mérlegben kimutatott eszközök és kötelezettségek értékét leltárral kell alátámasztani.

A kormányrendelet meghatározza a bevételek és a kiadások jogcímeit, elszámolási módját a törvény szerinti alapok tekintetében. Az egyes alapok csak a törvényben előírt céloknak, rendeltetésüknek megfelelően képezhetők, illetve használhatók fel.

A pénztár éves beszámolójának tartalmaznia kell mindazokat az információkat, amelyek a tagság részére a pénztár vagyonáról, jövedelmi helyzetéről a megbízható, valós összképet tükrözik.

A könyvviteli nyilvántartás a gazdasági műveleteket és ezek hatását az eszközökre és a forrásokra a valóságnak megfelelően, hiánytalanul, folyamatosan, áttekinthetően, zárt rendszerben mutatja be. A rendelet szabályozza a könyvviteli zárlat, az analitikus nyilvántartások, a számlaosztályok tartalmát.

A pénztárak számlakerete alapján a pénztár számlarendet köteles készíteni.

A gazdálkodási tevékenység kormányrendeletben történő szabályozása során a befektetési tevékenység szabályozásakor meg kell határozni konkrétan az egyes befektetési formákat, valamint az azokba történő invesztíció maximális értékeit, a hatályos jogszabályokkal harmonizáltan a befektetési üzletmenetet végző szervezettel szembeni kritériumokat.

A kormányrendelet szabályokat állapít meg a hozamkiegyenlítési tartalék maximális mértékének megállapítására, a fedezeti alap számláinak növelési, illetve csökkentési lehetőségeinek konkrét meghatározására vonatkozóan.

A pénztárak hitel- és kölcsönfelvételi szabályai között szabályozza a rendelet az instrumentumok jellegét, megengedett mértéküket és lejárati konstrukcióikra vonatkozó főbb előírásokat.

A pénztárak központi letétkezelésével és letétkezelőjével kapcsolatos, továbbá a letétkezelést és az értéktári feladatokat ellátó közös intézmény működésével kapcsolatos részletes feladatok szabályozásánál a kormányrendelet kitér a csatlakozás feltételeinek, az alapítás szakmai és technikai követelményeinek és az alapfeladatoknak a meghatározására. A szabályozás a szükséges mértékben kitér az információ szolgáltatás rendszerére, valamint a közös szervezethez nem kapcsolódott pénztár által elszenvedett jelentős gazdasági hátrány fogalmának megállapítására.

Az Alap ideiglenesen szabad pénzeszközeinek befektetési és kezelési szabályainak kialakításánál a kormányrendelet abból indul ki, hogy egyrészt ezen eszközök igénybe vétele optimális gazdasági folyamatok mellett csak hosszabb távon jelentkezik, de bizonyos mértékű likvid eszközöknek kell lenniük a portfolióban a bármikori és gyors szolgáltatás nyújtási képesség fenntartása miatt, másrészt a diverzifikációnál figyelni kell arra is, hogy maga az Alap se kerülhessen nehéz gazdálkodási helyzetbe.

A magánnyugdíj-pénztárak biztosításmatematikai szabályairól szóló kormányrendelet hatálya alá tartozik valamennyi olyan kötelező nyugdíjpénztári szervezet, amely nyugdíjszolgáltatását maga nyújtja, egyes vonatkozásokban azok is, melyek biztosító intézettől vásárolják szolgáltatásaikat.

A rendelet célja, hogy a törvényben meghatározott feltételek szerinti hozam, járadékraváltási és kifizetési garanciára tekintettel a szolgáltatás megalapozására, teljesítésére, illetve ellenőrzésére részletes szabályokat nyújtson.

A magánnyugdíj-pénztárakra vonatkozó biztosításmatematikai számítások elemei a nyugdíj szolgáltatás, és az ezzel kapcsolatos tartalékképzés, tájékoztatás szabályai, a pénzügyi terv, biztosításmatematikai statisztikai jelentés és biztosításmatematikai mérleg készítésének szabályai, valamint a garanciális rendszerrel kapcsolatos szabályok.

A rendelet a fogalmak között egyes alapvető pénztári fogalmak képletbe foglalása és számszerűsíthetősége céljából meghatározza azok biztosításmatematikai tartalmát. E fogalmak a jelenérték, tartalék, fedezet, pénztártag követelése, megállapítás és az indexált járadék, a jövőbeli pénzforgalom, illetve az előbbiek részletei, mint például a kockázatközösség, halandósági tábla, technikai kamatláb, indexálási ráta, járulékalap rátája. Erre épülve határozhatók meg a biztosításmatematikai mérleg (a továbbiakban: aktuáriusi értékelés) elemei a tőkefedezeti rendszerhez igazodóan.

A pénztár szolgáltatási szabályzata tartalmazza a szolgáltatás megállapításának és folyósításának, valamint a járadékos időszak alatti kilépés és belépés feltételeit, módját és eljárási szabályait.

A pénztár által nyújtható, illetve vásárolható járadékok alaptípusait, valamint az ezen felül teljesíthető egyösszegű kifizetés alapkonstrukcióját a törvény meghatározza. A pénztár szolgáltatás szabályzata tartalmazza ezek közül azokat, amelyeket a pénztár kiválaszt, és tagjai részére választhatóként felajánl. Ezekre vonatkozóan a pénztár szolgáltatási szabályzata meghatározza ezek jelenérték képletét, paramétereit (garancia tartam hosszak, stb.), az alkalmazott halandósági táblát, a költségtényezőket, az indexálás meghatározását, demográfiai ingadozási tartalékok képzését, valamint a biztosításmatematikai mérleg által kimutatott többlet vagy hiány esetén követendő eljárást.

A pénztár indulásakor a KSH által kiadott, a pénztár szerveződési elvéhez igazodó halandósági táblát használ. E táblát legalább öt évente felülvizsgálja a pénztár biztosításmatematikai statisztikai jelentésének adatai alapján.

A pénztár abban az esetben végezheti maga szolgáltatási tevékenységét, ha a szolgáltatási szabályzata ilyen járadékot tartalmaz és a Pénztárfelügyelet e szabályzatot a pénztár - a járadékokra vonatkozó számításokat is tartalmazó - hosszú távú pénzügyi tervét és aktuáriusi értékelését is figyelembe véve jóváhagyta.

Biztosító intézettől vásárolt járadék esetén ennek általános feltételeit tartalmazza a szolgáltatási szabályzat. A szolgáltatás típusa és megállapítása (egyéni számla átváltása élethosszig tartó járadékra) ez esetben sem térhet el a törvényben meghatározottól. A biztosító által nyújtott nyugdíj járadéknak pénztári tagságra kidolgozott terméknek kell lennie, amely tartalmazza az emelésre és a kamatnyereség visszajuttatására vonatkozó szabályokat. A biztosító járadékát a tag nem mondhatja fel és nem alakíthatja át a biztosító más szolgáltatására. A biztosító által nyújtott szolgáltatásokra vonatkozóan a pénztár egyszerűsített aktuáriusi értékelést készít. A biztosító évente közli a pénztárral azokat az adatokat, amelyek a pénztár aktuáriusi értékelésének elkészítéséhez szükségesek. Az adatok helyességét a biztosító vezető aktuáriusa igazolja. A pénztár a szolgáltatásokat típusonként és biztosítónként külön szolgáltatási számláról finanszírozza.

A felhalmozási időszakban lévő tagok jövőbeli szolgáltatásának fedezetét az egyéni számlák tartalmazzák. Ezek a befektetésekkel kapcsolatos kockázatoknak vannak kitéve. A járadékos időszakban lévő tagok szolgáltatásainak fedezetét a szolgáltatási számlák tartalmazzák. Ezek a befektetésekkel és a halandósággal kapcsolatos kockázatoknak vannak kitéve.

A pénztár a befektetési kockázatok kivédésére a hozamelvárással meghatározott hozamingadozási (túlcsordulási) tartalékot képez, illetve használ fel a jogszabályokban megfogalmazott befektetési rendelkezések szerint.

A pénztár demográfiai tartalékát a pénztár által nyújtott ellátások esetében a szolgáltatási számláknak az alkalmazott halandósági táblában az átlagostól eltérő, illetve az alkalmazott halandósági táblától eltérő halandóságból származó hiánya pótlására kell képezni, illetve felhasználni.

A biztosításmatematikai statisztikai jelentést évente, az előző pénzügyi évre vonatkozóan kell elkészíteni. A jelentést a aktuáriusi értékelés mellékleteként kell benyújtani. A biztosításmatematikai statisztikai jelentésben foglalt számítások és adatok helyességét, a jelentés kitöltése jogszabályoknak megfelelő voltát a pénztár aktuáriusa aláírásával igazolja.

Az aktuáriusi értékelés kiindulási adatait a korábbi értékelés feltételezései, az értékelés készítését megelőző éves beszámolók, negyedéves jelentések és biztosításmatematikai statisztikai jelentések adják. Az egyes jövőre vonatkozó feltételezéseket a korábbi gyakorlattal, a pénztárakra vonatkozó ajánlásokkal és a pénztár tagsági és befektetési politikájával, valamint a gazdaság várható alakulásával összhangban kell kialakítani.

A garancia alaphoz biztosításmatematikai számítások a hozamelvárás és a normafedezet összefüggésével, a szolgáltatás megállapításával, a járadékos időszakban levő tag követelésének és a szolgáltatások fedezetének megállapításával kapcsolódnak.