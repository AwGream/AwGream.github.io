2011. évi CLXXVII. törvény indokolása

az egyes honvédelmi kötelezettségek teljesítéséről, az azokkal kapcsolatos katonai igazgatási feladatokról, a hadköteles nyilvántartás vezetése, a gazdasági és anyagi szolgáltatások biztosítása érdekében teljesítendő adatszolgáltatásokról és a honvédelmi ágazatban használt igazolványokkal kapcsolatos adatkezelésről

-----STARTING---POINT---ALTALANOS--- 

A honvédelemről és a Magyar Honvédségről szóló 2004. évi CV. törvény béke idejére megszüntette a hadkötelezettséget, azonban lehetőséget teremtett arra, hogy rendkívüli állapotban automatikusan, megelőző védelmi helyzet idején pedig az Országgyűlés döntésétől függően újra bevezetésre kerüljön. A 2012. január 1-jén hatályba lépő új Alaptörvény és az annak alapján kiadásra kerülő, a honvédelemről és a Magyar Honvédségről, valamint a különleges jogrendben bevezethető intézkedésekről szóló 2011. évi CXIII. törvény (a továbbiakban: Hvt.) ezt a rendszert fenntartotta, emellett azonban ösztönözni kívánta a békeidejű önkéntes tartalékos katonai szolgálat vállalását, ezért kimondja, hogy Magyarország önkéntes tartalékos rendszert tart fenn. Ebből következően a Hvt. teljesen új alapokra helyezi a Magyar Honvédség tartalékos rendszerét.

E körülmények szükségessé teszik a katonai igazgatás szervezetére és a hadköteles nyilvántartásra vonatkozó szabályozás átalakítását, és külön törvényben történő szabályozását.

Bár a hadkötelezettség csak az említett esetekben terheli az állampolgárokat, annak teljesítésére azonban a katonai igazgatás szerveinek már békében fel kell készülniük. A felkészülés fontos része, hogy ki kell alakítani olyan nyilvántartási rendszert, amelyben szerepel minden nagykorú, magyar állampolgárságú, magyarországi lakóhellyel rendelkező férfi olyan adata, amely a katonai szolgálat teljesítéséhez, a sorozás és a behívás végrehajtásához szükséges. Ezért a törvény szabályozza a hadkötelesek nyilvántartásában kezelhető adatok körét, az adatszolgáltatásra kötelezetteket. Ezzel kapcsolatban a törvény alapvető célkitűzése, hogy a személyes adatok védelmére vonatkozó rendelkezéseknek megfelelően csak a legszükségesebb személyes adatok legyenek kezelhetők, és az állampolgárokat ne kötelezze feleslegesen adatszolgáltatásra. Ezért béke idején a hadkötelesek nyilvántartása részére az állami szervek és más jogi személyek által vezetett nyilvántartásokból történik az adatszolgáltatás.

A hadkötelesek nyilvántartása mellett a törvény tartalmazza a gazdasági és anyagi szolgáltatás teljesítéséhez szükséges nyilvántartások által kezelhető adatokat, és az azok részére történő adatszolgáltatást.

A törvény meghatározza a hadköteleseket terhelő bejelentési kötelezettséget, megjelenési kötelezettséget, és a sorozás szabályait.

-----STARTING---POINT---RESZLETES---

ELSŐ RÉSZ

A KATONAI IGAZGATÁS RENDSZERE

I. FEJEZET

ÁLTALÁNOS RENDELKEZÉSEK

Az 1. §-hoz

A törvény az alkalmazáshoz szükséges értelmező rendelkezéseket tartalmazza.

II. FEJEZET

A KATONAI IGAZGATÁS SZERVEZETI FELÉPÍTÉSE, FELADATAI

A 2-5. §-hoz

A jogi környezetben bekövetkezett változások és a bürokrácia csökkentésére irányuló kormányzati törekvések szükségessé teszik a katonai igazgatási szervezet átalakítását. Ezért a törvény meghatározza a katonai igazgatási rendszer elemeit, azok irányítását, egymáshoz való viszonyát, felépítését békében és hadkötelezettség bevezetését követően, alapvető feladataikat és a katonai szervezetek feltöltésében játszott szerepüket.

A Honvédség katonai igazgatási és központi adatfeldolgozó szerve és a katonai igazgatás területi szervei vonatkozásában behatárolja a béke időszakban és különböző minősített időszakokban a hadkiegészítés módját, az adatszolgáltatási kötelezettséget és a nyilvántartható adatok körét a nyilvántartás és adatszolgáltatás céljának pontos meghatározásával.

A Honvédség katonai igazgatási és központi adatfeldolgozó szerve részére meghatározza a nyilvántartási és adatszolgáltatási feladatain túl az országos személyügyi nyilvántartási rendszerekkel való kapcsolattartásra és azoktól való adatátvételre vonatkozó szabályokat, valamint feljogosítja a szervezetet a Honvédség által biztosított igazolványok és az 1949. augusztus 12-én kötött Genfi Egyezmények hatálya alá tartozó egyéb igazolásokkal történő ellátásra.

III. FEJEZET

A HADKÖTELES ÁLLOMÁNY NYILVÁNTARTÁSA

A 6-9. §-hoz

A hadköteles nyilvántartásban az Alaptörvény XXXI. cikk (3) bekezdés és a Hvt. 5. § (4) bekezdés k) és l) pontjában meghatározottaknak megfelelően a törvény szabályozza az állampolgárok adatai kezelésének szabályait, a nyilvántartó szervezetet. Meghatározza a katonai szervezetek kiegészítése érdekében a Honvédség katonai igazgatási és központi adatfeldolgozó szerve, a katonai igazgatás területi szervei, a Honvédség központi irattározásra kijelölt szerve és a katonai szervezetek (a továbbiakban együtt: nyilvántartást vezető szervek) között átadható adatok körét, az adatkezelés ideje, időtartama és célja szerinti jogosultságokat, kötelezettségeket. A nyilvántartásban kezelhető adatok körét a törvény mellékletei tartalmazzák.

A hadköteles nyilvántartás ezen új rendszere - tekintetbe véve a más törvényekben szabályozott önkéntes tartalékos rendszerben megvalósítani tervezett létszámot - ismét képessé válik arra, hogy a Honvédség hadkiegészítési szükségletének mintegy 2/3-a már békeidőszakban kiírásra kerüljön a katonai szervezetek részére.

A törvény pontosítja a haza védelme érdekében elsődlegesen behívható kiképzett tartalékosokkal kapcsolatos - az általánostól részben eltérő - nyilvántartási jogosultságokat.

Szabályozza a nyilvántartásból honvédségen kívüli szervnek vagy személynek történő adatszolgáltatást.

A hadkötelezettség alapján teljesített katonai szolgálattal összefüggő baleset, betegség, sebesülés vagy haláleset miatt szociális ellátásra szoruló állampolgárok érdekvédelmének, a haza róluk való gondoskodásának biztosítása érdekében, érdekvédelmi nyilvántartás vezetését határozza meg a törvény.

IV. FEJEZET

ADATSZOLGÁLTATÁS A HADKÖTELES NYILVÁNTARTÁSHOZ

A 10-16. §-hoz

Azt az alapelvet követve, hogy az állampolgárt békében ne terhelje kötelezettség a későbbiekben lehetséges katonai szolgálatának tervezése kapcsán, a potenciális hadkötelesek és a kiképzett tartalékosok vonatkozásában az adattal rendelkező központi adatszolgáltatók biztosítanak adatot a Magyar Honvédség részére. A hadkötelezettség bevezetését követően sem változik az alapelv, tehát a hadkötelesek esetében is az alapadatok bekérése a központi adatszolgáltatóktól történik.

Mivel az Alaptörvény meghatározza, hogy ki köteles katonai szolgálatot teljesíteni, a központi adatszolgáltatás elvileg minden nagykorú, magyar állampolgárságú férfira vonatkozhatna, azonban tekintettel arra, hogy a Hvt. behatárolja a katonai szolgálatra történő behívhatóság életkori határait, ezzel determinálja a hadköteles nyilvántartás adatkezelési célhoz kötöttségét. Fentiek alapján az adatszolgáltatás a Hvt. 5. § (4) bekezdés k) pontjában meghatározott határidőig történik központi adatszolgáltatásként.

A törvény figyelemmel az adatkezelés célhoz kötöttségére, meghatározza, hogy mely adatok kezelhetők békében és a hadkötelezettség bevezetését követően egyaránt, és melyek kizárólag a hadkötelezettség bevezetése után.

Azon adatszolgáltatások esetében, melyek nem érinthetnek minden katonai szolgálatteljesítésre kötelezett korú személyt, nem indokolt a rendszeres központi adatszolgáltatás fenntartása. Az adatszolgáltatás egyedi esetben és kizárólag akkor szükséges, ha a hadköteles nyilvántartásban szereplő személyről a meghatározott adatszolgáltató a törvényben rögzítettek szerinti információ birtokába jut.

A „meghagyás” rendszerében a békeidejű adatszolgáltatás kizárólag a jogszabály által meghagyásba kijelölt, vagy jogszabály alapján meghagyásba bevont munkáltató adataira vonatkozik, és nem érinti a meghagyásba vont munkakört betöltő személyt, hiszen ő lehet a hadkötelezettségben nem érintett személy is. A munkakört betöltő személy adatai csak a hadkötelezettség bevezetését, vagy a katonai szolgálatra történő önkéntes jelentkezést követően válnak relevánssá, mert az ilyen munkakört betöltő személy nem kerül behívásra katonai szolgálat teljesítésére.

A törvény lehetővé teszi azt, hogy az abban meghatározott szervek a katonai nyilvántartást vezető szerv megkeresésére kizárólag a megkeresésben megjelölt személyekről szolgáltassanak adatot.

A központi adatszolgáltatás a Hvt. 5. § (4) bekezdés k) pontjában meghatározott határidőig valósul meg, azonban ennek alapján a Hvt. 5. § (4) bekezdés l) pontjában meghatározott határidőig behívható személyekről nem rendelkezik adattal a Magyar Honvédség. Ez a 2012. január 1-jétől hatályos jogszabályok alapján legalább 25 évfolyamot érint (40-65 év közöttiek). Mivel a kiképzett tartalékos állományba kizárólag azok a személyek tartoznak, akik korábban önkéntesség alapján teljesítettek katonai szolgálatot, az adatkéréssel érintettek száma elenyésző az életkori sávba tartozó hadköteles populáción belül, ezért nem indokolt a központi adatszolgáltatás fenntartása. A központi adatszolgáltatók viszont nem rendelkeznek információval arra vonatkozóan, hogy az adatbázisukban nyilvántartott személyek közül ki tartozik a Hvt. 5. § (4) bekezdés l) pontjának hatálya alá. A fenti ellentétes hatások feloldása érdekében az adatszolgáltatás az érintettek vonatkozásában megkeresésre történik, melyben az adattal rendelkező szervtől a Honvédség katonai igazgatási és központi adatfeldolgozó szerve, és hadkötelezettség bevezetését követően a sorozó központ, a Hvt. 5. § (4) bekezdés l) pontjának hatálya alá tartozó személyekre vonatkozóan kér adatszolgáltatást.

MÁSODIK RÉSZ

A KATONAI SZOLGÁLATI KÖTELEZETTSÉG JÁRULÉKOS KÖTELEZETTSÉGEI

V. FEJEZET

SZEMÉLYES KÖTELEZETTSÉGEK

A 17-20. §-hoz

A törvény alapelvét követve, az állampolgárok minimális megterhelésére törekedve, a hadkötelezettség bevezetését követően is kizárólag azok a hadkötelesek kell, hogy adatot szolgáltassanak, akiket a Honvédség erre felszólít, bejelentési kötelezettsége az állampolgárnak pedig csak az adatszolgáltatási kötelezettség teljesítését követően keletkezik.

Az adatszolgáltatási és bejelentési kötelezettség a tényleges katonai szolgálat megtervezéséhez, a megjelenési kötelezettség teljesítéséhez, valamint a hadköteles tájékoztatásának biztosításához elengedhetetlenül szükséges adatkörre vonatkozik, amelyeket nem lehet, vagy nem célszerű központi adatszolgáltatásból biztosítani.

A törvény szerint megjelenési kötelezettség kizárólag a hadkötelezettség bevezetését követően terheli az állampolgárt, és csak abban az esetben, ha katonai szolgálatra történő tervezése a személyes-, a központi-, egyedi-, vagy megkeresésre történő adatszolgáltatás során a Magyar Honvédség birtokába jutott adatok alapján nem zárható ki. A megjelenési kötelezettség egyes esetei (orvosi vizsgálat, gyógykezelés) a hadköteles és a Honvédség érdekeit egyaránt szolgálják.

A törvény meghatározza az adatszolgáltatási és bejelentési kötelezettség akadályoztatása esetén követendő eljárást.

HARMADIK RÉSZ

A HONVÉDELMI ÁGAZATBAN HASZNÁLT IGAZOLVÁNYOKKAL KAPCSOLATOS ADATKEZELÉS

VI. FEJEZET

A HONVÉDELMI ÁGAZATBAN HASZNÁLT IGAZOLVÁNYOK ADATTARTALMA ÉS NYILVÁNTARTÁSA

A 21-25. §-hoz

A törvény a hivatásos-, szerződéses-, önkéntes tartalékos-, hadköteles- és nyugállományú katonák, valamin a honvéd tisztjelöltek és honvéd altiszt-jelöltek szolgálati igazolványának, valamint a Magyar Honvédségben foglalkoztatott kormánytisztviselők és közalkalmazottak igazolványa kiadása érdekében történő adatkezelést szabályozza, továbbá meghatározza az igazolványok adattartalmát.

NEGYEDIK RÉSZ

GAZDASÁGI- ÉS ANYAGI SZOLGÁLTATÁSOK

VII. FEJEZET

A GAZDASÁGI- ÉS ANYAGI SZOLGÁLTATÁSI KÖTELEZETTSÉGGEL KAPCSOLATOS NYILVÁNTARTÁS ÉS ADATSZOLGÁLTATÁS

A 26-30. §-hoz

Az Alaptörvény és a Hvt. szerinti gazdasági- és anyagi szolgáltatási teljesítéséhez szükséges nyilvántartás alapjait teremti meg a törvény. A nyilvántartáshoz az adatszolgáltatás megkeresésre történik. A nyilvántartásból törölni kell a nem lebiztosított ingatlan, technikai eszköz vagy szolgáltatásra vonatkozó adatokat. Ezzel biztosítható a nyilvántartott adatok célhoz kötöttsége, illetve a szükséges mértékű nyilvántartás fenntartása. A törvény rögzíti, hogy az adatszolgáltatás térítésmentes.

ÖTÖDIK RÉSZ

KATONAI SZOLGÁLATRA VALÓ EGÉSZSÉGI ALKALMASSÁG MEGÁLLAPÍTÁSA

VIII. FEJEZET

ALKALMASSÁG MEGÁLLAPÍTÁSÁNAK ELŐKÉSZÍTÉSE

A 31-32. §-hoz

Az előzetes alkalmasság megállapításának célja, hogy hadkötelezettség bevezetését követően a Magyar Honvédség hadi létszámra történő mielőbbi feltöltése érdekében elkerülhető legyen mind a hadköteles, mind a katonai igazgatási feladatokat végző állomány felesleges terhelése. Ez oly módon kerül biztosításra, hogy a béke idején rendelkezésre álló információk alapján a sorozó szak-főorvos kizárhatja azon személyek katonai szolgálatra való tervezésének lehetőségét, akiknél az alkalmasságot befolyásoló betegség mértéke nem teszi lehetővé a katonai szolgálat teljesítését, és az egészségügyi állapotban javulás nem várható.

A törvény differenciáltan tartalmazza az orvosi szakvélemény kialakításához rendelkezésre álló adatok körét. Meghatározásra kerülnek a sorozó szak-főorvos által javasolható egészségi állapotra utaló minősítések.

IX. FEJEZET

ALKALMASSÁG MEGÁLLAPÍTÁSA

A 33-42. §-hoz

A sorozás alóli mentesítésről a sorozó szak-főorvos javaslata alapján, a hadkötelezettség bevezetését követően, a Honvédség katonai igazgatási és központi adatfeldolgozó szerve hoz határozatot.

Sorozás kizárólag a hadkötelezettség bevezetését követően kerülhet végrehajtásra. A törvény meghatározza, hogy kit kell sorozásra tervezni, a tervezettek közül kiket lehet megjelenés nélkül sorozni, és kiket személyes megjelenés alapján.

A személyes megjelenés nélküli sorozás végrehajtásához a törvény lehetővé teszi a katonai szolgálatra való alkalmasságot befolyásoló egészségi adatok egyedi szolgáltatását, másrészt ez az eljárási rend elősegíti a Honvédség hadi szervezetre történő gyorsabb áttérését.

A megjelenés nélkül sorozható hadkötelesek részére fegyver nélküli katonai szolgálat teljesítése iránti kérelem beadásának lehetőségét biztosítani kell, ezért a hadkötelesek ezen körét is tájékoztatni kell a tervezett sorozási időpontról. A fenti kérelem benyújtása nem befolyásolja a sorozás tervezett idejét, azonban amennyiben a hadköteles egészségi állapotában bekövetkezett változásról tesz bejelentést és ezt orvosi igazolásokkal alátámasztja, sorozását csak személyes megjelenése esetén lehet végrehajtani.

A törvény rendezi az első és a másodfokú sorozóbizottság összetételét, eljárását, meghatározza a jogorvoslat rendjét.

A jogerős határozat a hadkötelezettség megszűnéséig hatályos, azonban a hadköteles az egészségi állapotában bekövetkezett változás esetén kérheti egészségi alkalmasságának újbóli megállapítását. Amennyiben a kérelemhez csatolt orvosi igazolások alátámasztják a kérelmet, a hadköteles ismételt sorozását rendeli el a Honvédség katonai igazgatási és központi adatfeldolgozó szerve.

-----STARTING---POINT---VEGE---

HATODIK RÉSZ

ZÁRÓ RENDELKEZÉSEK

X. FEJEZET

A TÖRVÉNY HATÁLYBALÉPÉSE ÉS VÉGREHAJTÁSA

A 43-57. §-hoz

A törvény megadja a végrehajtásához szükséges felhatalmazásokat a Kormány és a honvédelemért felelős miniszter részére.

A hatályba lépés időpontját az Alaptörvény és a Hvt. hatályba lépéséhez igazítja.

A módosítások a törvény által szabályozott nyilvántartási, adatszolgáltatási feladatok harmonizációját szolgálják.

Az egészségügyi szolgáltatók által biztosítandó adatok személyhez kötése a Társadalombiztosítási Azonosító Jel alkalmazásával biztosítható.

A személyi azonosító alkalmazására a Honvédség jelenleg is jogosult, azonban a katonai igazgatási szervek közötti feladatok és jogosultságok átstrukturálódása miatt a személyi azonosító alkalmazását a nyilvántartás vezetésére, valamint az adatkezelésre jogosultak szerint aktualizálni szükséges.

A záró szakasz a sarkalatossági rendelkezést tartalmazza.