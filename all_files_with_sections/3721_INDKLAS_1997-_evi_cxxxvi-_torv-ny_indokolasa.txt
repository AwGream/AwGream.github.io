1997. évi CXXXVI. törvény indokolása

az Országos Tudományos Kutatási Alapprogramokról

-----STARTING---POINT---ALTALANOS--- 

Az Országos Tudományos Alapprogramokról (a továbbiakban: OTKA-ról) szóló törvény újraalkotását az alábbi legfontosabb körülmények indokolják:

a) a tudomány autonómiájának erősítését előíró 113/1996. (XII. 20.) OGY határozatban foglalt feladatok megvalósítása érdekében szükséges - az alapkutatásokat intézményi és tematikai szempontból is a legszélesebb körben, a felsőoktatási és az akadémiai, valamint a tárcaszintű irányítás alatt álló kutatóhelyek összhangjának szándékával támogató - OTKA helyzetének újbóli meghatározása a tudománypolitikai intézményrendszerben;

b) az OTKA döntési szervezetének áttekinthetőségét, a döntések és a kutatási eredmények növekvő nyilvánosságát törvényi súllyal célszerű megerősíteni, amely példát mutat mind az állami forrásokat használó tudománytámogató testületek elvei és gyakorlata számára, mind az egész hazai tudományos közösség számára.

-----STARTING---POINT---RESZLETES---

Az OTKA működési feltételei

Az 1. §-hoz

Az OTKA a központi költségvetés olyan elkülönített fejezeti kezelésű előirányzata, amely a kiemelkedő, elsősorban új tudományos törvényszerűségek felismeréséhez és az ennek során kidolgozásra kerülő eljárásokhoz, valamint a kutatás hátterét biztosító eszközbázis megvalósításához kutatócsoportok és egyének számára - nyilvános pályázati rendszerben benyújtott tudományos projektterveik szakmai elbírálása alapján - nyújt támogatást.

Az OTKA önállóságát hangsúlyozza az a körülmény, hogy a magyar tudományos autonómia meghatározó köztestületének, a Magyar Tudományos Akadémiának (a továbbiakban: Akadémia) fejezeti kezelésében jelenik meg az erre a célra rendelkezésre bocsátott költségvetési támogatás. Az ennek megfelelő fejezeti felügyeletet is az Akadémia gyakorolja. Ez a kutatói közösség elvárásainak megfelelő megoldás.

Kiemelkedő gyakorlati fontosságú, hogy a források felhasználását a kutatások időbeli ütemezésének megfelelően költségvetési évek között átvihetően határozza meg a törvény.

Az OTKA korábbi gyakorlatában sikeres világbanki programot hajtott végre az országos műszerközpontok fejlesztésére és a fiatal kutatók önálló tudományos projektjeinek támogatására. A gazdasági élet fellendülésével várható, hogy a vállalkozói szféra csúcstechnológiát alkalmazó rétege érdekeltté válhat egy-egy szűkebb területen alapkutatások támogatására. Ezért a törvénynek fent kell tartania az OTKA programjai többcsatornás finanszírozásának lehetőségét.

Az OTKA szervezete

A 2-3. §-hoz

Az OTKA tudományos döntéshozó szervezetét az OTKA Bizottság, az ún. Tudományterületi Kollégiumok és a keretükben működő tudományági zsűrik alkotják. Az adminisztratív feladatokat az OTKA Iroda látja el.

Az OTKA Bizottság tagjait - az OTKA önálló tudománypolitikai szerepének megfelelően - a miniszterelnök bízza meg. Működéséről az OTKA a Kormánynak évente számol be, továbbá feladata az Akadémia kétévenkénti országgyűlési beszámolójához tevékenységét összefoglaló jelentés készítése. Ennek révén mód van az OTKA tevékenysége és a tudománypolitika más területei közötti összehangolás megvalósítására. Az OTKA Bizottságot az elnök és a két alelnök mellett a tudományos kutató- fejlesztő tevékenység ágazati feladatait irányító szaktárcák, az Akadémia, valamint a kutatói közösségek képviseletében a felsőoktatás, a közgyűjtemények és a tudományos kutatóintézetek szakértő képviselői alkotják.

A törvény a Bizottság és a Tudományterületi Kollégiumok tagjaira vonatkozóan a tudományos világban elvárt összeférhetetlenségi, és a döntési monopóliumok kialakulását megakadályozó elveket valósít meg. A Tudományterületi Kollégiumok tagjaira a tudományos fokozattal rendelkező kutatók közösségeinek - legelsősorban az Akadémiának - ajánlása alapján tesz javaslatot az OTKA Bizottság.

Az OTKA Bizottság alapvető feladata a kiemelt kutatási területek és felhasználási célok meghatározása, az ezek támogatására szánt főösszegek megállapítása, valamint a végső döntés a benyújtott pályázatok támogatásáról.

Az OTKA által nyújtható támogatások odaítélése és rendelkezésre bocsátása

A 4-6. §-hoz

Az OTKA eddigi gyakorlatát kodifikálva tematikus pályaművek megvalósítására, fiatal, tehetséges kutatók ösztöndíjára, tudományos publikációk költségeire és a tudományos infrastruktúra fejlesztésére nyújt támogatást, amelyből személyi, dologi, valamint felhalmozási kiadások fedezhetők.

A témapályázat megítélése elsősorban tudományos értéke és a pályázó korábbi tudományos tevékenységének színvonala alapján történik.

A törvény szerint a bírálat elfogulatlanságának biztosítására az OTKA Bizottság tagjai megbízatásuk alatt az OTKA-hoz pályázatot nem nyújthatnak be. A Tudományterületi Kollégiumok tagjainak pályázatát az OTKA Bizottság bírálja el.

A Tudományterületi Kollégiumok az egyedi (hazai és/vagy külföldi) szakértők, a zsűrik által kialakított rangsorok, valamint az országos tudománypolitikai prioritások figyelembevételével rangsorolják a pályázatokat, és a pénzügyi támogatási lehetőségek figyelembevételével tesznek javaslatot a támogatás mértékére.

Az OTKA Bizottság - a tudományterületi arányok és tudománypolitikai elvek összefüggéseinek figyelembevételével - a Tudományterületi Kollégiumok javaslatai alapján dönt a támogatások odaítéléséről.

A pályázat nyerteseivel az OTKA Iroda a kutatás célkitűzéseit, az arra fordítandó források felhasználását és a várható eredményeket rögzítő szerződést köt. A beszerzett eszközök a kutató intézményének nyilvántartásába kerülnek és végső sorsukról a kutatási program lezárásakor születik döntés.

A pályázat célkitűzéseinek meghiúsulása esetén annak okait vizsgálni kell. Az OTKA Bizottság elnöke dönt az esetleges visszafizetési kötelességről.

A kutatási eredmények értékelése

A 7-8. §-hoz

A kutatási munkaterv tartalmazza az elérni kívánt célokat, a várható eredményeket és a teljesítés ütemezését. Az előrehaladásról a témavezető legalább évente tudományos és pénzügyi jelentésében számol be, amelynek elfogadása a következő évi támogatás folyósításának feltétele.

Kiemelt fontosságú az innovációra alkalmas kutatási eredményeknek az OMFB-vel közös értékelése. Az infrastruktúra fejlesztésére elnyert támogatások sokirányú, az alapkutatásokon túlmutató alkalmazott hasznosíthatósága e pályázatok sikerességének fontos mutatója.

A kutatás befejezésekor az eredményeket az odaítéléstől független szakértők bevonásával értékelik, és gondoskodnak a kiemelkedő jelentőségű eredmények széleskörű hazai és nemzetközi megismertetéséről. Az értékelés összegzését az OTKA hivatalos kiadványában nyilvánosságra kell hozni.

-----STARTING---POINT---VEGE---