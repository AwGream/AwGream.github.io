2005. évi XCV. törvény indokolása

az emberi alkalmazásra kerülő gyógyszerekről és egyéb, a gyógyszerpiacot szabályozó törvények módosításáról

-----STARTING---POINT---ALTALANOS--- 

A gyógyszerpiacra általános jellemzőként elmondható, hogy a társadalompolitikai célkitűzések, valamint az objektív piaci sajátosságok miatt hazánkban és az Európai Unión belül is nagyobb szerepe van a szabályozásnak, mint azokon a piacokon, ahol a verseny hatékony működését kevesebb állami szabályozás is biztosítani képes.

A gyógyszerek piacaira jellemző az a helyzet, hogy míg a kínálat (gyártók, forgalmazók) struktúrája, viselkedése, stratégiája jól leírható, addig a piaci kereslet (orvos, beteg, egészségügyi intézmény) viselkedési magatartását, illetve alakulását számos szabályozási jellegű beavatkozás befolyásolja, torzítja.

Figyelemmel arra, hogy a gyógyszerpiac szabályozására vonatkozó reguláció tárgya klasszikus értelemben ugyanakkor mégis csak a termék, illetve a termék értékesítésére vonatkozó szolgáltatás - a Római Szerződésben lefektetett elvekre és alapvető szabályokra figyelemmel - az e termékkört érintő elsődleges szabályozás a Közösség rendeletében, illetve irányelveiben nyer megjelenítést. Tekintettel arra, hogy a Közösségi szabályozás a termékek piacra lépése, forgalmazása, reklámozása, a minőség-ellenőrzés hatósági feladatai tekintetében olyan kogens rendelkezéseket alkalmaz, amely a tagállamok számára minimális jogalkotási autonómiát biztosít, jellemző, hogy a gyógyszerpiac alakulására ható szabályozás középpontjába elsősorban a gyógyszerek árának alakulására, valamint az árhoz nyújtott támogatás megállapításának szakmai feltételrendszerére vonatkozó jogszabályok kialakítása került.

A gyógyszerek iránti kereslet alakulását ugyanakkor alapvetően befolyásolja az a tény, hogy a keresleti oldal domináns megtestesítői közvetlenül az egészségügyi ellátó rendszer különböző szereplői, amelyeknek céljai, érdekei és eszközei nem világosan definiáltak, sokszor egymásnak is ellentmondóak, ezáltal kevésbé kiszámíthatóak.

A támogatott gyógyszerek körében a keresleti oldal viselkedésének sajátosságát az adja, hogy jellegzetes szerepmegosztás létezik a beteg, mint a termék fogyasztója, és részleges, vagy teljes finanszírozója, a biztosító, mint a termék részleges vagy teljes finanszírozója, és az orvos, mint a termék megrendelője között.

Az emberi felhasználásra szánt gyógyszerek gyártásával, előállításával, forgalomba hozatalával, forgalmazásával és alkalmazásával kapcsolatos alapvető szabályokat az emberi felhasználásra kerülő gyógyszerekről szóló 1998. évi XXV. törvény (a továbbiakban: Gytv.) állapítja meg. Míg a gyógyszerek reklámozására és ismertetésre vonatkozó rendelkezések a gazdasági reklámtevékenységről szóló 1997. évi LVIII. törvényben (a továbbiakban: Reklámtörvény) szerepelnek. A Gytv. már 1998-ban, a szabályozás kialakításánál figyelembe vette a Közösségi követelményrendszert és a hazai társadalmi-gazdasági viszonyoknak megfelelő összhangban teremtette meg a biztonságos gyógyszerellátás alapvető követelményrendszerét.

Az Európai Unió 2001-ben a gyógyszerek gyártására, forgalmazására, felhasználására és reklámozására vonatkozó szabályokat az ésszerűség és az egyértelműség érdekében egységes szerkezetbe foglaltan, egy közösségi kódexbe foglalta össze, az emberi felhasználásra szánt gyógyszerek közösségi kódexéről szóló 2001/83/EK európai parlamenti és tanácsi irányelvben. Ebben, a 2001-es kódexben bekövetkező jogszabályi változások követése céljából ezen szabályok harmonizációja 2004. május 1-jétől megtörtént, melynek eredményeként garantálttá vált a gyógyszerek magyarországi engedélyezése és forgalmazása területén az EU előírásokkal való egyezőség.

Az Európai Unió az eltelt évek alatt szerzett tapasztalatokra figyelemmel további intézkedések megtételét tartotta szükségesnek a gyógyszerek szabad mozgását akadályozó korlátok megszüntetése érdekében. Továbbra is a fő cél a közegészség megóvása, azonban mindezt olyan eszközökkel kell elérni, amelyek nem akadályozzák a gyógyszeripar fejlődését, illetve a gyógyszerkereskedelmet. Továbbá valamennyi területen végzett vizsgálatok alapján átdolgozásra szorulónak ítélte a gyógyszerek forgalomba hozatalának engedélyezésének eljárásaira vonatkozó szabályokat. Erre tekintettel 2004-ben az Európai Parlament és a Tanács jelentős mértékű módosítást eszközölt a kódexen, az emberi felhasználásra szánt gyógyszerek közösségi kódexéről szóló 2001/83/EK irányelv módosításáról szóló 2004/27/EK európai parlamenti és tanácsi irányelv (a továbbiakban: Irányelv) keretében.

A törvény egyebekben módosítja a gyógyszerek alkalmazásával összefüggésben keletkezett károkért viselt állami felelősség szabályait is. A hibás termékekért való felelősségre vonatkozó tagállami törvényi, rendeleti és közigazgatási rendelkezések közelítéséről szóló, 1985. június 25-i 85/374/EGK tanácsi irányelv 15. (1) Cikkének b) pontjában úgy rendelkezik, hogy a tagállamok jogszabályaikban hozhatnak olyan szabályozást, amely akkor is megállapítja a gyártó felelősségét, ha a gyártó bizonyítja, hogy a termék forgalomba hozatalának időpontjában a hiba a tudomány és a technika akkori állása szerint nem volt felismerhető.

Az irányelv említett cikkének (2) bekezdése azonban előírja, hogy ebben az esetben a tagállam a tervezett szabályozás szövegét az Európai Unió Bizottság rendelkezésére bocsátja. A Bizottság tájékoztatja erről a többi tagállamot. Az érintett tagállam a tervezett szabályozást a Bizottság tájékoztatásától számított kilenc hónap múlva vezeti be, feltéve, ha ez idő alatt a Bizottság nem terjeszt az ezen irányelvre vonatkozó módosítási javaslatot a Tanács elé az érintett üggyel kapcsolatban. Ha azonban a Bizottság a tagállamtól érkező tájékoztatástól számított három hónapon belül nem értesíti az érintett tagállamot arról, hogy ilyen javaslatot kíván a Tanács elé terjeszteni, a tagállam haladéktalanul bevezetheti a tervezett szabályozást.

A Magyar Köztársaság a fentiekben bemutatott notifikációs kötelezettségnek eleget tett, amikor 2004. júniusában a megfelelő tájékoztatást megküldte a Bizottság részére. Figyelemmel arra, hogy ez utóbbi nem tett az irányelv szerinti módosítási javaslatot, fenn áll annak a lehetősége, hogy a termékfelelősségi törvény 7. § (1) bekezdésének d) pontja esetén olyan szabályozást vezessen be Magyarország, amely alapján gyógyszerek esetén a kártalanításra kötelezett - a jelenlegi állami kötelezett helyett - a gyártó lenne.

Tekintettel arra, hogy a kódex módosítása olyan súlyú, hogy az a Gytv. szinte valamennyi szakaszát érinti, új törvény megalkotása vált indokolttá, kiegészítve a gyógyszerismertetésre vonatkozó szabályokkal, valamint egyes törvények módosításával a piacvédelem szabályainak lefektetésével.

Egyéb jelentős módosítások:

a Gytv.-t jelen törvény hatályon kívül helyezi;

a Büntető Törvénykönyvről szóló 1978. évi IV. törvény (a továbbiakban: Btk.) módosításával az emberen végezhető kutatás szabályainak megszegése törvényi tényállás elemeit egészíti ki azzal, hogy aki vizsgálati készítménnyel klinikai vizsgálatot az emberi alkalmazásra szánt gyógyszerekről szóló törvényben meghatározott engedély nélkül, vagy az engedélytől eltérően végez, bűntettet követ el.

-----STARTING---POINT---RESZLETES---

Az 1. §-hoz

A tudományos és műszaki fejlődés eredményeként, a törvény kódexjellege, továbbá az Irányelvben és az emberi felhasználásra szánt gyógyszerkészítményekkel végzett klinikai vizsgálatok során alkalmazandó helyes klinikai gyakorlat bevezetésére vonatkozó tagállami törvényi, rendeleti és közigazgatási rendelkezések közelítéséről szóló, 2001. április 4-5. 2001/20/EK európai parlamenti és tanácsi irányelvben (a továbbiakban: Klinikai Irányelv) lefektetett fogalmi változások és új fogalmak megjelenése miatt vált szükségessé a Gytv.-ben található fogalmak módosítása és új definíciók bevezetése. Változik a gyógyszer fogalma, ugyanis a gyógyszer definíciójának meg kell határoznia a hatás típusát is, melyet a gyógyszer az élettani folyamtokra kifejthet, mely hatás az új fogalom szerint lehet farmakológiai, immunológiai és metabolikus is. Ennek következtében válik lehetővé, hogy a szabályozás kiterjedjen a génterápiás, a radioaktív, valamint a lokális alkalmazásra szánt gyógyszerekre is. Változik a Klinikai Irányelv pontos átvétele miatt a vizsgálati készítmény és a klinikai vizsgálat fogalma.

Új fogalomként jelenik meg a homeopátiás gyógyszer, amely fogalmának meghatározását az egyszerűsített gyártási és törzskönyvezési eljárásra való utalás indokolta.

A forgalomba hozatali engedély jogosultja és annak képviselője szintén új elemként jelenik meg a szabályozásban, melynek célja, hogy az adott gyógyszer forgalomba hozatali engedélyének jogosultja minden tagállamban, ahol az adott terméket forgalmazni kívánja, jelöljön ki egy személyt, aki ellátja a termékkel kapcsolatos teendőket, valamint képviseli a gyártót az adott tagállamban.

A forgalomba hozatali engedély kiadásakor minden esetben vizsgálni kell a gyógyszer pozitív terápiás hatásainak és az alkalmazásával a közegészségügyet érintő bármely kockázat és a környezetre gyakorolt nemkívánatos hatások kockázatának viszonyát, így ennek következményeként a forgalomba hozatali engedély kiadására vonatkozó eljárásban új definícióként jelenik meg gyógyszer használatával kapcsolatos kockázatok és az előny/kockázat arány fogalma.

Új definíciók továbbá a beavatkozással nem járó vizsgálat, a gyógyszer neve, a nemzetközi szabadnév, a gyógyszer osztályozása, a Vényminta Gyűjtemény és az Európai Gyógyszerügynökség (a továbbiakban: Ügynökség) fogalma.

A 2. §-hoz

A törvény tárgyi hatályának meghatározásánál az Irányelv indokolja azt a Gytv.-hez képest új szabályozást, ami szerint a gyógyszerekre vonatkozó rendelkezéseket nem kell alkalmazni az emberi eredetű teljes vérre, plazmára vagy vérsejtekre, kivéve az olyan plazmát, amelyet ipari folyamat bevonásával járó módszerrel állítottak elő.

Az Irányelv változása annak az új rendelkezésnek a bevezetését is maga után vonja, ami alapján kétség esetén, amikor valamely termék egyaránt tartozhat a gyógyszer fogalom meghatározása és más, jogszabály által szabályozott termék fogalom meghatározása alá, akkor a gyógyszerekre vonatkozó (szigorúbb) szabályokat kell rá alkalmazni.

A 3. §-hoz

A Klinikai Irányelv szabályozza a klinikai vizsgálatok engedélyezésének és etikai jóváhagyásának menetét, határidejét, a benyújtandó dokumentációt, vizsgálatok végzésének és ellenőrzésének szabályait. A törvény ennek a folyamatnak a keretszabályait foglalja össze.

Szintén a Klinikai Irányelv átültetése miatt szükséges a Gytv.-ben meghatározott határidők módosítása. Xenogén sejtterápiára szolgáló vizsgálati készítmények esetén a Klinikai Irányelv nem szab határidőt sem az engedélyezés, sem az etikai jóváhagyás tekintetében, a vizsgálatot engedélyezésre benyújtó jogainak és az eljárás kiszámíthatóságának biztosítása érdekében azonban ebben a készítménycsoportban is meghatározzuk az eljárások időtartamát.

Új elemként jelenik meg az, hogy a vizsgálati alanyok védelme érdekében a vizsgálatot kezdeményezőnek klinikai vizsgálattal összefüggésben keletkezett károk megtérítésére felelősségbiztosítási szerződést kell kötnie, amelynek megfelelő fedezetet kell nyújtania a klinikai vizsgálattal kapcsolatosan esetlegesen érvényesítendő kártérítési követelésekre.

A 4. §-hoz

A törvény jelen §-a az ipari körülmények között történő gyógyszergyártási tevékenység feltételrendszerét, alapvető szabályait határozza meg. A gyógyszer gyártásához az Európai Közösségek gyakorlatának megfelelően hatósági engedély szükséges. A gyógyszerek gyártására vonatkozó alapvető rendelkezések a Gytv.-ben, valamint a 37/2000. (III. 23.) Korm. rendeletben (a továbbiakban: Korm. rendelet) kerültek meghatározásra. A Gytv. tartalmazza a gyártásra vonatkozó keretszabályokat, míg a Korm. rendelet rendezi az uniós jogszabályoknak megfelelő részletszabályokat, annak mellékletei tartalmazzák a helyes gyógyszergyártási gyakorlatnak megfelelő, az Uniós irányelvekben és az ehhez kapcsolódó bizottsági iránymutatásokban meghatározott szabályokat. Tekintettel arra, hogy ezen irányelv, valamint az iránymutatások gyakorta módosulnak, indokoltnak tartjuk ezeket a szabályokat alacsonyabb jogforrási szinten, miniszteri rendeletben szabályozni, míg a Korm. rendelet normaszövegében lefektetett eljárási szabályok jelen törvényben kapnának helyet a Gytv. gyártásra vonatkozó rendelkezéseivel keretszabályokat alkotva.

Új elemként jelenik meg a szabályozásban az OGYI kötelezettsége abban a tekintetben, hogy minden egyes gyártásra kiadott engedély másolati példányát el kell juttatnia a 726/2004/EK rendelettel létrehozott Ügynökséghez. E rendelkezés célja, hogy az Ügynökség által kezelt közösségi adatbázisban valamennyi tagállamban - így a Magyarországon is - kiadott gyártási engedélyek megjelenítésre kerülhessenek.

A törvény a Gytv.-től eltérően lehetőséget ad a gyártási engedély módosítására is.

Az 5. §-hoz

Az Európai Parlament és a Tanács 2004. március 31-jei 726/2004/EK rendelete az emberi, illetve állatgyógyászati felhasználásra szánt gyógyszerek engedélyezésére és felügyeletére vonatkozó közösségi eljárások meghatározásáról és az Európai Gyógyszerügynökség létrehozásáról meghatározta a kötelezően centrális engedélyezési eljárás keretében regisztrálandó gyógyszerkört (ritka betegségek gyógyszerei, immunhiányos betegség, rák neurodegeneratív rendellenességek, cukorbetegség gyógyszerei). Ennek megfelelően a törvény deklarálja, hogy a fenti közvetlenül alkalmazandó közösségi jogszabályban meghatározott egyes betegségcsoportok kezelésére szolgáló gyógyszerek forgalomba hozatalát az Ügynökség engedélyezi.

A gyógyszerek biztonságos alkalmazhatóságának érdekében a forgalomba hozatali engedély kiadásának feltétele lesz a kedvező előny/kockázat arány, így minden esetben vizsgálni kell a gyógyszer pozitív terápiás hatásainak és az alkalmazásával a közegészségügyet érintő bármely kockázat és a környezetre gyakorolt nemkívánatos hatások kockázatának viszonyát.

Az az eddig miniszteri rendeleti szinten meghatározott kritérium átvételre kerül a módosítás következményeként, hogy a forgalomba hozatali engedély kizárólag az Európai Gazdasági Térség (a továbbiakban: EGT) tagállamában, illetve az Európai Közösséggel vagy az EGT-vel megkötött nemzetközi szerződés alapján az EGT tagállamával azonos jogállást élvező államban letelepedett kérelmezőnek adható.

Az Irányelvnek megfelelően új szabályozás jelenik meg a forgalombahozatali engedélyek érvényessége tekintetében. A Gytv. alapján az engedélyt az OGYI 5 évre jelenleg adja ki és mindig az 5 éves érvényességi idő lejártát megelőzően legalább 3 hónappal benyújtott kérelemre, ismételt 5 évre újította meg. A módosítás szerint az egyszeri megújítást követően a gyógyszer forgalomba hozatali engedélye korlátlan ideig érvényes. Ez alól az Irányelv egy kivételt enged, nevezetesen a tagállam illetékes hatóságára bízza annak eldöntését, hogy a külön jogszabály szerinti mellékhatás bejelentési kötelezettség alapján beérkezett adatok ismeretében engedélyezi a korlátlan forgalomba hozatalt, vagy azt csak legfeljebb 5 évre újítja meg. Ez a szabályozás a törvényben is megjelenítésre kerül.

A 6. §-hoz

A törvény 6. §-a tartalmazza az OGYI lehetőségét arra, hogy ha a Magyarországon érvényes forgalomba hozatali engedéllyel nem rendelkező gyógyszer orvosi kezelés során történő alkalmazásával esélye lehet a kezelés sikerességének, és ez Magyarországon már forgalomban lévő gyógyszertől nem várható,- a forgalomba hozatali engedély jogosultjának erre irányuló kérelme hiányában is - engedélyezheti a más tagállamban már forgalomba hozatalra engedélyezett gyógyszer forgalomba hozatalát. Ebben az esetben az engedély megadása előtt az OGYI értesíti a fenti szándékáról a forgalomba hozatali engedély jogosultját azon tagállamban, amelyben az érintett gyógyszert engedélyezték és felkéri az érintett állam illetékes hatóságát, hogy juttassa el számára a gyógyszerre vonatkozó külön jogszabályban meghatározottak szerinti értékelő jelentés és a gyógyszerre vonatkozó hatályos forgalomba hozatali engedély másolatát.

A 7. §-hoz

Módosításra került az ideiglenes forgalomba hozatal szabálya. Különös méltánylást érdemlő betegellátási érdekből az OGYI a gyártó kérelmére ideiglenes és új elemként megjelenő, kivételes forgalombahozatali engedélyt adhat. Az Irányelv tagállami hatáskörbe engedi át annak eldöntését, hogy ideiglenes engedélyezésre jogszabályt alkosson arra az esetre, amikor valamely nem engedélyezett gyógyszer forgalmazását bármely olyan kórokozó, toxin, kémiai anyag vagy nukleáris sugárzás feltételezett vagy igazolt terjedése indokolja, amely ártalmas, kiemelten veszélyes lehet az egészségre gyakorolt hatás okán a közegészségügyre is.

A 8. §-hoz

A gyógyszer külső, illetve ennek hiányában a közvetlen csomagolásán feltüntetendő adatokat az elmúlt évek alatt szerzett tapasztalatok tükrében, valamint az Irányelvben megjelenő módosításokra tekintettel szintén módosítani szükséges. Ez a módosítás a Gytv. teljes átírását tette indokolttá abban a formában, hogy a részletszabályok miniszteri rendeleti szinten kerülnek meghatározásra, ugyanis az uniós szabályozás mind a csomagoláson, mind pedig a betegtájékoztatóban feltüntetendő adatok tekintetében még ezen adatok sorrendjét is kötelező erővel írja elő.

Az Irányelv előírja a fel nem használt gyógyszer, vagy abból származó hulladék ártalmatlanítására vonatkozóz speciális óvintézkedések feltüntetését, valamint gyűjtőrendszerre való utalást, amely előírások a végrehajtási rendeletben kerülnek megjelenítésre.

Szintén a miniszteri rendeletben lefektetendő új elem, hogy a gyógyszer külső és közvetlen csomagolásán Braille-írással is fel kell tüntetni a gyógyszer a nevét, ezt követően a hatáserősségét és gyógyszerformáját, hogy csecsemőnek, gyermeknek vagy felnőttnek szánják, valamint ha a termék legfeljebb három hatóanyagot tartalmaz a nemzetközi szabadnevet illetve ennek hiányában az általánosan használt közönséges elnevezést. Továbbá a forgalomba hozatali engedély jogosultjának biztosítania kell, hogy a betegtájékoztató a betegek érdekképviseleti szervezeteinek kérésére a vakok és gyengén látók számára megfelelő formában is rendelkezésre álljon.

További, a miniszteri rendeletben megjelenő új követelmény a gyógyszerek csomagolása tekintetében, hogy fel kell tüntetni:

- hogy a gyógyszert csecsemőnek, gyermeknek vagy felnőttnek szánják;

- azoknak az ismert hatású segédanyagoknak a felsorolását, amelyek szerepelnek az Ügynökség által közzétett részletes útmutatásban. Ampullás kiszerelésű termékek, illetve a helyileg alkalmazott készítmények vagy a szemcseppek esetében az összes kötőanyagot meg kell adni;

- az alkalmazás módját és adott esetben az útját, helyet hagyva az előírt adag feltüntetésének;

- a gyógyszerre vonatkozó forgalomba hozatali engedély jogosultjának nevét és címét, illetve a képviselő neve címét.

A 9. §-hoz

A betegtájékoztató bővebb információtartalma a betegek biztonságosabb gyógyszerfelhasználását célozza és teszi lehetővé, amely betegtájékoztatóra vonatkozó szabályokat miniszteri rendelet tartalmazza majd.

A betegtájékoztatóban szereplő, a miniszteri rendeletben megjelenő új adatok:

- az adott gyógyszer jellegétől függően a betegtájékoztatóban kifejezett ajánlásnak kell szerepelnie arra vonatkozóan, hogy adott esetben a betegek konzultáljanak orvosukkal vagy gyógyszerészükkel a termék használatának tisztázása érdekében;

- szükség esetén figyelmeztetés a bomlás látható jeleire;

- amennyiben a gyógyszert a tagállamokban különböző neveken engedélyezték az egyes tagállamokban engedélyezett nevek jegyzéke;

- a betegtájékoztató legutóbbi átdolgozásának időpontja.

A 10. §-hoz

Jelen § azt tartalmazza, hogy az OGYI mely esetekben, milyen eljárás keretében, mit vizsgál csomagolás és a betegtájékoztató tekintetében a forgalomba hozatali eljárás folyamatának keretében.

A 11. §-hoz

Jelen törvényhely a gyógyszer-nagykereskedelmi tevékenység kereteit szabályozza a Gytv. hatályos normaszövegének megfelelően.

A 12. §-hoz

Ez a törvényhely a gyógyszerellátás fogalmát határozza meg.

A 13. §-hoz

A közvetlen lakossági gyógyszerellátást szabályozó § a gyógyszerek beszerzésének szabályait módosítja és a gyógyszertárak gyógyszerellátási kötelezettségéről rendelkezik.

A 14. §-hoz

Az intézeti gyógyszerellátásra vonatkozó szabályozás a törvény szerint nem változik a Gytv. hatályos rendelkezéseihez képest.

A 15. §-hoz

A kábítószernek és pszichotróp anyagnak minősülő gyógyszerekre tekintetében a törvény csak keretszabályokat ad, melyeket tartalommal alacsonyabb szintű jogszabályok töltenek fel.

A 16. §-hoz

A törvény a 16. §-ban a gyógyszergyártóknak, illetve az ellátásban résztvevőknek a folyamatos gyógyszerellátás biztosításával kapcsolatos kötelezettségeit határozza meg. Ennek megfelelően a gyógyszergyártás, illetve a gyógyszerforgalmazásban érintett gazdasági szereplőknek a gazdasági döntéseikről a gyógyszerek forgalomba hozatalát engedélyező hatóságot tájékoztatni kell, figyelemmel arra, hogy az igazgatás szereplői a gyógyszerellátásban előforduló átmeneti zavarokat igazgatási lépéseikkel rendezhessék, hatáskörükben eljárva a gyógyszerellátás biztonságát fenntarthassák.

A betegek védelmében nagyon fontos új szabállyal egészül ki ezen szakasz, ugyanis a gyógyszer forgalmazásának átmeneti, illetve tartós hiánya esetén az állami egészségügyi, katasztrófa és védelmi készlet kezelője jogosult a gyógyszert beszerezni, amennyiben a gyógyszernek nincs Magyarországon forgalomba lévő, helyettesítő párja és a készítménnyel kezelt betegek száma egy meghatározott betegszámot elér.

A 17. §-hoz

A törvény a minőségileg nem megfelelő, emberi felhasználásra alkalmatlan gyógyszerek forgalomból való kivonásának alapvető szabályait határozzák meg. Ha egy gyógyszer nem kellően hatásos, vagy minőségi kifogások merülnek fel vele szemben, a feltételezett minőségi hibáról a forgalomba hozatali engedély jogosultja, illetve a gyógyszer nagykereskedelmében és közvetlen lakossági ellátásában résztvevő gyógyszerész és az orvos köteles a forgalomba hozatalt engedélyező hatóságot tájékoztatni. A bejelentés alapján az OGYI a gyógyszert köteles megvizsgálni és a vizsgálat eredményéről, annak esetleges következményeiről, így például a forgalomból történő kivonásról az érintetteket a közigazgatási hatósági eljárás és szolgáltatás általános szabályairól szóló 2004. évi CXL. törvény alapján hirdetmény útján haladéktalanul tájékoztatni.

A 18. §-hoz

Jelen törvényben a gyártó, az orvos és a gyógyszerész Gytv. szerinti mellékhatás bejelentési kötelezettsége szerepel, kiegészülve az Irányelv azon előírásával, hogy hatékonyabbá kell tenni ezen kötelezettséget és az előírt rendelkezések be nem tartása esetén a szabályok betartására ösztönző szankciókat kell kilátásba helyezni. Ennek megfelelően az OGYI felfüggeszti, visszavonja vagy módosítja a forgalomba hozatali engedélyt, ha a gyógyszerrel kapcsolatosan, a gyógyszer alkalmazási előiratában nem szereplő, súlyos és nemkívánatos, illetve a gyógyszer további alkalmazását megakadályozó mellékhatásokat jelentenek be és az OGYI úgy ítéli meg, hogy a bejelentések megvizsgálását követően a termék rendeltetésszerű használat esetén károsnak bizonyul vagy nincs terápiás hatása, vagy az előny/kockázat arány rendeltetésszerű használat során negatív, illetve mennyiségi és minőségi összetétele nem felel meg a forgalomba hozatali engedélyben meghatározott követelményeknek.

Új szabály, hogy minden engedélyt, amelyet három egymást követő évben nem használtak fel, - azaz a forgalomba hozatalra engedélyezett gyógyszer három éven keresztül nincs ténylegesen jelen a piacon - érvénytelennek kell tekinteni, az ilyen engedélyek fenntartásához kapcsolódó közigazgatási terhek elkerülése, valamint az ún. fantomkészítmények más termékekre gyakorolt negatív hatása végett. Ezért az OGYI a gyógyszer forgalomba hozatali engedélyét visszavonja, ha a termék 3 éven át nem kerül tényleges forgalomba. Ezen szabály alól az OGYI csak kivételes körülmények között és kizárólag közegészségügyi okokból adhat felmentést, amit azonban részletesen és alaposan meg kell indokolni.

A 19. §-hoz

Jelen § rendelkezik keretjelleggel, a végrehajtási rendeletekre utalva az OGYI ellenőrzési tevékenységéről a klinikai vizsgálatok és a gyógyszerek biztonságos alkalmazását vizsgáló laboratóriumok tekintetében.

A 20. §-hoz

A törvény a gyógyszerek gyártásával, előállításával, forgalomba hozatalával és forgalmazásával kapcsolatos, e törvényben, illetve annak felhatalmazása alapján kiadott jogszabályokban meghatározott kötelezettségek hatósági ellenőrzését az OGYI, a lakossági gyógyszerellátók és az egészségügyi szolgáltatók esetén pedig az Állami Népegészségügyi és Tisztiorvosi Szolgálat (a továbbiakban: ÁNTSZ) feladatkörébe helyezi. A hatósági ellenőrzés keretében fellelt hiányosságok, mulasztások jogszabályértések súlyára figyelemmel az eljáró hatóság például intézkedést tehet, hatósági határozatban kötelezhet jogsértő állapot megszüntetésére, valamint új rendelkezésként bírságot szabhat ki, amely összegének felét az E. Alapba kell befizetni, amennyiben a jogsértés közfinanszírozott gyógyszerrel kapcsolatosan került elkövetésre.

A 21. §-hoz

Módosulnak a gyógyszerek alkalmazásával összefüggésben keletkezett károkért viselt állami felelősség szabályai is.

A hibás termékekért való felelősségre vonatkozó tagállami törvényi, rendeleti és közigazgatási rendelkezések közelítéséről szóló, 1985. június 25-i 85/374/EGK tanácsi irányelv 15. (1) Cikkének b) pontjában úgy rendelkezik, hogy a tagállamok jogszabályaikban hozhatnak olyan szabályozást, amely akkor is megállapítja a gyártó felelősségét, ha a gyártó bizonyítja, hogy a termék forgalomba hozatalának időpontjában a hiba a tudomány és a technika akkori állása szerint nem volt felismerhető. Az irányelv említett cikkének (2) bekezdése előírja az ez esetben lefolytatandó eljárást is. Az eljárás lényege, hogy a tagállam a tervezett szabályozás szövegét a Bizottság rendelkezésére kell hogy bocsássa, melyről a Bizottság tájékoztatja a többi tagállamot is. Az érintett tagállam a tervezett szabályozást a Bizottság tájékoztatásától számított kilenc hónap múlva vezetheti be, feltéve, ha ez idő alatt a Bizottság nem terjeszt az ezen irányelvre vonatkozó módosítási javaslatot a Tanács elé az érintett üggyel kapcsolatban. Ha azonban a Bizottság a tagállamtól érkező tájékoztatástól számított három hónapon belül nem értesíti az érintett tagállamot arról, hogy ilyen javaslatot kíván a Tanács elé terjeszteni, a tagállam haladéktalanul bevezetheti a tervezett szabályozást. A Magyar Köztársaság a fentiekben bemutatott notifikációs kötelezettségnek eleget tett, amikor 2004. júniusában a megfelelő tájékoztatást megküldte az Európai Bizottság részére. Figyelemmel arra, hogy ez utóbbi nem tett az irányelv szerinti módosítási javaslatot, fenn áll annak a lehetősége, hogy a termékfelelősségről szóló 1993. évi X. törvény 7. § (1) bekezdésének d) pontja esetén olyan szabályozást vezessen be Magyarország, amely alapján gyógyszerek esetén a kártalanításra kötelezett - a jelenlegi állami kötelezett helyett - a gyártó lenne.

A 22. §-hoz

A gyógyszerre, mint különleges árúra - amely a közegészség megóvására, javítására szolgáló termék - speciális szabályok vonatkoznak, úgy a gyártás, mind a forgalomba hozatal és a kiszolgáltatás tekintetében. Nem kivétel ez alól a gyógyszerek reklámozására irányadó szabályozás sem. Az Unió már 1992 óta speciális, szigorúbb szabályokat ír elő a gyógyszerek reklámozására, illetve ismertetésére nézve. Ezt a szabályozás a magyar jogrendszerben is megjelenik a Reklámtörvény, valamint az emberi felhasználásra kerülő gyógyszerek, gyógyszernek nem minősülő gyógyhatású készítmények reklámozásáról és ismertetéséről szóló 64/2003. (X. 31.) ESzCsM rendelet (a továbbiakban: promóciós rendelet) keretében.

Jelen módosítás átveszi a promóciós rendelet gyógyszerismertetésre vonatkozó szabályainak kereteit, mely tevékenység a gyógyszerek szakmai célú ismertetése a gyógyszerek rendelésére és forgalmazására jogosultak, illetve az egészségügyi szakképesítéssel rendelkezőknek felé. Külön rendelkezések találhatóak a gyógyszerismertetést végző személyek tevékenységéről, összeférhetetlenségi szabályairól, az OGYI által történő nyilvántartásukról, mely szabályok a gyógyszerismertetői tevékenység ellenőrzését segítik elő.

A 23. §-hoz

Indokolt a promóciós rendeletben található, a gyógyszert reklámozó és a reklámszolgáltató tevékenységére vonatkozó szabályokat törvényi szinten megjeleníteni, így a rendezvényeken való részvétel támogatásának szabályait, a gyógyszerek rendelésére és forgalmazására jogosult személy részére történő juttatás tilalmát és azt, hogy annak érdekében, hogy a gyógyszerek rendelésére és forgalmazására jogosult személy adózási kötelezettségének eleget tudjon tenni, a gyógyszert reklámozó vagy reklámszolgáltató a gyógyszerek rendelésére és forgalmazására jogosult személy részére a hatályos adójogszabályokban foglalt kötelezettség teljesítése érdekében a hatályos adójogszabályoknak megfelelő igazolást köteles megküldeni, ha ennek feltételei fennállnak.

A 24. §-hoz

A gyógyszerfelhasználással kapcsolatos betegjogokra vonatkozó szabályozás a törvény szerint nem változik a Gytv. hatályos rendelkezéseihez képest.

A 25. §-hoz

Jelen § szól az orvosi gyógyszerrendelés szabályairól, amely szerint gyógyszert rendelni

- a forgalomba hozatali engedélyében jóváhagyott alkalmazási előírásban szereplő, vagy

- a Vényminták Gyűjteményében szereplő készítmény esetén az ott közölt - javallatban, illetve

- az olyan gyógyszernél, amely az EGT tagállamában, illetve az Európai Közösséggel vagy az EGT-vel megkötött nemzetközi szerződés alapján az EGT tagállamával azonos jogállást élvező államban nem, de más országban forgalomba hozatali engedéllyel rendelkezik, különleges esetben gyógyászati célra, ha felhasználását különös méltánylást érdemlő betegellátási érdek indokolja, és alkalmazását - a külön jogszabályban meghatározott feltételek szerint - az OGYI által engedélyezte

jogosult minden orvos és fogorvos, aki az orvosi diplomához kötött tevékenység folytatására jogosult, és a külön jogszabályban meghatározott gyógyszer-rendelésre jogosító bélyegzővel rendelkezik.

A 26. §-hoz

A vegyes rendelkezések között megtalálhatóak a lakosságnál keletkezett gyógyszerhulladék ártalmatlanításáról, a gyógyszerek megsemmisítésének módjáról, a gyógyszerekről vezetett nyilvántartásokról és közleményekről, továbbá az OGYI határozatai esetén igénybe vehető jogorvoslatról szóló szabályok.

A 27-32. §-hoz

Jelen törvényhelyen a Reklámtörvény módosításra kerül a gyógyszerek reklámozására vonatkozó, a reklámfelügyeleti eljárás lefolytatására jogosult szervek tekintetében. Ugyanis a Fogyasztóvédelmi Felügyelőség mellett az OGYI is hatáskörrel rendelkező szerv a gyógyszerek reklámozására és ismertetésére vonatkozó szabályok megsértése esetén.

Az egészségügyről szóló 1997. évi CLIV. törvénynek a biztosításra vonatkozó szabályai kiegészítésre kerülnek azzal, hogy deklarálásra kerül, hogy a vizsgálati készítménnyel végzett klinikai vizsgálatok esetén a vizsgálatra vonatkozó külön felelősségbiztosítással kell rendelkezni.

A Btk. módosításával az emberen végezhető kutatás szabályainak megszegése törvényi tényállás elemei egészülnek ki azzal, hogy aki vizsgálati készítménnyel klinikai vizsgálatot az emberi alkalmazásra szánt gyógyszerekről szóló törvényben meghatározott engedély nélkül, vagy az engedélytől eltérően végez, bűntettet követ el.

A gyógyszertárak létesítéséről és működésük egyes szabályairól szóló 1994. évi LIV. törvény (a továbbiakban: Patika törvény) szintén módosításra kerül az Ártörvénnyel való összhang megteremtése érdekében. Tekintettel arra, hogy a nem támogatott gyógyszerek eddigi hatósági árrése megszűnik, a nem támogatott gyógyszerek árából való engedmény adásának tiltása a továbbiakban értelmezhetetlen lenne. Ezért a törvény szerint a Patika törvény úgy módosul, hogy a gyógyszertár csak a támogatott gyógyszerek árából nem adhat engedményt (az intézeti gyógyszertárral nem rendelkező közvetlen betegellátást végző fekvőbeteg gyógyintézet kivételével).

A Gytv.-t jelen törvény hatályon kívül helyezi a nemzeti listás pszichotróp anyagokra vonatkozó konkrét jogszabályi hely [19. § (7) bekezdés], valamint ezen pszichotróp anyagok listáját tartalmazó melléklet kivételével. Ezen § és a melléklet hatályban tartására azért van szükség, mert az Alkotmánybíróság 54/2004. (XII. 13.) AB határozata (kábítószer-fogalomra vonatkozó döntés) nyomán új kábítószerfogalmat, valamint új kábítószer és pszichotróp listákat kell alkotni, melynek során - a jogbiztonság érdekében - külön kell szerepeltetni azon anyagok listáját, amelyek a nemzeti jogalkotó szuverén döntése nyomán minősülnek pszichotrop anyagnak. Ez a lista más jogszabály híján a Gytv-be került átvételre, azonban, tekintettel arra, hogy ezen törvényben is rendszeridegen. Hatályban tartása azonban feltétlenül indokolt, ellenkező esetben ugyanis a nemzeti jogalkotó szuverén döntése alapján pszichotropnak minősülő anyagokkal történő visszaélés nem lesz büntethető.

-----STARTING---POINT---VEGE---

A 33. §-hoz

E § az uniós jogi aktusoknak való megfeleltetést tartalmazza.