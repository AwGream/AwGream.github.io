2009. évi CXII. törvény indokolása

az illetékekről szóló 1990. évi XCIII. törvény módosításáról, valamint a hiteles tulajdonilap-másolat igazgatási szolgáltatási díjáról szóló 1996. évi LXXXV. törvény és egyes kapcsolódó törvények módosításáról

-----STARTING---POINT---ALTALANOS--- 

A gazdasági- és társadalmi viszonyokban a a hiteles tulajdonilap-másolat igazgatási szolgáltatási díjáról szóló 1996. évi LXXXV. törvény (a továbbiakban: Díjtörvény) 2006. január 1-jén hatályba lépett módosítása óta bekövetkezett változásokra tekintettel - az eltelt időszak jogalkalmazási tapasztalatai alapján (figyelembe véve a földhivatalok által tett javaslatokat és az ügyfelek visszajelzéseit) - szükségessé vált a díjmentességre vonatkozó szabályozás teljes körű felülvizsgálata, valamint egyes rendelkezések pontosítása. A szabályozás egyszerűbbé és átláthatóbbá tételével kívánjuk elősegíteni a jogbiztonság fokozását és az ingatlanügyi hatóságba vetett bizalom további erősítését.

A módosítás közvetlen gazdasági-, társadalmi előzménye egy évek óta megfigyelhető, a díjmentesség irányába ható hangsúlyeltolódás, ami a tulajdonilap-másolat szolgáltatás és az ingatlan-nyilvántartási eljárások körében egyaránt jelentkezik. Az elmúlt években tehát mind az ingyenesen szolgáltatott tulajdonilap-másolatok, mind pedig a díjmentesen igénybevett ingatlan-nyilvántartási eljárások száma jelentősen emelkedett, míg az összes kérelem száma lényegesen nem változott.

A gazdasági életben bekövetkezett változásokra tekintettel emellett szükségessé vált az adatszolgáltatási és az eljárási díjtételek átfogó felülvizsgálata.

Sajnálatos módon a személyi mentességet élvezők körében az elmúlt időszakban számos visszaélés is történt. Ez egyfelől a mentességi körök eredetileg túl tágan történt meghatározására vezethető vissza, másfelől magából a személyes mentesség jellegéből fakad, mivel az igénybevétel jogszerűségének ellenőrzése csak igen szűk körben lehetséges. A módosítás lehetőséget ad ennek részbeni ellensúlyozására, valamint a szabályozásnak az időközben bekövetkezett változások miatt szükségessé vált felülvizsgálatára.

A mentességi körök racionalizálásának elsődleges célja az ügyfelek közötti indokolatlan különbségtétel megszüntetése, illetve a visszaélések lehetőségének csökkentése. Emellett a nyilvántartott adatok, valamint az adatszolgáltatás, illetve a változásvezetés valódi értékét tükröző díjfizetési rendszer megteremtésével és az ügyfelek között jelenleg fennálló különbségek megszüntetésével a saját bevételeikből gazdálkodó földhivatalok által vezetett közhiteles ingatlan-nyilvántartás naprakész vezetéséhez fűződő társadalmi érdek hatékonyabban jut kifejezésre.

A földhivatalok legfontosabb bevételét a tulajdonilap-másolatért és az ingatlan-nyilvántartási eljárásokért fizetendő igazgatási szolgáltatási díjak képezik, ezért a díjbevételek alakulása jelentősen befolyásolja a saját bevételeikből előírt nettó államháztartási befizetési kötelezettségük teljesítését, valamint folyamatos működőképességük fenntartását, illetve a likviditásuk megőrzését.

-----STARTING---POINT---RESZLETES---

Az illetékekről szóló 1990. évi XCIII. törvény módosításáról, valamint a hiteles tulajdonilap-másolat igazgatási szolgáltatási díjáról szóló 1996. évi LXXXV. törvény módosításához

Az 1-2. §-hoz

A Díjtörvény módosítása különbséget tesz a tulajdoni lapról papír alapon szolgáltatott hiteles másolat kiállítása, valamint az elektronikus dokumentumként szolgáltatott hiteles és nem hiteles tulajdonilap-másolat között. Külön-külön határozza meg az ezekért fizetendő igazgatási szolgáltatási díjak mértékét. A díjak egységesen kerülnek megállapításra, vagyis minden esetben tartalmazzák a korábban külön fizetendő ún. rendszerhasználati, valamint a találati díjakat. Az elektronikus adatszolgáltatási díjon kívül egyéb fizetési kötelezettség az elektronikus dokumentumként lekérdezett tulajdonilap-másolat szolgáltatással összefüggésben nem írható elő. A nem hiteles tulajdonilap-másolat papír alapon történő szolgáltatása ezáltal megszűnik, mivel az a biztonsági elemek hiányában könnyen hamisítható, ezért a gyakorlatban visszaélésekre ad lehetőséget. Nem indokolt, hogy a közhiteles ingatlan-nyilvántartásból egyébként bizonyító erővel nem bíró „nem hiteles” másolatok kerüljenek kiállításra, amit az ügyfél hivatalos eljárásban egyébként sem használhat fel. A módosítás következtében az adatigénylés helye szerinti földhivatal illetékességi területén kívül fekvő ingatlanokról történő tulajdonilap-másolat kiállítása is kizárólag hiteles formában történik.

Az elektronikus formában szolgáltatott hiteles és nem hiteles tulajdonilap-másolat szolgáltatás díjtételének jelentős mértékű csökkentésével a modern közigazgatásban mindinkább elterjedő elektronikus formájú szolgáltatások szerepét kívánjuk erősíteni. Ezzel egyidejűleg ugyanakkor részben a díjcsökkentésből adódó bevételkiesés ellensúlyozására, részben pedig a gazdasági életben bekövetkezett változásokra tekintettel szükséges a papír alapon szolgáltatott hiteles tulajdonilap-másolat díjának emelése.

A 3. §-hoz

A Díjtörvény 29. §-ának módosítását az ügyfelek közötti egyenlőség megteremtése teszi szükségessé. Nem indokolt ugyanis az ügyfelek közötti különbségtétel azon az alapon, hogy a tulajdonilap-másolat szolgáltatást közvetlenül saját maga veszi igénybe, vagy arra közvetett módon pl. az ügyében eljáró hatóság, vagy a bíróság, illetve bírósági végrehajtó megkeresése alapján kerül sor. A módosítással elérni kívánt cél, hogy az igazgatási szolgáltatási díj az eljáró szerv „megkeresése” alapján történő tulajdonilap-másolat szolgáltatás, valamint jogerős hagyatékátadó végzés, bírósági és hatósági határozat, illetve bírósági végrehajtói vagy hatósági megkeresés alapján induló ingatlan-nyilvántartási eljárás esetén is kerüljön megfizetésre. A megkereső szerv a saját eljárására irányadó külön törvények szerint megállapítja, hogy a díjat ki viseli ténylegesen. Az „ügyféllel” megfizettetett, illetve tőle behajtott díjat azután átutalja az ingatlanügyi hatóságnak.

A földhivatalok többségénél jelenleg is lehetőség van a bankkártyával történő fizetésre, a módosítást követően erre a Díjtörvény is utal.

A 4. §-hoz

A Díjtörvény 30. §-ának módosítása a személyi mentességi kör szűkítését célozza. Ebbe a körbe a módosítást követően kizárólag a Magyar Állam, valamint az egyház, egyházak szövetsége és az egyházi intézmény tartozik. Utóbbi azzal a kitétellel, hogy a tulajdonilap-másolat vonatkozásában a személyes díjmentesség ingatlanonként évente csak egyszer illeti meg, és a feltétel fennállását igazolnia kell.

Tekintettel arra, hogy a Magyar Állam képviseletében - az állami vagyonról szóló 2007. évi CVI. törvény értelmében - a Magyar Nemzeti Vagyonkezelő Zrt. (MNV Zrt.) jár el, így a törvényben meghatározott feladatkörében a Magyar Állam részére biztosított díjmentesség [Díjtörvény 30. § (1) bekezdés a) pontja] kiterjed rá.

A Díjtörvény 30. § (1) bekezdés c) pontjában a költségvetési szervek részére biztosított teljes személyes díjmentesség helyett a tulajdonilap-másolat szolgáltatásért egyfelől az ügyfelet terheli a díjfizetési kötelezettség, másfelől a törvényben pontosan meghatározott esetekben az adott szervet továbbra is díjmentesség illeti meg az elektronikus formában lekérdezett nem hiteles tulajdonilap-másolat vonatkozásában.

A Díjtörvény 30. § (1) bekezdés d) és g) pontja szerinti társadalmi szervezetek, vízgazdálkodási társulatok esetében nem indokolt a földhivataloknak jelentős többletköltséget, illetve bevételkiesést jelentő teljes személyi mentesség fenntartása.

A gazdasági társaságokról szóló 2006. évi IV. törvény a közhasznú társaságot, mint jogi személy formát megszüntette, azokat legkésőbb 2009. július 30-ig nonprofit gazdasági társasággá kellett átalakítani, vagy jogutód nélküli megszűnésükről dönteni.

Az 5. §-hoz

A Díjtörvény 31. §-ának módosítása biztosítja a közhatalmi feladatok ellátása érdekében az ún. „hivatalbóli” eljárások esetében, vagyis ahol a díj harmadik félre nem hárítható át - meghatározott célhoz kötötten - a díjmentességet az elektronikus dokumentumként szolgáltatott nem hiteles tulajdonilap-másolat vonatkozásában. Ebbe a körbe tartozik például az építésügyi hatósági eljárásban az eljárás tárgyát képező ingatlannal közvetlenül szomszédos ingatlanokkal rendelkezni jogosultak ügyféli jogállásának hivatalból történő vizsgálata. A mentesség hiányában az érintett ügyféli kör meghatározásához szükséges nem hiteles tulajdonilap-másolatok díjának a kérelmező ügyfélre történő áthárítása adott esetben (pl. ha a szomszédos ingatlan egy többlakásos társasház) jelentős - akár az építésügyi eljárás illetékét is meghaladó - mértékű többletköltséget jelenthetne.

Jelenleg az egyetlen birtokrendezési eszköz a birtokösszevonási célú önkéntes földcsere, ezért a megszervezése iránt indított eljáráshoz szükséges tulajdonilap-másolat díjmentességének fenntartása indokolt (mind a papír alapú hiteles, mind az elektronikus nem hiteles formájában).

A díjmentesen elektronikus formában történő nem hiteles tulajdonilap-másolat lekérdezését kezdeményezőknek - a mentességet megalapozó eljárás, az ügyszám, illetőleg a pályázati azonosító megjelölésével - a felhasználás célját hitelt érdemlően igazolni kell. Az ilyen módon díjmentesen szolgáltatott nem hiteles tulajdonilap-másolat, valamint az erről készített papír alapú másolat kizárólag a lekérdezés alapjául szolgáló ügyben használható fel, harmadik fél részére nem adható tovább. A felhasználás jogszerűségét a megyei földhivatalok - a körzeti földhivatalok bevonásával - rendszeresen ellenőrzik. Amennyiben az ellenőrzés során a földhivatal azt állapítja meg, hogy a díjmentesség igénybevételére jogszerűtlenül került sor, továbbá a díjmentesen lekérdezett tulajdoni lap (arról készített másolat) elektronikus formában vagy papír alapon történő továbbadására vonatkozó tilalom megsértése esetén, az igénybevevőt a díjmentesség hiányában fizetendő díjtétel kétszeresének megfizetésére határozattal kötelezi. A döntés ellen közigazgatási eljárás keretében nincs helye fellebbezésnek.

A 6. §-hoz

Az eljárási díjtételek kis mértékű emelését (általában 10%, illetve a jelzálogjog bejegyzés, vagy módosítás esetén 5%) a gazdasági viszonyokban bekövetkezett változások indokolják. Emellett ugyanakkor az elektronikus formában szolgáltatott hiteles és nem hiteles tulajdonilap-másolat szolgáltatás díjtételének jelentős mértékű csökkentése az eljárási díjemelést megfelelően kompenzálja.

A Díjtörvény 32/A. § (5) bekezdésének kiegészítése a Ket. hatóság döntéseiről rendelkező IV. Fejezetében foglaltakra tekintettel indokolt. A Díjtörvény hatályos szövege szerint ugyanis csak a határozat ellen benyújtott fellebbezés esetén kell díjat fizetni, a módosítás alapján ezzel szemben valamennyi ingatlan-nyilvántartási eljárásban meghozott döntéssel (tehát a bejegyzésről, a feljegyzésről, valamint a törlésről rendelkező határozattal, továbbá a végzésekkel) szemben benyújtott fellebbezések esetében is fennáll a díjfizetési kötelezettség.

A 7. §-hoz

A Díjtörvény 32/B. § (2)-(3) bekezdésének módosítása lényegében szövegpontosítás, ami a személyi mentességi kör változására tekintettel indokolt.

A 8. §-hoz

A Díjtörvény 32/C. § (1) bekezdésének jelenleg hatályos h) pontja tárgyi mentességet biztosít az önálló bírósági végrehajtó részére az általa lefolytatott bírósági végrehajtási eljárással összefüggésben kezdeményezett földhivatali eljárásban. A mentességi kör újraszabályozásával elsősorban az igazságosabb közteherviselés megteremtése volt a cél, vagyis a módosításra annak érdekében került sor, hogy a földhivatali eljárások költségét azok fizessék meg, akik az alapul szolgáló ügyben a költségek viselésére kötelesek. A végrehajtási eljárással összefüggésben kezdeményezett ingatlan-nyilvántartási eljárások közötti, tervezet szerinti differenciálást az indokolja, hogy azok joghatásukat tekintve különböznek egymástól, ezért a végrehajtási jog bejegyzése ill. törlése díjkötelessé válik, míg az árverés, nyilvános pályázat kitűzésének ténye továbbra is díjmentesen kerülne feljegyzésre, illetve törlésre.

A Díjtörvény 32/C. § (1) bekezdésének i) pontja szerinti tárgyi mentességi körnek a büntető ügyben eljáró bíróság által elrendelt zárlat, a büntető ügyben eljáró bíróság által elrendelt zár alá vétel, továbbá az ügyész és a nyomozóhatóság által elrendelt zár alá vételt megelőző biztosítási intézkedés tényének feljegyzésére, illetve annak törlésére, továbbá a büntetőeljárás megindításának feljegyzésére és törlésére irányuló eljárással történő kibővítése indokolt a jelenlegi személyi mentesség helyett.

A 9. §-hoz

A Díjtörvény 32/E. § módosításával egyértelművé kívánjuk tenni, hogy a hatóság vagy bíróság megkeresésére induló eljárások esetében is díjfizetési kötelezettség terheli az „ügyfelet”. Amennyiben az ingatlan-nyilvántartási eljárás megindításáig a díj megfizetésére nem kerül sor, a földhivatal hiánypótlási felhívást bocsát ki. Jogerős hagyatékátadó végzés, bírósági és hatósági határozat, illetve bírósági, bírósági végrehajtói vagy hatósági megkeresés alapján induló eljárást az ingatlanügyi hatóság akkor is lefolytatja, ha a megkereső szerv nem tesz eleget a hiánypótlási felhívásban foglaltaknak; a meg nem fizetett díj és annak járulékai ugyanakkor adók módjára behajtandó köztartozásnak minősülnek. A díj mellett azért szükséges külön nevesíteni annak járulékait is, mert a jogalkalmazásban (az adóhatósági eljárásban) ezzel kapcsolatban bizonytalanság tapasztalható, ami a szövegpontosítás által kiküszöbölhető.

A Díjtörvény 32/E. §-ban foglalt előírások kiegészítését a díjfizetésnek az eljáró földhivatal fekvése szerint illetékes megyei földhivatalok előirányzat-felhasználási keret számlája javára történő befizetések jobb azonosíthatósága érdekében tartjuk indokoltnak. A külön jogszabály: a kincstári rendszer működésével kapcsolatos pénzügyi szolgáltatások teljesítésének rendjéről szóló 36/1999. (XII. 27.) PM rendelet, melynek 11. § (3) bekezdése szerint a rendelet 3. számú mellékletében feltüntetett megfelelő kincstári azonosító szám használata is szükséges.

A 10. §-hoz

A Díjtörvény 32/F. § első mondatának hatályon kívül helyezését az ún. érdemi intézkedés előtt az ingatlanügyi hatóság részéről felmerülő személyi- és dologi jellegű kiadások indokolják. A jelenlegi szabályozás értelmében amennyiben az ügyfél az 1997. évi CXLI. törvény (a továbbiakban: Inytv.) 26. § (9) bekezdésében foglaltak szerint a kérelmet visszavonta, mielőtt abban a földhivatal érdemben intézkedett volna, a díjat vissza kell téríteni. Ezzel szemben a beadványok intézése, vagyis az érdemi döntés előkészítése a kérelem utólagos visszavonása esetében is jelentős idő-, anyag-, és munkaráfordítást igényel: a beadvány és az iratok megvizsgálása után, melyet a törvényben meghatározott kérelmeknél (az érkezett beadványok döntő többsége ilyen) széljegyzés is követ, az Inytv. 27/A. §-a szerinti ügyfelet értesíteni kell az eljárás megindításáról, sok esetben hiánypótlási felhívás kibocsátása szükséges, a tényállás tisztázásához nem egyszer helyszíni szemlét kell lefolytatni. Ezen felül az eljárást megszüntető végzés, valamint a 109/1999. (XII. 29.) FVM rendelet 61. §-a szerint a kérelem, illetőleg a megkeresés összes mellékletének visszaküldése, továbbá a díj visszatérítésével kapcsolatos adminisztratív tevékenység szintén a földhivatalok költségeit növeli.

A 11. §-hoz

A Díjtörvény és az Inytv. a tulajdonilap-másolat szolgáltatás díjának megállapítása tekintetében részben eltérő, részben pedig párhuzamos szabályozást tartalmaz, ezért szükséges a két törvény közötti összhang megteremtése. A felhatalmazó rendelkezés pontosítását indokolja ezen felül a hiteles tulajdonilap-másolat kiállításáért fizetendő díj, valamint az elektronikus úton lekérdezett tulajdonilap-másolatért fizetendő elektronikus adatszolgáltatási díj közötti differenciálás Díjtörvénybe történt beépítése.

A 12. §-hoz

A módosítás célja, hogy a pályázati vagy pályázati rendszeren kívüli támogatások odaítélésére irányuló eljárás terhei ne növekedjenek a tulajdonilap-másolat csatolásából adódó költségekkel.

Ezen kívül az állami szervek egységes eljárásának biztosítására törekszik, valamint ösztönzi az elektronikus ügyintézést.

A bírósági végrehajtásról szóló 1994. évi LIII. törvény módosításához

A 13. §-hoz

A Vht. 138/A. §-ának ezen rendelkezéssel történő kiegészítésére a Díjtörvény új 32/E. § (4) bekezdésére tekintettel kerül sor. A Díjtörvény 32/C. § (1) bekezdésének új h) pontja alapján a végrehajtási eljárásban a tények bejegyzése tárgyánál fogva díjmentes eljárásnak minősül. A jogok bejegyzése, így a végrehajtási jog és az árverési vevő tulajdonjogának bejegyzése, valamint a végrehajtási jog törlése iránt indított ingatlan-nyilvántartási eljárás azonban díjköteles. Ennek díját a jogszerzésre jogosult (végrehajtási jog bejegyzése esetén a végrehajtást kérő, végrehajtási jog törlése esetén az adós, míg az árverési vevő tulajdonjogának bejegyzése esetén az árverési vevő) köteles megfizetni.

Az ingatlan-nyilvántartásról szóló 1997. évi CXLI. törvény módosításához

A 14. §-hoz

Az Inytv. módosítását a Díjtörvénnyel való összhang megteremtése, valamint a nem hiteles tulajdonilap-másolat papír alapon történő szolgáltatásának megszüntetése indokolja.

A termőföld védelméről szóló 2007. évi CXXIX. törvény módosításához

A 15. §-hoz

A termőföld védelméről szóló 2007. évi CXXIX. törvény 18. § (1) bekezdésének, valamint 19. § (1) bekezdésének módosítása szövegpontosítás, melyet a földvédelmi szakhatósági hatáskörben eljáró ingatlanügyi hatóság részére a szakhatósági közreműködésért fizetendő igazgatási szolgáltatási díj megállapítása körében a gyakorlati jogalkalmazás során felmerült egyfajta jogbizonytalanság indokol.

Az illetékekről szóló 1990. évi XCIII. törvény módosításához

A 16. §-hoz

Az illetékekről szóló 1990. évi XCIII. törvény módosítása az igazgatási szolgáltatási pótdíjjal kapcsolatos rendelkezéseket tartalmazza.

-----STARTING---POINT---VEGE---

A hatályba léptető rendelkezésekhez

A 17-18. §-hoz

Tartalmazzák a módosítások hatályba lépésének időpontját, valamint az átmeneti és hatályon kívül helyezésre kerülő rendelkezéseket. A módosító törvény hatályon kívül helyezéséről utólagosan kell gondoskodni, mivel a folyamatban lévő ügyek végleges lezárulásának időpontja nem állapítható meg előre.

A Díjtörvény 32/A. § (3) bekezdése hatályon kívül helyezésének indoka:

A Díjtörvény 32/A. § (3) bekezdésének hatályon kívül helyezése, vagyis az általános díjtételre történő áttérés a vagyoni értékű jogok tekintetében a díjfizetésre vonatkozó szabályozás egyértelműbbé és áttekinthetőbbé tételét szolgálja az ügyfelek számára. Jogalkalmazói oldalról megközelítve ezen felül a gyakorlatban az is problémát jelent, hogy a földhivatal által a kérelem (megkeresés) alapján lefolytatott eljárásért esetlegesen megfizetni elmulasztott, a Díjtörvény 32/E. § (1) bekezdése szerint adók módjára behajtandó köztartozásnak minősülő díj végrehajtása, amennyiben annak összege nem haladja meg az 5000 forintot, nem lehetséges. Az adózás rendjéről szóló 2003. évi XCII. törvény 161. §-a értelmében ugyanis az adók módjára behajtandó köztartozásnak minősülő fizetési kötelezettséget megállapító, nyilvántartó szerv, illetőleg a köztartozás jogosultja abban az esetben keresheti meg az adóhatóságot a behajtás végett, ha a köztartozás összege meghaladja a fenti összeget.

A Díjtörvény 32/B. § (1) bekezdés b)-d), f)-j) és l) pontjai hatályon kívül helyezésének indoka:

Az ingatlan-nyilvántartási eljárásban a Díjtörvény 32/B. § (1) bekezdés b)-d), f)-j) és l) pontjaiban meghatározott szervek részére a személyi díjmentesség fenntartása nem indokolt, ezért a tulajdonilap-másolat szolgáltatás körében történő módosítással összhangban kizárólag a Magyar Állam, valamint a NATO vonatkozásában marad fenn személyi díjmentesség.

Az Állami Privatizációs és Vagyonkezelő Részvénytársaság időközben megszűnt, a jogutód MNV Zrt. a Magyar Állam képviseletében jár el, így - a jogszabályban meghatározott feladatkörében - a hivatkozott bekezdés a) pontjában biztosított díjmentesség is kiterjed rá.

A Díjtörvény 32/C. § (1) bekezdés l) pontja hatályon kívül helyezésének indoka:

A Díjtörvény 32/C. § (1) bekezdés c) pontja tárgyi mentességet biztosít a név és lakcím (székhely, telephely) megváltozásával kapcsolatos eljárásokban, a hatályon kívül helyezésre kerülő l) pont szerinti mentesség ezzel részben párhuzamos szabályozást tartalmaz. Emellett míg a név- és címváltozás talán az egyik legegyszerűbb „adminisztrációs” jellegű eljárásnak tekinthető, addig az ingatlan-nyilvántartásban szereplő egyéb adatokban bekövetkezett változás (pl. a művelési ág megváltoztatása) a leginkább költség-igényes eljárás, mivel a bejelentett változás természetbeni állapottal való egyezőségét a földhivatalnak minden esetben a helyszínen is ellenőriznie kell. Az igen költséges és időigényes helyszíni vizsgálat során az új művelési ág, minőségi osztály és kataszteri tiszta jövedelmi érték megállapításához földminősítést, illetve osztályba sorozást kell végezni. A földhivatal által nyújtott „szolgáltatás” tehát nincs összhangban - az elvégzett munka és a ténylegesen felmerülő költségek tekintetében - a díjmentességgel.

A módosítás ugyanakkor nem ellentétes az illetékekről szóló 1990. évi XCIII. törvénnyel (a továbbiakban: Itv.) sem, mivel a díjat megállapító jogszabályban nem szabályozott kérdésekre az Itv.-nek csak azok a rendelkezései alkalmazhatók - ideértve a személyes és tárgyi mentességet is -, amelyekre a díjat megállapító jogszabály konkrétan utal [Itv. 67. § (5) bekezdése].