1995. évi LIV. törvény indokolása

a hírközlési alapról

-----STARTING---POINT---ALTALANOS--- 

A távközlésről szóló 1992.évi LXXII. törvény (Tt.) 36. §-a, illetőleg a frekvenciagazdálkodásról szóló 1993.évi LXII. törvény (Ft.) 22. §-a megteremtették az egyes elkülönített állami pénzalapnak minősülő Távközlési Alap, valamint a Rádiótávközlési Alap létjogosultságát és a szükséges tartalommal meghatározták azok forrásait, felhasználásuk lehetőségeit.

Az említett két új ágazati törvény nem teljeskörű szabályozási megoldása folytán ezek az Alapok az egyéb elkülönítetten működő állami pénzalapoktól eltérően nem lettek volna működtethetőek további, erről rendelkező szabály hiányában. A kiegészítő rendelkezések megalkotására törvénynél alacsonyabb szintű jogszabályban nincs lehetőség, ezért indokolt a két Alap összevonása útján egy új, teljeskörű szabályozást adó és az ágazati törvényeknek megfelelő törvény megalkotása. Az államháztartásról szóló 1992. évi XXXVIII. törvény és a két ágazati törvény keretei között megszülető, az Alapokat új alapként kezelő törvényjavaslat kellő garanciát nyújt a jogalkalmazók számára is.

A kiegészítést tartalmazó törvényjavaslat főbb rendelkezései a következők:

a) fogalommeghatározás, az Alap létrejöttének célja, felhasználásának elvei,

b) az Alap kezelése,

c) az Alap forrásai,

d) az Alap felhasználásának rendje,

e) az Alap igénybevételének módja, eljárása, a pályáztatás, a támogatások nyújtásának szabályai,

f) záró rendelkezések.

-----STARTING---POINT---RESZLETES---

Az 1. §-hoz

A Hírközlési Alap fogalma változatlan tartalommal tartja fenn a Tt. és az Ft. által már bevezetett e két speciális, elkülönítetten működő állami pénzalapra vonatkozó deklarációt. Kimondja, hogy az új, összevontan működő Alap mely célok megvalósítását szolgálja. Az Alap a távközlési piacon működő szervezetek jövedelmezőségi viszonyainak javítására, az állami kötelezettség mellett működő koncessziós szerződések biztosítékául, valamint a távközlési érdekvédelem és társadalmi-szakmai részvétel finanszírozására használható. Forrást jelent továbbá a nemzetközi kötelezettségvállalás következtében felmerülő és az állami kötelezettségvállalás körébe tartozó kártalanításokra, illetőleg fejlett rádiótávközlési technológiák elterjesztésének ösztönzésére is.

A 2. §-hoz

A Hírközlési Alap kezelése, az azzal való gazdálkodás, az elkülönített állami pénzalapokra vonatkozó általános szabályok szerint történik. A HA költségvetéséről és a támogatások odaítéléséről a közvéleményt a sajtó nyilvánossága útján kell tájékoztatni.

A 3. §-hoz

A javaslat az ágazati törvényekben megjelölt források mellett lehetővé teszi az Alappal való gazdálkodásból, a visszafizetésekből, a juttatásokból és az egyéb forrásokból származó bevételekkel történő kiegészítést is.

A 4. §-hoz

A javaslat meghatározza az Alapot terhelő kiadások körét, amelyben biztosítja az Alap kezelésének fedezetét.

A HA felhasználása igazodik az ágazati törvényekben meghatározott célokhoz és a főbb felhasználási területekhez.

Az 5-6. §-hoz

A Hírközlési Alap forrása minden más Alaptól eltérően ágazatspecifikus, feltöltése az egyszeri koncessziós díjbevétellel - nagyösszegű díjbefizetésekkel - "lökésszerűen" történik, míg éves bevételei (amelyek konstansnak mondhatók) nem jelentenek magas összeget. A tartalék tehát, amely évről évre továbbvihető, biztosítja, hogy az elmaradott térségek fejlesztésére, a "rendkívüli események" és szerződésszegések miatt szükséges intézkedésekre a Tt-ben és az Ft-ban vállalt, illetőleg kötelezően előírt állami feladatok maradéktalan ellátásához megfelelő pénzeszköz mennyiség álljon rendelkezésre és az Alap gazdálkodása tervezhető legyen.

A 7-8. §-hoz

A javaslat szerint az Alapból támogatásra felhasználható pénzeszközöket az igénylők pályázat alapján nyerhetik el. A pályázati eljárás a törvényben biztosított garanciákkal történik.

A 9. §-hoz

A támogatás pénzügyi feltételeire vonatkozó szerződést a miniszter nevében a megbízott bank köti meg a kedvezményezettel. A támogatás odaítéléséről szóló határozat és a szerződési feltételek részletesen tartalmazzák mindazokat a követelményeket, amelyeket a pályázat nyertesének meg kell tartania; és mindazon szankciókat, amelyeket vele szemben a miniszter alkalmazhat.

-----STARTING---POINT---VEGE---

A 10. §-hoz

A javaslat a törvény hatálybalépésével egyidejűleg megszünteti a hatályos ágazati törvények azonos tartalmú rendelkezéseit, és az eddig keletkezett (a Távközlési Alapot, valamint a Rádiótávközlési Alapot megillető) bevételeket és kiadásokat - a központi költségvetés számára e törvénnyel átengedett 16 milliárd forint kivételével - a Hírközlési Alaphoz rendeli. A javaslat miniszteri rendeletben történő normatív szabályozást ír elő a támogatásnak a törvényben meghatározott célokra történő felhasználására, amelyben az egyes támogatások jellegéhez igazodik majd az igénybevételi lehetőség formája (kamatterhes, kamatmentes, visszatérítendő).