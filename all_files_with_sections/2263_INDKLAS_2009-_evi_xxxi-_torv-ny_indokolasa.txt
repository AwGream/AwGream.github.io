2009. évi XXXI. törvény indokolása

a Polgári Törvénykönyv és a Polgári Törvénykönyv hatálybalépéséről és végrehajtásáról szóló 1960. évi 11. törvényerejű rendelet, valamint ezzel összefüggésben más törvények egyes rendelkezéseinek módosításáról

-----STARTING---POINT---ALTALANOS--- 

A pénzügyi szféra és a gazdaság jelenlegi helyzetében kiemelkedő fontosságú, hogy az állam pénzügyi, gazdasági kapcsolatai nyitottak legyenek, a vagyoni jogviszonyokban részt vevő állam ne hivatkozhasson az üzleti titokvédelemre vonatkozó szabályokra. Ugyanakkor az államháztartás alrendszereivel pénzügyi, illetve gazdasági viszonyba kerülő magánszemélyek, jogi személyek és más jogalanyok minden esetben hozzájuthassanak a javukra teljesítendő pénzszolgáltatás kamataihoz, akár az ügyleti, akár pedig az ügylet késedelmes teljesítése esetén járó késedelmi kamatokról van szó.

A hatályos zálogjogi szabályok nem egyeztethetők össze a gépjármű-kereskedelem és a gépjármű-finanszírozás gyakorlatával, így a zálogjog helyett a finanszírozók más, biztosítéki célú konstrukciók alkalmazására kényszerülnek, amelyek azonban sem a hitelező, sem pedig az adós számára nem nyújtanak kellő biztonságot.

A zálogjogot azért nem alkalmazzák a gépjármű-finanszírozás körében hitelbiztosítékként, mert a hatályos szabályozás szerint az ingó jelzálogjog alapítására irányuló szerződés érvényességi feltétele a közjegyzői okiratba foglalás. Ez egyrészt aránytalan többletköltséget jelent, másrészt azt igényli, hogy a szerződő felek együttesen jelenjenek meg a közjegyző előtt. A gyakorlatban ugyanakkor a szerződéskötésre a finanszírozó képviseletében, annak ügynökeként eljáró gépjármű-kereskedőnél kerül sor. Így a gépjármű-finanszírozás szokásos üzletmenetével a zálogszerződés közjegyzői okiratba foglalása - az ezzel járó költségek, illetve adminisztratív terhek miatt - nem fér össze.

Ebben a körben ezért a törvény célja az, hogy az egyedi azonosításra kétséget kizáróan alkalmas ingó dolgot terhelő jelzálogjog a zálogszerződés közjegyzői okiratba foglalása nélkül is alapítható legyen, és ezzel az e követelménynek ez idő szerint maradéktalanul megfelelő ingók, vagyis a gépjárművek fedezete mellett történő hitelnyújtás biztonságosabbá váljék. Ennek következményeként érhető el az, hogy a hitelezők az e célra legalkalmasabb jogintézményt, nevezetesen a zálogjogot alkalmazzák követelésük biztosítására. A szabályozás szerint az ilyen módon, vagyis erre alkalmas azonosítói által egyedileg meghatározott gépjárművek elzálogosítása esetében a zálogszerződés magánokirati formában is érvényes lenne, és a magánokiratba foglalt zálogszerződés alapján is sor kerülhetne a zálogjogi nyilvántartásba való bejegyzésre.

Az Országgyűléshez benyújtott, az új Polgári Törvénykönyvről szóló T/5949. törvényjavaslat általános szabályként, tehát nem csupán az egyedi azonosításra kétséget kizáróan alkalmas ingók vonatkozásában teszi lehetővé a zálogjog írásbeli, egyszerű magánokiratba foglalt zálogszerződés alapján való bejegyzését, és teljes körben, tehát nemcsak az egyedi azonosításra kétséget kizáróan alkalmas ingók vonatkozásában biztosítja majd a zálogjogi nyilvántartásban való ingyenes, on-line kereshetőséget. A törvény a fokozatosság jegyében egyelőre csak szűkebb körben, az egyedi azonosításra kétséget kizáróan alkalmas ingók (és ilyenek a gépjárművek) vonatkozásában teszi lehetővé azt, hogy az említett könnyített elzálogosítási lehetőséggel már az új Ptk. 2010. január 1-jére tervezett hatálybalépését megelőző évtől, vagyis 2009. július 1-jétől élni lehessen.

A módosítások természetesen nem érintik az ún. „flottazálogjogot”, amikor a jelzálogjog nem egy egyedileg meghatározott zálogtárgyat (adott esetben gépjárművet) terhel, hanem a zálogtárgyak (gépjárművek) körülírással meghatározott, egyedeiben esetleg változó összességét. Flottazálogjog bejegyzésére tehát továbbra is csak közjegyzői okiratba foglalt zálogszerződés alapján lesz lehetőség.

-----STARTING---POINT---RESZLETES---

Az 1. §-hoz

1. A társadalmi nyilvánosság követelményei szempontjából kiemelkedő fontosságú, hogy az állam pénzügyi, gazdasági kapcsolatai nyitottak legyenek, vagyis a vagyoni jogviszonyokban részt vevő államot az üzleti titok védelmére vonatkozó szabályok ne illessék meg. Ezért a törvény 1. §-ának (1) bekezdése - a Ptk. 81. §-a (2) bekezdésének megfelelő módosításával - kizárja annak lehetőségét, hogy az állam esetében a gazdasági tevékenységéhez kapcsolódó bármely olyan tény, információ, megoldás vagy adat üzleti titoknak minősülhessen, amely más jogi személyek vonatkozásában annak lenne tekinthető.

2. A fogyasztókkal kötött szerződésben alkalmazott tisztességtelen feltételekről szóló, 1993. április 5-i 93/13/EGK tanácsi irányelv 5. cikke értelmében: „Olyan szerződések esetében, amelyekben a fogyasztónak ajánlott valamennyi feltétel, vagy a feltételek némelyike írásban szerepel, ezeknek a feltételeknek világosnak és érthetőnek kell lenniük. Ha egy feltétel értelme kétséges, akkor a fogyasztó számára kedvezőbb értelmezés az irányadó.” A második idézett mondat tartalmilag egyezik a Ptk. 207. § (2) bekezdésével. Az első mondatra vonatkozóan az Európai Közösségek Bizottsága nem fogadta el a magyar érvelést, az Országgyűléshez benyújtott, az új Polgári Törvénykönyvről szóló és a szóban forgó rendelkezést tartalmazó törvényjavaslatra hivatkozást, hanem arra kérte fel a 2008. november 27-én kelt ún. indoklással ellátott véleményben a Magyar Köztársaságot, hogy a vélemény kézhezvételétől számított két hónapon belül tegye meg a vélemény teljesítéséhez szükséges intézkedéseket.

A módosítás ennek a kötelezettségnek a teljesítésére irányul azzal, hogy beépíti a Polgári Törvénykönyvbe az említett irányelv elsőként idézett mondatának megfelelő rendelkezést, amely azonos a T/5949. törvényjavaslatban foglalt szabállyal [az új Polgári Törvénykönyv 5:81. § (2) bekezdésével].

3-4. A pénzügyi szféra és a gazdaság jelenlegi helyzete teszi méltányossá azt, hogy az államháztartás alrendszereivel pénzügyi, illetve gazdasági viszonyba kerülő magánszemélyek, jogi személyek és más jogalanyok minden esetben hozzájuthassanak a javukra teljesítendő pénzszolgáltatás kamataihoz, akár ügyleti, akár pedig az ügylet késedelmes teljesítéséhez fűződő késedelmi kamatokról van szó. A kamatfizetési kötelezettségre és részben annak mértékére vonatkozó hatályos szabályok - függetlenül attól, hogy e tárgyban jogszabály is eltérően rendelkezhet - diszpozitívak, így nincs akadálya annak, hogy az érintett szervezetek a kamatfizetési kötelezettségüket (akár teljes egészében is) kizárják. Ezért a törvény 1. §-ának (3) és (4) bekezdése a Ptk. kamatra vonatkozó szabályozása körében kimondja az államháztartás alrendszereit az ügyleti és késedelmi kamatfizetési kötelezettség alól teljesen vagy akárcsak részlegesen mentesítő megállapodások semmisségét. A rendelkezés indokaival való szoros kapcsolata folytán a törvény azt is előírja, hogy ugyanez a szabály irányadó az államháztartás alrendszereiből nyújtott támogatások felhasználására kötött szerződésekben, valamint a jogszabályban meghatározott közfeladat ellátásával megbízott olyan szervezetek által e körben (tehát a közfeladat ellátásával összefüggésben) vállalt fizetési kötelezettség esetében is, amelyet államháztartási szervezet alapított, vagy amelyben ilyen szervezet többségi befolyással rendelkezik.

A 2. §-hoz

1. A Ptké. 47. §-ának új (1) bekezdése az egyedi azonosításra kétséget kizáróan alkalmas ingó dolgot terhelő jelzálogjoggal kapcsolatos bejegyzések körében lehetővé teszi, hogy a zálogjogi nyilvántartásba történő bejegyzésre a felek által elektronikus úton tett zálogjogi nyilatkozat alapján is sor kerülhessen. A zálogjogi nyilvántartás közhitelessége - jellegénél fogva - eddig is csak igen szűk körre korlátozódott, célját azonban a közhitelűségre utalás nélkül is be tudja tölteni, ugyanakkor éppen a módosítással érintett vonatkozásban - a közjegyző aktív szerepének hiánya miatt - indokolt kivételt tenni.

A zálogjogi nyilvántartásnak a törvény által érintett része a térítésmentes, on-line hozzáférésre alkalmassá tehető, így nincsen akadálya annak, hogy bárki, leginkább azonban a szabályozással érintett ingókkal kapcsolatos ügyletkötésben érdekeltek e nyilvántartásba betekintsenek. Ebben a körben nyilvánvalóan szükségtelen - sőt a kialakított rendszer működésének diszfunkciójára vezetne - a Ptké. 47. §-ának (2) bekezdésében megfogalmazott az a törvényi rendelkezés, amely szerint a nyilvántartásba való betekintést mellőző jogszerző is hivatkozhatna a jóhiszeműségére (és ezáltal a tehermentes jogszerzésére), ha egyébként a betekintés alapján könnyen meggyőződhetett volna arról, hogy az adott ingót jelzálogjog terheli. A törvény ezért ebben a vonatkozásban kivételt teremt az egyébként érvényesülő főszabály alól.

2. A törvény elhagyja a Ptké. 47. §-a (4) bekezdésének szövegéből a „zálogszerződés” szó előtt szereplő „közjegyzői okiratba foglalt” jelzőt, tekintettel arra, hogy az egyedi azonosításra kétséget kizáróan alkalmas ingó dolgok, így például az egyedileg meghatározott gépjárművek esetében megszünteti a közjegyzői okiratba foglalásra vonatkozó érvényességi követelményt. Ez utóbbit a törvény 2 §-ának (6) bekezdése mondja ki, élve a Ptk-ban meghatározott főszabálytól eltérő jogszabályi rendelkezés megfogalmazásának lehetőségével. A Ptk. 262. §-ának (2) bekezdése ugyanis csak eltérő jogszabályi rendelkezés hiányában írja elő azt, hogy az ingó dolgokat terhelő jelzálogjog alapítására irányuló szerződés érvényességéhez a zálogszerződés közjegyzői okiratba foglalása szükséges. A kivétel megteremtése értelemszerűen szükségessé teszi annak a Ptké.-ben foglalt rendelkezésnek a módosítását is, amely szerint a zálogjogi nyilvántartásba való bejegyzés alapjául is csak az említett érvényességi követelményt kielégítő, vagyis közjegyzői okiratba foglalt zálogszerződés szolgálhat. Ezen túlmenően a törvény 2. §-ának (2) bekezdése pontosabbá teszi a Ptké. 47. §-a (4) bekezdésének szövegét, így - különösen a Ptk. 254. §-a (1) bekezdésével összhangban - a „hatósági határozat” kifejezést a „hatósági döntés” kifejezésre cseréli, figyelemmel a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) fogalomhasználatára. Ez utóbbi jogszabállyal való összhang megteremtése érdekében módosította a 2007. évi LXIV. törvény a Ptk. 254. §-ának (1) bekezdését, de a Ptké.-ben mindeddig megmaradt a korábbi, a Ket.-tel már nem harmonizáló terminológia.

A szóban forgó körben a zálogjogi nyilvántartás regisztrált felhasználói elektronikus személyazonosítást követően, elektronikus nyomtatvány (űrlap) kitöltésével is kezdeményezhetik a MOKK által vezetett zálogjogi nyilvántartásba történő bejegyzést.

3. A módosítás a fentebb írtak alapján megállapítja a zálogjogi nyilatkozat alapján történő bejegyzés mechanizmusának legfontosabb szabályait, nevezetesen azt, hogy a bejegyzésre (ideértve a jelzálogjog alapításához szükséges, illetve annak törlésére irányuló bejegyzést is) milyen feltételekkel kerülhet sor. Jelzálogjog bejegyzését a zálogszerződés elektronikus formában való feltöltése mellett bármelyik fél kezdeményezheti, a bejegyzéshez azonban az ellenérdekű fél hozzájárulása is szükséges. Törlés esetén is hasonló szabály érvényesül, természetesen csak abban eseten, ha a bejegyzett jelzálogjog törlését nem a jogosult, hanem a zálogkötelezett kezdeményezte.

4. A zálogjogi nyilvántartásba több olyan zálogjoggal kapcsolatos jognyilatkozat alapján is történik bejegyzés, amelyet a jogszabályok szerint nem kell közokiratba foglalni, a Ptké. 47/A. §-ának (2) bekezdése e jognyilatkozatok bejegyezhetőségét köti az egyszerű magánokiratba foglalásnál szigorúbb alakszerűséghez (a nyilatkozatot tevő aláírása valódiságának közjegyzői tanúsításához), amely ugyancsak akadályozza az egyedi azonosításra kétséget kizáróan alkalmas ingók, így a gépjárművek jelzálogjoggal való megterhelésének gyors és hatékony megvalósítását. A törvény 2. §-ának (4) bekezdése e követelmény alól is kivételt teremtene olyan ingók elzálogosítása esetében, amelyek egyedi azonosításra kétséget kizáróan alkalmasak.

5. A módosítás megállapítja a zálogjogi nyilatkozat alapján történő bejegyzés mechanizmusának legfontosabb szabályait, nevezetesen azt, hogy a bejegyzésre (ideértve a jelzálogjog alapításához szükséges, illetve annak törlésére irányuló bejegyzést is) milyen feltételekkel kerülhet sor. Jelzálogjog bejegyzését a zálogszerződés elektronikus formában való feltöltése mellett bármelyik fél kezdeményezheti, a bejegyzéshez azonban az ellenérdek ű fél hozzájárulása is szükséges. Törlés esetén is hasonló szabály érvényesül, természetesen csak abban eseten, ha a bejegyzett jelzálogjog törlését nem a jogosult, hanem a zálogkötelezett kezdeményezte. A módosítás kimondja azt is, hogy a valós helyzettel ellentétes zálogjogi nyilatkozatok kárkövetkezményeit annak kell viselnie, aki a károsodásra vezető nyilatkozatot tette. A szabályozás végére kívánkozó rendelkezések (költségtérítés, felhatalmazás) értelemszerűen ide kerültek.

6. A Ptké. módosítása alkalmat ad arra, hogy a találás esetén követendő eljárásra vonatkozó rendeleti jogalkotás tekintetében a törvény pótolja a mindezidáig hiányzó törvényi szintű felhatalmazást. A törvény 2. §-ának (6) bekezdése ezt a hiányosságot szünteti meg.

A 3. §-hoz

A törvény 3. §-a a bírósági végrehajtásról szóló 1994. évi LIII. törvény módosításával az egyedi azonosításra kétséget kizáróan alkalmas ingók (így a gépjárművek) lefoglalása esetében arra kötelezi a végrehajtót, hogy a zálogjogi nyilvántartás on-line (a Kamara internetes honlapján) hozzáférhető részében ellenőrizze: a lefoglalt gépjárművet terheli-e jelzálogjog. E szabály alapján a lekérdezést a végrehajtó a gépjármű erre alkalmas, a nyilvántartás szabályai szerint megállapított egyedi azonosítói (alvázszám, rendszám, motorszám) alapján lenne köteles elvégezni. Így a végrehajtó nemcsak a végrehajtást elszenvedő adós, hanem a gépjármű bármely más korábbi tulajdonosa által esetleg alapított jelzálogjogról is tudomást szerezhet, és megteheti (tudomásszerzés esetén köteles is megtenni) azokat az intézkedéseket, amelyek lehetővé teszik a zálogjogosult számára, hogy a végrehajtás folyamatába bekapcsolódhasson, és a végrehajtás során a zálogtárgyból kielégítést kereshessen. A törvény a végrehajtó zálogjogi nyilvántartásba hivatalból való betekintési kötelezettségét egyelőre csak az egyedi azonosításra kétséget kizáróan alkalmas ingó dologként jogszabályban meghatározott vagyontárgyak foglalása esetére mondja ki. Ez idő szerint ilyen vagyontárgynak - ez azonban már a rendeleti szabályozás tárgya lesz - a gépjármű tekinthető, hiszen annak azonosító jelzései (mindenekelőtt alvázszáma) az egyedi azonosításra - a zálogjogi nyilvántartás infrastrukturális, technikai feltételeire is figyelemmel - kétséget kizáró módon lehetőséget biztosít.

A 4. §-hoz

Az adózás rendjéről szóló 2003. évi XCII. törvény 154. §-a alapján az adóvégrehajtás során a törvény az adós számára az üzemi, illetve üzleti tevékenységéhez szükséges gépjárművének lefoglalását követően további 6 hónapot biztosít az önkéntes teljesítésre, ezért indokolt, hogy ebben az esetben a zálogjogosult a végrehajtási eljárásba is csak e 6 hónapos időtartam elteltét követően kapcsolódhasson be. Ez a rendelkezés nem sérti a zálogjogosult érdekeit (hiszen jelzálogjogát a zálogjogi nyilvántartás feltünteti, a gépjármű törzskönyvét pedig lefoglalták), ugyanakkor számos esetben megelőzné a zálogjogosult „felesleges” bekapcsolódását, és a gépjármű szükségtelen végrehajtási értékesítését, hiszen az adós a rendelkezésére álló 6 hónap alatt kiegyenlítheti az adótartozását, amely a végrehajtás folytatását meghaladottá teszi. E rendelkezés nem akadályozza meg azt sem, hogy a zálogjogosult a jelzálogjogát végrehajtást kérőként bírósági végrehajtás útján érvényesítse, ha az említett időtartam alatt kielégítési joga megnyílik, és a végrehajtás elrendelésének egyéb feltételei is fennállnak.

-----STARTING---POINT---VEGE---

Az 5. §-hoz

A törvény záró rendelkezései a törvény hatálybalépésével kapcsolatos kérdéseket rendezik.

A törvény a Ptk. módosítására vonatkozó rendelkezéseket - az üzleti titokkal kapcsolatos kötelező szabály kivételével - a megfelelő felkészülés érdekében csak 2009. július 1. napján lépteti hatályba, de ezt is azzal a feltétellel teszi, hogy a módosuló szabályokat csak az érintett rendelkezések hatályba lépését követően kötött megállapodások esetén kell alkalmazni.

A zálogjoggal, a zálogjogi nyilvántartással kapcsolatos új szabályokat a törvény az érintett körben már az új Ptk. 2010-re tervezett hatályba lépését megelőzően bevezetni kívánja, figyelemmel arra a körülményre, hogy már a hátra levő egy év alatt is jelentős károkat okozna a gépjármű-finanszírozóknak a biztonságos jogszabályi környezet hiánya, illetve arra tényre, hogy a zálogjogi nyilvántartás egyedileg meghatározott gépjárműveket terhelő zálogjogokra vonatkozó tartalmának on-line hozzáférhetősége már 2009. szeptember 1-jétől megvalósítható. E szabályok hatálybalépésének időpontját az utóbb jelzett időponthoz igazítja a törvény.

Minthogy a törvény meghatározott körben a jelzálogjog nyilvántartásba vételének alapjául szolgáló zálogszerződések érvényességének (alakszerűségének) kérdését is érinti (újraszabályozza), az e körbe tartozó - vagyis az egyedi azonosításra kétséget kizáróan alkalmas ingó dolgot terhelő jelzálogjoggal kapcsolatos - rendelkezéseit értelemszerűen csak a vonatkozó rendelkezések hatálybalépését követően kötött zálogszerződésekre, ebből következően pedig az e szerződéseken alapuló jelzálogjog bejegyzésére kell alkalmazni.

A törvény - záró rendelkezéseinek kivételével - pusztán módosító (kiegészítő) rendelkezéseket tartalmaz, e rendelkezései így - azok hatálybalépése után - beépülnek a módosított jogszabály rendelkezései közé, ezért a módosító jogszabály érintett rendelkezéseinek hatályban tartása a továbbiakban nem indokolt, ezért a törvény arról is rendelkezik, hogy e szabályok a hatálybalépésüket követő napon hatályukat vesztik.