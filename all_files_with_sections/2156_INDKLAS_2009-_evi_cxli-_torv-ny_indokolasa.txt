2009. évi CXLI. törvény indokolása

a fegyveres szervek hivatásos állományú tagjainak szolgálati viszonyáról szóló 1996. évi XCV. törvény módosításáról

-----STARTING---POINT---ALTALANOS--- 

A Szolgálati Jogviszonyban Állók Érdekegyeztető Fóruma 2008. december 5-ei ülésén elhangzottak szerint a fegyveres szervek hivatásos állományú tagjainak szolgálati viszonyáról szóló 1996. évi XLIII. törvény (a továbbiakban: Hszt.) soron kívüli módosítását a munkaadói és az érdekképviseleti oldal közösen, meghatározott irányvonalak mentén előkészíti. A módosítás főbb irányvonalai azoknak a rendelkezéseknek a felülvizsgálata, amelyek kihatnak a szolgálatteljesítési időre, a szolgálatszervezésre, amelyek módosításával növelhető a foglalkoztatás biztonsága, továbbá amelyek gyakorlati végrehajtása jogvitákat eredményez, s a további jogviták kisebb pontosítással megelőzhetők. A gazdasági változások következtében indokolttá vált a módosítás irányvonalának kiterjesztése, a civil szférához hasonló megszorítás bevezetése, oly módon, hogy a világgazdasági válság következtében kialakult helyzetben is biztosítani lehessen a rendvédelmi szervek rendeltetésszerű működését, stabilitását.

A Hszt. módosításáról szóló törvény a módosítás főbb irányvonalaira figyelemmel

- pontosítja az értelmező rendelkezéseket (kinevezés, belföldi szolgálati kiküldetés),

- az egészségi, pszichikai, fizikai alkalmatlanság megállapítása esetén, amennyiben az alkalmatlanság a hivatásos szolgálatra vonatkozik - a hivatásos állomány tapasztalt, nagy szaktudással rendelkező tagjainak megtartása és tudásuk hasznosítása érdekében - lehetővé teszi a civil munkakörben történő továbbfoglalkoztatást, amely az érintett hivatásos jogviszonyát és előmenetelét nem befolyásolja,

- a felső korhatár elérését követően a hivatásos állományú tag saját nyilatkozatától függően tovább szolgálhat, amennyiben a munkáltató nem kezdeményezi nyugállományba helyezését; nyugállományba helyezésre erre irányuló nyilatkozat alapján, vagy a munkáltató kezdeményezésére kell intézkedni,

- a vezetői kinevezésről lemondás esetén közelít a vezetői kinevezés visszavonásának szabályozásához, a lemondás nem jelenti automatikusan a szolgálati viszonyról való lemondást,

- a más szervhez vezénylés körében lehetővé teszi az ügyészségnél és az Országos Igazságszolgáltatási Tanács Hivatalánál való szolgálatteljesítést meghatározott feladatellátás céljából,

- biztosítja a Magyar Honvédség állományába történő áthelyezés lehetőségét,

- a foglalkoztatás biztonságának növelése érdekében a felső korhatár elérése előtt 5 évvel nem engedi meg a jogviszony felmentéssel létszámcsökkentés vagy átszervezés miatti megszüntetését, amennyiben a hivatásos állomány tagja szolgálati nyugdíjra még nem jogosult,

- kiterjeszti a gyermekét egyedül nevelő apára az éjszakai, továbbá a 24 órás szolgálatteljesítés tilalmát,

- a hivatásos állományba visszavétel körét kiterjeszti arra, akinek szolgálati viszonya egészségi, pszichikai vagy fizikai alkalmatlanság miatt felmentéssel szűnt meg, továbbá visszavétel esetére lehetővé teszi a próbaidő kikötését, a visszavételt a szolgálati nyugdíj folyósításának szüneteltetéséhez köti,

- tartalmazza az alkalmassági vizsgálat adatvédelmi szempontból szükséges szabályait,

- meghatározza a készenlét fogalmát,

- pontosítja a szolgálatmentességre és a szabadságra vonatkozó rendelkezéseket,

- bevezeti a választható juttatások rendszerét,

- mentesíti a kezességvállalási díj megfizetése alól a hivatásos állomány azon tagját, akinek önhibáján kívül, egészségügyi ok miatt szűnik meg a szolgálati viszonya,

- a Rendőrségen belüli vezénylés szabályainak módosításával növeli annak időtartamát és bővíti alkalmazási körét,

- folyamatosan alkalmazhatóvá teszi a Rendőrségtől a Bűnügyi Szakértői és Kutatóintézethez történő berendelést azáltal, hogy hatályon kívül helyezi annak időbeli korlátját,

- tartalmazza a Vám- és Pénzügyőrség közelmúltban történt szervezeti átalakításával összefüggő módosításokat,

- a nem szolgálati kötelmekkel összefüggő betegség miatt igénybe vett egészségügyi szabadságra járó ellátás mértékét a távollét 31. napjától a távolléti díj 90%-ára csökkenti,

- az egészségi, pszichikai, fizikai alkalmatlanság miatt szolgálati nyugállományba helyezettek szolgálati nyugdíjának folyósítását - amennyiben a nyugállományba helyezésre a felajánlott beosztás, munkakör alapos ok nélküli elutasítása miatt került sor - a megállapított nyugdíj 90%-ára mérsékli,

- bevezeti a határozott idejű szolgálati viszony létesítésének lehetőségét a Rendőrség hivatásos állományából szolgálati nyugállományba helyezettek részére,

- a 23/2009. (III. 6.) AB határozat következményeként előállt helyzet rendezése érdekében megteremti a szakmunkásképzést folytató szakközépiskolákban töltött tanulmányi idő szolgálati időbe történő beszámításának törvényi alapját.

A törvény a vezetői kinevezés visszavonása esetén egyértelműen meghatározza, hogy a hivatásos állomány tagja - felajánlott beosztásra vonatkozó - nyilatkozatának elmaradását úgy kell tekinteni, hogy a számára felajánlott beosztást nem fogadta el. A törvény tartalmazza, hogy a vezetői kinevezésről történő lemondás esetén a lemondás visszavonható, ha a fegyveres szervnél nincs felajánlható beosztás, továbbá, hogy az elfogadott új beosztásnak megfelelően kell a hivatásos állomány tagját besorolni, illetményét megállapítani, a vezetői illetmény további 6 havi folyósításának nincs helye. A vezetői kinevezésről való lemondás esetén is fennáll a rendelkezési állományba helyezés lehetősége. A tűzoltók vonatkozásában pontosításra kerül a vezetői kinevezéshez szükséges szakmai gyakorlat.

A törvény tartalmazza a Vám- és Pénzügyőrség közelmúltban történt szervezeti átalakításával összefüggő módosításokat.

A törvény megkönnyíti a Rendőrségen belüli vezénylés elrendelését, növeli annak időtartamát, továbbá megteremti a változó szolgálatteljesítési helyre történő kinevezés törvényi alapját.

A törvény a szolgálati idő kedvezményes számítására vonatkozó szabályok pontosításával a 2-szeres és a 1,5-szeres szorzóra jogosultak körét csökkenti: terrorelhárítóként kizárólag a Rendőrségnek a terrorcselekmények elhárítására létrehozott szervezeti egységénél tényleges terrorelhárítói feladatokat teljesítők, tartós külföldi szolgálatot teljesítőként kizárólag nemzetközi szerződés alapján békefenntartói tevékenységet folytatók, továbbá a polgári nemzetbiztonsági szolgálatok állományából tartós külföldi szolgálatot teljesítők jogosultak a szolgálati idő kedvezményes számítására.

Az adójogszabályok változására figyelemmel a hatályos szabályozás szerint a törvény alapján alanyi járó juttatások rendszerének felülvizsgálata indokolt. A törvény meghatározza a hivatásos állomány tagja által választható juttatás minimális mértékét oly módon, hogy ez az összeg ne legyen kevesebb a korábban alanyi jogon járó juttatásnál, de a fegyveres szervnél se okozzon jelentős költségnövekedést. Meghatározza továbbá a juttatás maximum mértékét, a munkáltatóra bízva az egyes munkavállalónak adandó éves összeg meghatározásának jogát a minimum-maximum keretek között. Ugyancsak az adójogszabályok változására figyelemmel a hivatásos állomány tagja számlával köteles igazolni, hogy a ruházati utánpótlási ellátmányt ruházati termék vásárlására fordította.

Az elmúlt években elsősorban a vidéki kis- és közepes lélekszámú településeken, egyes esetekben agresszív fellépéssel párosuló, vagyon elleni, illetőleg a nyílt, a következményekkel nem számoló, személy elleni bűncselekmények megszaporodása következtében a lakosság veszélyérzete megnőtt. Általánossá vált az a felfogás, hogy a biztonságérzetet csak a hatóságok állandó jelenléte képes helyreállítani. A probléma megoldása érdekében a törvény lehetőséget teremt arra, hogy a munkavégzéshez megfelelő feltételekkel rendelkező nyugdíjas rendőrök a testülethez visszatérhessenek, s a nyugellátás folyósítása melletti foglalkoztatás általános szabályaihoz igazodva, alacsonyabb bérezéssel, korlátozott követelmények mellett tölthessenek be meghatározott szolgálati beosztásokat. Határozott idejű hivatásos jogviszonyt a már legalább 2 éve nyugdíjban lévő volt hivatásosok 2 vagy 3 évre létesíthetnek.

Az Alkotmánybíróság határozataiban következetesen érvényesül, hogy a törvényhozó „általános jellegű felhatalmazása”, továbbá a felhatalmazásban megjelenő „beazonosíthatatlan szabályozási tárgykörök” sértik az Alkotmány 2. § (1) bekezdése szerinti jogbiztonság alkotmányos követelményét. E követelménynek való megfelelés érdekében a törvény tartalmazza a felhatalmazó rendelkezések pontosítását, konkretizálását.

-----STARTING---POINT---RESZLETES---

Az 1-2. §-hoz

Az értelmező rendelkezések között a kinevezés újbóli meghatározásával egyértelművé válik, hogy a vezetői beosztásba helyezés és az első tiszti rendfokozat megállapítása is kinevezésnek minősül. Ez egyértelmű jogszabályi (fogalmi) hátteret biztosít a tiszthelyettesi állománycsoportba tartozók esetében, a szükséges képesítés megszerzését követő tiszti beosztásba és rendfokozatba történő kinevezésre.

A belföldi szolgálati kiküldetés értelmező rendelkezések között történő definiálása a jogalkalmazást segíti. A kiküldetést a Hszt. jelenleg is használja, de annak definícióját nem adja meg. A kiküldetés pontatlan szabályozása következtében több alkalommal is jogvitára került sor. Az értelmező rendelkezések pontosítása a jogviták megelőzését szolgálja.

A 3. §-hoz

A módosítások az egyenruha fokozott védelme érdekében kerültek megállapításra. A módosítás megtiltja az egyenruha viselését választási gyűléseken. Egyéb politikai rendezvényen, illetve a gyülekezési jog hatálya alá tartozó nyilvános rendezvényen a hivatásos állomány tagja egyenruhát csak a fegyveres szervet képviselő személyként az állományilletékes parancsnok engedélyével viselhet. E korlátozások értelemszerűen nem vonatkoznak a rendezvény helyszínén szolgálatot teljesítő hivatásos állomány tagjára. Az egyenruha viselés szabályai a nyugállomány tagjaira is megfelelően alkalmazandóak. (Lásd. Hszt. 205. §-a is.)

A 4-8. §-hoz

A törvény az érdekvédelmi szabályok pontosításával segíti a fegyveres szerv működéséhez szükséges közbizalom fenntartását. A törvény meghatározza, hogy a szolgálati és munkakörülmények ellenőrzése keretében az ellenőrzés az egészséges és biztonságos szolgálatteljesítés követelményeinek, feltételeinek betartására terjedhet ki, összhangban a munkavédelemre vonatkozó előírásokkal. A törvény szerint az ellenőrzésre elsősorban hivatali munkaidőben kerülhet sor, ezáltal elkerülhető az ellenőrzés miatti túlszolgálat. A törvény a szakszervezeti tag után járó munkaidő kedvezmény mértékét egyharmadával felemeli. A módosítás szerint a szakszervezeti tisztségviselőt megillető pénzbeni megváltás elszámolására a hatályos szabályozáshoz képest gyakrabban - a munkáltatóval kötött megállapodás alapján - havonta vagy negyedévente utólag kerül sor. A törvény pontosítja a szakszervezeti tisztségviselő védelmének esetköreit.

A 9. §-hoz

Az országos parancsnokot megillető kiemelt munkáltatói jogkörök bővülnek, de a hivatásos önkormányzati tűzoltóságok zászlós és tiszthelyettes állománya tekintetében az országos parancsnokot megillető kiemelt jogkörök megváltoztatása nem indokolt.

A 10-12. §-hoz

A törvény bevezeti a változó szolgálatteljesítési helyre létesített szolgálati viszonyt, ezáltal létrehozhatók olyan szolgálati beosztások, amelyek elve mobilak, tehát a hivatásos állomány tagjai egy központi egységbe kerülnek (szolgálati hely), és a szolgálatteljesítési helyük mindig a fegyveres szerv igényeinek megfelelően változik (változó szolgálatteljesítési hely kvázi változó munkahely). Ennek a ténynek a kinevezési okmányban szerepelnie kell, a kinevezés elfogadásával a hivatásos állomány tagja tudomásul veszi, hozzájárul, hogy folyamatosan változó szolgálatteljesítési helyen látja el szolgálati feladatait. Ebben az esetben a kinevezési okmány tartalmazza egyrészt azon fegyveres szervet, amelynek állományába a hivatásos állományú tagot veszik (ez a meghatározó a munkáltatói jogkörök gyakorlása, illetve a szolgálati feladatok meghatározása szempontjából), másrészt azokat a szolgálatteljesítési helyeket, amelyekre szolgálatteljesítésre a hivatásos állomány tagja beosztható, amit a kinevezés elfogadásával vállal.

A törvény lehetővé teszi a hivatásos állomány tagjának az Országos Igazságszolgáltatási Tanács (a továbbiakban: OIT) Hivatalához, továbbá az ügyészséghez vezénylését, valamint pontosítja a nemzeti szakértőként foglalkoztatottakra vonatkozó, a nemzetközi együttműködés keretében, illetve az egyéb nemzetközi szervezetben történő szolgálatteljesítés szabályait. Az OIT Hivatalához vezénylés szabályozása az igazságügyi alkalmazottak szolgálati viszonyáról szóló 1997. évi LXVIII. törvény 1. § (3) bekezdésével összhangban történik. A meghatározott feladat ellátására ügyészséghez vezénylés lehetőségének megteremtése a nyomozó hatóság tagja ügyész általi igénybevételének [a büntetőeljárásról szóló 1998. évi XIX. törvény 28. § (5) bekezdése] munkajogi hátterét kívánja biztosítani. A nemzetközi szervezetben történő szolgálatteljesítésre a Hszt. hatályos szabálya nem elégséges, tekintettel arra, hogy rendszeresen előfordul a szolgálat érdekével egybeeső feladatok ellátására, a kölcsönös segítségnyújtás előmozdítása, illetve a tapasztalatok átadása érdekében a Vám Világszervezetnél - amelynek a Vám- és Pénzügyőrség, mint a Magyar Köztársaság vámigazgatási szervezete is tagja - álláspályázatok, ösztöndíjprogramok, tanulmányutak meghirdetése, melyek sem Európai Uniós szakértői feladatnak, sem NATO, EU missziónak nem tekinthetőek.

A 13. §-hoz

A törvény a Hszt. belső koherenciájának érdekében a rendelkezési állományra vonatkozó szabályokat kiegészíti a vezetői beosztásba történt kinevezés visszavonása esetkörével, illetve a jelen módosításhoz kapcsolódóan a vezetői kinevezésről történő lemondás esetkörével.

A 14. §-hoz

A törvény megteremti a lehetőséget az egészségi, pszichikai vagy fizikai alkalmatlan hivatásos állományú tag nem hivatásos beosztásban - azaz eltérő státuszon - való foglalkoztatására a felső korhatár eléréséig. Ezáltal biztosítható a nagy szakmai tapasztalattal rendelkező hivatásos állományú tagok további foglalkoztatása, egyúttal a nyugdíjalap tehermentesítése. A civil munkakörben való továbbfoglalkoztatás a szolgálati jogviszonyt (pl. a besorolást, a juttatásait) nem érinti.

A 15. §-hoz

A törvény az Európai Unió intézményeibe nemzeti szakértőként, továbbá külföldi szolgálatra vezényelt hivatásos állományú tag vonatkozásában megteremti az eltérő pénzbeli és természetbeni ellátás, továbbá nemzeti szakértő esetén a jelölési rend kormányrendeletben történő szabályozásához szükséges törvényi alapot.

A 16. §-hoz

A társadalombiztosítási nyugellátás szabályainak módosítása szerint az öregségi nyugdíjkorhatár fokozatosan emelkedik, e fokozatosság alapján 65 év lesz. Erre figyelemmel indokolt a Hszt. szerinti hivatásos szolgálati jogviszony felső korhatárát a társadalombiztosítási nyugellátás szabályai szerinti öregségi korhatártól 5 évvel alacsonyabb életkor betöltésében meghatározni, ezáltal biztosított a társadalombiztosítási változások automatikus követése. A törvény szerint a hivatásos szolgálat felső korhatára a társadalombiztosítási nyugellátási szabályok szerint reá születési éve szerint irányadó öregségi nyugdíjkorhatártól 5 évvel alacsonyabb életkor betöltése, ami magában foglalja a társadalombiztosítási nyugellátásról szóló 1997. évi LXXXI. törvény módosításáról szóló 2009. évi XL. törvény 1. §-a szerinti, a születési évhez kapcsolódó fokozatosság figyelembe vételét is.

A 17. §-hoz

A törvény a Hszt. VII. Fejezetét a szolgálati viszony megszűnésének további esetével, a nyugállományba helyezéssel egészíti ki. Nyugállományba helyezésre felső korhatár elérése miatt - de akár azt követően is - bármelyik fél kezdeményezésére (a hivatásos állomány tagjának kérelme, illetve a munkáltatói jogkört gyakorló elöljáró döntése alapján) kerül sor. E módosítással megszűnik az az automatizmus, amelyet a Hszt. a felső korhatár eléréséhez fűz, s a felső korhatár eléréséhez kapcsolódó jogkövetkezmény kiváltására a jogviszony egyik alanyának aktusa szükséges. A felső korhatár elérésével beáll a teljes nyugdíjjal történő nyugdíjba vonulás lehetősége, ha a jogviszony bármelyik alanya erre irányuló nyilatkozatot tesz. Amennyiben a jogviszony megszűnését egyik fél sem kezdeményezi, úgy a törvény erejénél fogva is beáll a megszűnés, de csak a társadalombiztosítási nyugellátási szabályok szerinti reá irányadó öregségi nyugdíjkorhatár elérésekor.

A 18. §-hoz

A törvény az egészségi, pszichikai vagy fizikai alkalmatlanság esetén kötelezővé teszi a másik hivatásos szolgálati beosztás, ennek hiányában másik nem hivatásos beosztás felajánlását, elősegítve ezáltal, hogy a hivatásos állomány hivatásos szolgálatra már nem alkalmas tagja szaktudását, tapasztalatát a fegyveres szerv érdekében hasznosítsa.

A 19. §-hoz

A törvény védettséget biztosít a szolgálat felső korhatárának elérését megelőző 5 évben azáltal, hogy ilyen korúak létszámcsökkentés és átszervezés miatti felmentését kizárja, amennyiben a hivatásos állomány tagja még nem szerezte meg a szolgálati nyugdíjjogosultságot. Ez a rendelkezés a foglalkoztatás biztonságát növeli a szabad piacon nem, vagy csak nehezen értékesíthető szakmai tapasztalat birtokában, a munkaerő-piaci kínálat szempontjából kritikus életkorban lévő hivatásos állományú tag számára.

A 20. §-hoz

A törvény szerint a szolgálati viszony a törvény erejénél fogva az öregségi nyugdíjkorhatár elérésekor szűnik meg, a szolgálat felső korhatára és az öregségi nyugdíjkorhatár között bármelyik fél kezdeményezése szükséges a nyugállományba helyezéshez.

A 21-23. §-hoz

A törvény az áthelyezés szabályait pontosítja, valamint biztosítja a Magyar Honvédség állományába történő áthelyezés lehetőségét, továbbá ezzel összefüggésben kiegészíti a szolgálati viszony megszűnésével összefüggő szabályok (járandóságok kifizetése, szolgálati viszonyra vonatkozó igazolása kiadása) alkalmazásának esetköreit.

A 24. §-hoz

A törvény a Hszt. 64. §-ának módosításával megteremti a visszavétel lehetőségét abban az esetben is, ha a szolgálati jogviszony megszüntetésére egészségügyi, pszichikai vagy fizikai alkalmatlanság miatt felmentéssel került sor. A hivatásos állományba visszavétel esetén nem folyamatos a szolgálati jogviszony, hanem kvázi új szolgálati viszony létesítéséről van szó. Erre figyelemmel a törvény kiterjed az életkori követelményekre, továbbá megteremti a próbaidő kikötésének lehetőségét, ha a szolgálati viszony megszűnése és a visszavételre irányuló kérelem benyújtása között legalább egy év eltelt.

A törvény visszavétel esetén kötelezővé teszi a szolgálati nyugdíj folyósításának szüneteltetését annak érdekében, hogy a szolgálati jogviszonyhoz kapcsolódóan kétfajta juttatatásban (illetmény, szolgálati nyugdíj) a hivatásos állomány tagja ne részesülhessen.

A 25. §-hoz

A törvény meghatározza, hogy a hivatásos állomány tagja iskolai rendszerű oktatáson, képzésen kívüli részvételre, ezáltal például az adott fegyveres szerv által szervezett belső képzésen való részvételre is kötelezhető.

Az alkalmassági követelményeknek való megfelelés érdekében a törvény a felmérések, szűrések, vizsgálatok teljesítésével, a védőoltások tűrésével, illetve az orvosi utasítások betartásával bővíti a hivatásos állomány tagjának kötelességeit. A hivatásos állomány tagja csak olyan felmérés, szűrés, vizsgálat részvételére kötelezhető, amely az alkalmasság megállapításához szükséges és azt jogszabály, illetve a polgári nemzetbiztonsági szolgálatok vonatkozásában miniszteri utasítás előírja.

A 26. §-hoz

A törvény a Munka Törvénykönyvéről szóló 1992. évi XXII. törvény (a továbbiakban: Mt.) vonatkozó rendelkezéséhez hasonlóan a szolgálatmentesség körét kiterjeszti az emberi reprodukciós eljárással összefüggő vizsgálat időtartamával, így támogatva azokat, akik a fejlett orvostudomány segítségét veszik igénybe a gyermekvállalás érdekében.

A szolgálatmentesség körének bővítésével a törvény egyértelmű helyzetet teremt a tanúzás vonatkozásában is. A Magyar Köztársaság Alkotmányáról szóló 1949. évi XX. törvény 8. §-ának (2) bekezdése értelmében a Magyar Köztársaságban az alapvető kötelességekre vonatkozó szabályokat törvény állapítja meg. Ennek megfelelően mind a Polgári perrendtartásról szóló 1952. évi III. törvény, mind a büntetőeljárásról szóló 1998. évi XIX. törvény tartalmaz olyan rendelkezéseket, amelyek akár hatósági kényszer alkalmazása árán is biztosítják a tanúk jelenlétét a tárgyaláson, generálisan így téve kötelezővé a tanúskodást. A tanúzás következésképpen egyértelműen kötelezettség.

Az Alkotmány XII. fejezete rendelkezik az alapvető jogokról és kötelezettségekről; kötelezettségként nevesíti a honvédelmet és a közteherviselést, azonban a tanúzást nem. A tanúzásnak, mint állampolgári kötelezettségnek a kérdése - többek között - azért bír relevanciával, mert az Mt. és a Hszt. szerint akkor illeti meg a munkavállalót a távolléti díj, ha állampolgári kötelezettségének tesz eleget.

Tekintve, hogy a kérdést az Alkotmány nem rendezi, másrészt a tanúzás nem csak magyar állampolgárokat terhel, a törvény a jogalkalmazás során jelentkező jogértelmezési problémák megoldása, és ezzel is a tanúvallomás megtételére vonatkozó kötelezettség teljesítésének előmozdítása érdekében egyértelművé teszi, hogy a tanúzás időtartamára a hivatásos állomány tagja a szolgálatteljesítési kötelezettsége alól mentesül, és ez a körülmény távolléti díjra való jogosultságot alapoz meg.

A 27. §-hoz

A Hszt. 342. § (2) bekezdésének f) pontja felhatalmazást ad a miniszternek, hogy meghatározza azokat a szolgálati beosztásokat, amelyek betöltéséhez a 72. §-ban meghatározott iskolai végzettségen (szakképesítésen) túl magasabb iskolai végzettség (szakképesítés) megszerzése, illetve szaktanfolyam elvégzése szükséges, viszont ennek nincs meg a törvényi alapja, mivel a Hszt. nem ír elő magasabb végzettségre (szakképesítésre) vonatkozó követelményt. A törvény e hiányosságot pótolja azáltal, hogy megteremti a felhatalmazó rendelkezés törvényi keretét. A Hszt. 72/A. §-sal történő kiegészítése mellett a 342. § (7) bekezdésében foglalt felhatalmazás elegendő a rendeleti szabályozáshoz, a 342. § (2) bekezdés f) pontjának második gondolatjeles bekezdése szerinti felhatalmazás fenntartása szükségtelen.

A 28. §-hoz

Az utóbbi időszak tapasztalati azt mutatják, hogy szükséges egyértelműen elkülöníteni a tanulmányi szerződés és a kötelezés fogalmát, illetve, hogy ez a két tényező kizárja egymást, hiszen a képzésre kötelezés, mint egyoldalú munkáltatói intézkedés kizárja a felek egyező akaratnyilatkozatán alapuló tanulmányi szerződés kötését. Így a törvény az Mt. rendelkezéseihez hasonlóan egészíti ki a hatályos szabályozást, továbbá a későbbi szolgálati jogviták elkerülése érdekében meghatározza, hogy kötelezés esetén írásba kell foglalni annak lényegi tartalmi elemeit is.

A 29. §-hoz

A törvény korlátozza az alkalmassági vizsgálatra kötelezés körét, ezáltal a hivatásos állomány tagja az egészségi, pszichikai, fizikai alkalmasság felmérése, megállapítása során kizárólag olyan vizsgálatra kötelezhető, amelyet az alkalmasság megállapítása érdekében a miniszter rendeletben, illetve a polgári nemzetbiztonsági szolgálatok esetében utasításban meghatároz.

A 30. §-hoz

Az egészségi, pszichikai, fizikai alkalmasságra vonatkozó adatok a személyes adatok védelméről és a közérdekű adatok nyilvánosságáról szóló 1992. évi LXIII. törvény (a továbbiakban: Avtv.) 2. § 2. b) pontja alapján különleges adatok. A különleges adatok akkor kezelhetők, ha az adatkezeléshez az érintetett írásban hozzájárul, vagy azt törvény elrendeli [Avtv. 3. § (2) bek.]. Az Avtv. rendelkezésére figyelemmel a törvény tartalmazza az egészségi, pszichikai, fizikai alkalmasságra vonatkozó adatok kezelésének célját, az adatok körét, továbbá meghatározza az adattovábbítás törvényi kereteit. Az egészségi, pszichikai, fizikai vizsgálatra vonatkozó egészségügyi adatot kizárólag az alkalmassági eljárásban résztvevő orvos, illetve orvosi bizottság kezelheti, illetve kizárólag a részére továbbítható. Ennek megfelelően az állományilletékes parancsnok az eljárásban résztvevő orvos, orvosi bizottság részére az egészségügyi adatot továbbíthatja, de az adat tartalmát nem ismerheti meg. Kivételt képez ez alól, ha az alkalmassági vizsgálatot az állományilletékes parancsnok kezdeményezi, mely esetben az alkalmassági vizsgálat megindulása előtt tudomására jutott adatokat jogosult kezelni és továbbítani is. Amennyiben szolgálati viszonnyal összefüggő jogvitában az eljáró bíróság számára indokolt az egészségi, pszichikai, fizikai alkalmasságra vonatkozó adat ismerete, úgy az a bíróság részére, illetve a büntetőügyben eljáró bíróság, ügyész részére - az eljárásához indokolt mértékben - továbbítható.

A 31. §-hoz

A törvény a gyermek neveléséhez kapcsolódó, eddig a hivatásos állomány nő tagja részére biztosított kedvezményt az egyedülálló apára is kiterjeszti.

A 32. §-hoz

A törvény a szolgálatteljesítési időtől és a túlszolgálattól elkülönítve, külön alcímben határozza meg a készenlét fogalmát, ezzel is kifejezve, hogy a készenlét nem része a szolgálatteljesítési időnek.

A 33-38. §-hoz

A szabadságra vonatkozó szabályok pontosítása az egyértelmű jogalkalmazást segíti. A Hszt. 90. § (2) bekezdésének g) pontjában - az azt megelőző pontok által meghatározott rendszerre figyelemmel - a pótszabadsághoz szükséges szolgálati idő tévesen került meghatározásra. Az egyértelmű végrehajtást segíti annak rögzítése, hogy a pótszabadság soron következő fokozata először abban az évben jár, amelyben a hivatásos állomány tagja eléri az ott meghatározott szolgálati időt, továbbá, hogy a gyermek után járó pótszabadság igénybevételére vonatkozó döntésről írásbeli nyilatkozat szükséges.

A törvény 35. §-a a tartós igénybevétel utáni pihentetés szabályait pontosítja, az igénybevétel tartós jellegét legalább 14 napos folyamatos igénybevétel alapozza meg.

A törvény 36. §-a az egészségügyi szabadság időtartamára járó díjazás rendszerét alakítja át oly módon, hogy a távolléti díj teljes összegének folyósítását évente az egészségügyi szabadság első 30 naptári napjára, továbbá szolgálati kötelmekkel összefüggő sérülés, baleset, betegség miatti egészségügyi szabadság időtartamára tartja fenn, ezen kívül az egészségügyi szabadság éves összesítésben 31. naptári napjától a távolléti díj 90%-ának megfelelő díjazás jár. A törvény a polgári védelem, az állami és hivatásos tűzoltóságnál váltásos szolgálati rendben dolgozókra a távolléti díjtól eltérő térítési díjat határoz meg az egészségügyi szabadság időtartamára.

A törvény 37. §-a a beteg gyermek ápolása céljából a gyermek 1 éves koráig biztosított egészségügyi szabadság igénybevételét a jogosultak döntésére bízza (választás alapján az anyát vagy az apát illeti meg az egészségügyi szabadság).

A törvény 38. §-a pontosítja a szabadság engedélyezésére jogosultak meghatározását és a távolléti díj folyósításának esetkörét.

A 39. §-hoz

A Hszt. nem tartalmaz a három hónapnál rövidebb időtartamú külszolgálat esetén a hivatásos állomány tagját megillető napidíjra vonatkozó szabályokat. A törvény a gyakorlatban felmerült problémák megoldása érdekében pótolja e hiányosságot. A törvény a nem tartós külföldi szolgálat esetére megállapítható napidíj mértékének, kifizetésének és elszámolásának megállapítását miniszteri rendeletre utalja.

A 40-41. §-hoz

A Hszt. a költségtérítések, a kedvezmények és a támogatások teljeskörű felsorolását nem tartalmazza, s a 342. § (2) bekezdés e) pontja szerinti felhatalmazás alapján azok szabályait (feltételeit, mértékét, azokban való részesítés rendjét) a miniszter rendeletben szabályozza. A költségtérítések, kedvezmények, támogatások törvényi alapja a felhatalmazó rendelkezéshez képest hiányos, mely hiányosság megszüntetése érdekében a törvény lehetővé teszi a fegyveres szervet irányító miniszter számára, hogy a Hszt.-ben nem nevesített, de a Hszt. 113. § (1) bekezdése alapján a hivatásos állomány tagját megillető költségtérítéseket, továbbá a Hszt. 114. § (1) bekezdésében foglalt rendelkezésre figyelemmel a Hszt.-ben nem nevesített szociális, jóléti és kulturális kedvezményeket, támogatásokat rendeletben állapítson meg, azok fajtáinak, mértékének, feltételeinek, rendjének szabályozásával.

A 42. §-hoz

A Hszt. 115/A. § (6) bekezdésében foglaltak alapján a szolgálati viszony egészségi, fizikai, pszichikai alkalmatlanság miatt történő megszüntetésekor az állami kezességvállalású hitelt felvett hivatásos állományú tag kötelezett a kezességvállalási díj megfizetésére. A törvény a fegyveres szervből önhibáján kívül, egészségügyi okból kivált hivatásos állományú tagot mentesíti a kezességvállalási díj megfizetése alól.

A 43. §-hoz

Az adójogszabályok változására tekintettel a törvény előírja a ruházati utánpótlási ellátmány felhasználásának számlával történő igazolását.

A 44. §-hoz

Az adójogszabályok változására figyelemmel a hatályos szabályozás szerint a törvény alapján alanyi járó juttatások rendszerének felülvizsgálata indokolt. A törvény meghatározza a hivatásos állomány tagja által választható juttatás minimális mértékét oly módon, hogy ez az összeg ne legyen kevesebb a korábban alanyi jogon járó juttatásnál, de a fegyveres szervnél se okozzon jelentős költségnövekedést. Meghatározza továbbá a juttatás maximum mértékét, a munkáltatóra bízva az egyes munkavállalónak adandó éves összeg meghatározásának jogát a minimum-maximum keretek között.

A választható természetbeni juttatások köre a személyi jövedelemadóról szóló törvény kedvezményes adókulccsal adózó tételeiből tevődik össze, a hivatásos állomány tagja szabadon dönthet, hogy mely jogcímen veszi igénybe a juttatást (étkezési, üdülési hozzájárulás, közlekedési bérlet stb.).

A 45. §-hoz

A személyes adatok védelméről és a közérdekű adatok nyilvánosságáról szóló 1992. évi LXIII. törvény rendelkezéseire figyelemmel lehetővé teszi a Hszt. 114. §-a alapján biztosítható visszatérítendő támogatások, valamint a Hszt. 116/A. §-a alapján választható juttatások nyújtása során keletkezett, a támogatást igénybevevőre, illetve a juttatásban részesülőre, továbbá a támogatásra, illetve a juttatásra vonatkozó adatok kezelését. A Hszt. 7. számú mellékletének IX. pontja szerint ezek az adatok a személyügyi nyilvántartás adatkörének részét képezik.

A 46. §-hoz

A törvény az egységes fogalomrendszer alkalmazása érdekében a „fegyelmi büntetésben” kifejezést „fegyelmi fenyítésben” kifejezésre pontosítja, továbbá a tanácsosi és a főtanácsosi cím megvonásáról a büntetőjogi jogkövetkezményekre figyelemmel is rendelkezik.

A 47. §-hoz

A törvény kiegészíti a Hszt. fegyelmi eljárásának szabályait azzal, hogy amennyiben külön jogszabály alapján közigazgatási bírság kiszabásának van helye (közigazgatási bírsággal sújtandó közlekedési szabályszegések esetköre), úgy fegyelmi eljárásban ugyanazon cselekmény miatt fenyítésként pénzbírság nem alkalmazható.

A 48. §-hoz

A törvény szolgálati viszony megszüntetése vagy lefokozás fenyítés végrehajtására vonatkozó módosítással összhangban határozza meg a felfüggesztésre vonatkozó szabályokat.

A 49. §-hoz

Az Alkotmánybíróság a 2009. április 8-án kelt 536/B/2003. határozatában megállapította, hogy az Országgyűlés az Alkotmány 70/A. § (1) bekezdésében meghatározott, a hátrányos megkülönböztetés tilalmát sértő mulasztásban megnyilvánuló alkotmányellenességet idézett elő azáltal, hogy a Hszt. hatálya alá tartozó személyek katonai vétségét elbíráló fegyelmi eljárásban nem teremtett lehetőséget a tanú személyi adatainak zárt kezelésére. Az Országgyűlés jogalkotói feladatának 2009. december 31. napjáig köteles eleget tenni. Erre figyelemmel a törvény előírja a fegyelmi eljárás során a tanú vagy jogi képviselője kérésére a tanú személyi adatai zártan történő kezelését.

Az 50. §-hoz

A törvény a szolgálati viszony megszüntetése vagy lefokozás fenyítés végrehajtási szabályának módosítására figyelemmel biztosítja, hogy az eljárás alá vont személy a bíróságtól kérhesse az eredeti beosztásba történő továbbfoglalkoztatását, ha a bíróság megállapítja, hogy fegyelmi felelőssége nem áll fenn, vagy a fenyítés nem áll arányban az elkövetett fegyelemsértés súlyával.

Az 51. §-hoz

A fegyelmi fenyítés végrehajtásáról rendelkező szabályok felülvizsgálata vált indokolttá, figyelemmel arra, hogy kereset benyújtása esetén a bírósági eljárás időtartama miatt hosszúra nyúlhat a hivatásos állomány tagja számára kedvezőtlen „függő” helyzet. Szolgálati viszony megszüntetése vagy lefokozás fegyelmi fenyítés alkalmazása esetén a határozat jogerőre emelkedéséig a szolgálati viszony megszüntetésére nem kerül sor, így a hivatásos állomány tagja másik jogviszonyt létesíteni nem tud, ami azt eredményezi, hogy az illetmény visszatartása esetén ellátatlan marad. Ezt a függő helyzetet kívánja a törvény mielőbb megszüntetni azáltal, hogy a szolgálati viszony megszüntetése vagy lefokozás fegyelmi fenyítés alkalmazása esetén annak végrehajtását a másodfokú, illetve a miniszteri határozat közlését követő 30 napon belüli időtartamban határozza meg.

Az 52. §-hoz

A törvény felső korhatár elérése vagy a megrokkanás előtt kizárja a teljes összegű szolgálati nyugdíj folyósítását, ha a hivatásos állomány tagjának felmentésére egészségi, pszichikai vagy fizikai okból eredő alkalmatlanság miatt azért került sor, mert nevezett a részére felajánlott hivatásos szolgálati beosztást, vagy nem hivatásos munkakört alapos ok nélkül nem fogadata el. Ez esetben a megállapított szolgálati nyugdíj 90%-át kell folyósítani.

Az 53. §-hoz

A védőoltás beadásával kapcsolatos szabályt tartalmazza.

Az 54. §-hoz

A módosítások az egyenruha fokozott védelme érdekében kerültek megállapításra. A módosítás megtiltja az egyenruha viselését választási gyűléseken. Egyéb politikai rendezvényen, illetve a gyülekezési jog hatálya alá tartozó nyilvános rendezvényen a hivatásos állomány tagja egyenruhát csak a fegyveres szervet képviselő személyként az állományilletékes parancsnok engedélyével viselhet. E korlátozások értelemszerűen nem vonatkoznak a rendezvény helyszínén szolgálatot teljesítő hivatásos állomány tagjára. Az egyenruha viselés szabályai a nyugállomány tagjaira is megfelelően alkalmazandóak. (Lásd. Hszt. 20. §-a is.)

Az 55. §-hoz

A joggal való visszaélés gyakorlatban előfordult esetkörének megelőzését szolgálja a munkakör elfogadására vonatkozó nyilatkozat megtétele hiányában a hivatásos állományú tag „hallgatásának” megítélése. A vezetői kinevezés visszavonására irányuló intézkedés ellen szolgálati panasz benyújtása esetén a szolgálati panasznak halasztó hatálya van, így a hatályos szabályozás mellett a munkáltató tehetetlen, ha a felajánlott beosztásra vonatkozó nyilatkozat megtételét a hivatásos állomány tagja megtagadta. A törvény ezért kimondja, hogy ha a hivatásos állomány tagja a munkakör elfogadásáról a törvényben előírt 5 munkanapon belül nem nyilatkozik, azt a felajánlott beosztás elutasításának kell tekinteni.

A Hszt. 245/D. § (5) bekezdése a vezetői kinevezésről történő lemondás jogkövetkezményeit szabályozza. A vezetői kinevezésről történő lemondáskor a hivatásos állomány tagja számára nem ismert, hogy van-e megfelelő felajánlható beosztás, így a vezetői kinevezésről történő lemondó nyilatkozata nem értelmezhető úgy, hogy szolgálati viszonyáról is le kívánt mondani. Mivel a felajánlható beosztás hiányáról való tudomásszerzéskor válik ismertté a vezetői kinevezésről történő lemondás tényleges jogkövetkezménye, ezért a hivatásos állomány tagjának indokolt lehetőséget biztosítani arra, hogy a jogkövetkezmény ismeretében lemondását visszavonhassa. Az egyértelmű és egységes jogalkalmazás érdekében a vezetői kinevezésről történő lemondás esetén indokolt szabályozni azt is, hogy - a vezetői kinevezés visszavonásának esetével ellentétben - az érintett nem részesül még további 6 hónapig vezetői illetményben, hanem az új besorolásának megfelelő illetményre jogosult. Amennyiben felajánlható beosztással a fegyveres szerv nem rendelkezik, de az a későbbiekben várható, úgy a hivatásos állományú tag - beleegyezésével - legfeljebb egy évig rendelkezési állományba helyezhető.

Az 56. §-hoz

A törvény a berendeléssel érintett szervek körét a Rendvédelmi Szervek Védelmi Szolgálatával egészíti ki, ahol az állomány jelentős része ténylegesen berendeltekből áll, valamint ezzel összefüggésben kiegészíti a munkáltatói jogkör gyakorlására vonatkozó szabályokat.

Az 57. §-hoz

A közbiztonság és a rendőri jelenlét fokozása érdekében szükséges a Rendőrség hivatásos állományú tagjai mobilitásának növelése, ezért a törvény a vezénylésre eltérő szabályokat állapít meg a Rendőrségre vonatkozó különös részben. A törvény az általánosan érvényesülő 3 évenkénti 6 hónapos időkorlátot 3 évenkénti 8 hónapban állapítja meg, s az eredeti szolgálatteljesítési helytől vagy a lakóhelytől 50 km-es körzetben történő mozgatást kiveszi a vezénylésre megállapított időkorlát hatálya alól, ha a hivatásos állomány tagja e vezényléshez hozzájárul.

Az 58. §-hoz

Az elmúlt években elsősorban a vidéki kis- és közepes lélekszámú településeken, egyes esetekben agresszív fellépéssel párosuló, vagyon elleni, illetőleg a nyílt, a következményekkel nem számoló, személy elleni bűncselekmények megszaporodása következtében a lakosság veszélyérzete megnőtt. Általánossá vált az a felfogás, hogy a biztonságérzetet csak a hatóságok állandó jelenléte képes helyreállítani. A probléma megoldása érdekében a törvény lehetőséget teremt arra, hogy a munkavégzéshez megfelelő feltételekkel rendelkező nyugdíjas rendőrök és határőrök a Rendőrséghez visszatérhessenek, s a nyugellátás folyósítása melletti foglalkoztatás általános szabályaihoz igazodva, alacsonyabb bérezéssel, korlátozott követelmények mellett tölthessenek be meghatározott szolgálati beosztásokat. Határozott idejű viszonyt a már legalább 2 éve nyugdíjban lévő volt hivatásos állományú tagok 2 vagy 3 évre létesíthetnek. A jogviszony két alkalommal meghosszabbítható.

A törvény meghatározza a határozott idejű szolgálati viszony megszűntetésének esetköreit, az illetményt, a költségtérítést, valamint a rendfokozat viselését és az előléptetés szabályait.

Az 59. §-hoz

A törvény a tűzoltóság hivatásos állománya vonatkozásában az állományilletékes parancsnoki és az alapfeladatot ellátó vezetői beosztáshoz szükséges szakmai gyakorlat időtartamát eltérő mértékben, 5 és 3 évben határozza meg, és pontosítja, hogy mely munkaköri feladatok nem minősülnek a vezetői kinevezéshez előírt tűzoltó-szakmai gyakorlatnak.

A törvény a szolgálatteljesítési időnek a heti 48 óra figyelembevételével számított hathavi keretére tekintettel az általános szabályoktól eltérően határozza meg a tűzoltóság készenléti jellegű beosztásban szolgálatot teljesítő állománya vonatkozásában az elrendelhető túlszolgálatot.

A tűzoltóságoknál készenléti jellegű beosztásokban, ennél fogva a Hszt. 84. § (2) bekezdésében foglaltak alapján heti 48 óra szolgálatteljesítési időkeret előírásával foglalkoztatott hivatásos állományúak számára csak rendkívüli helyzetben (baleset, elemi csapás, vagy súlyos kár megelőzése, elhárítása következményei felszámolása, valamint arra való felkészülés céljából) rendelhető el túlszolgálat.

A 60. §-hoz

2004. május 1-jétől, Magyarország Európai Uniós csatlakozásának időpontjától kezdve a hazai jogban is hatályos a munkaidőszervezés egyes szempontjairól szóló tanácsi 93/104/EK irányelv (1993. november 23.), amely 6. cikkének 2. pontja előírja, hogy „A tagállamok meghozzák a szükséges intézkedéseket annak biztosítására, hogy a munkavállalók biztonságának és egészségének védelmével összhangban: ... 2. a hétnapos időtartamokban az átlagos munkaidő, a túlórát is beleértve, ne haladja meg a 48 órát.”.

Ezt az irányelvet hatályon kívül helyezte a 2004. augusztus 2-án hatályba lépett, a munkaidő-szervezés egyes szempontjairól szóló európai parlamenti és tanácsi 2003/88/EK irányelv (2003. november 4.), amelynek 6. cikke megismételte a 93/104/EK irányelv 6. cikkében foglalt rendelkezést.

A jogharmonizációs programról és a végrehajtásával összefüggő feladatokról szóló 2065/2004. (III. 18.) Korm. határozatban szereplő felsorolás azonban nem tartalmazta a 2003/88/EK irányelvet, így annak a Hszt.-be történő teljes körű átültetésére nem került sor. A hatályos jogi helyzetnek - a jelenleg is folyó tűzoltó-perek mellett - akár az is lehet a következménye, hogy Magyarországot az Európai Bíróság egy ellene indított eljárásban kártérítésre kötelezi. Ennek megelőzése érdekében szükséges a Hszt. kiegészítése egy olyan rendelkezéssel, amely szerint a túlszolgálat felett teljesített szolgálatért az Irányelv szerinti átlagszámítás alapján meghatározott távolléti díj jár.

A 61. §-hoz

A törvény a felhatalmazó rendelkezések módosításával konkrétan meghatározza a nem törvényi szintű jogalkotás kereteit, amellyel összefüggésben a polgári nemzetbiztonsági szolgálatok vonatkozásában tartalmazza az egyes szabályozási tárgykörökhöz kapcsolódó eltérő szabályozási szinteket.

A 62-63. §-hoz

A törvény a büntetés-végrehajtási szervezetre vonatkozó különös szabályokat kiegészíti, az orvosi és egészségügyi tevékenységet folytató hivatásos állományú tagok ügyeleti és készenléti díjazása körében megteremti az összhangot az egészségügyi tevékenység végzésének egyes kérdéseiről szóló 2003. évi LXXXIV. törvény rendelkezéseivel, a szaktanfolyami, valamint további tanfolyami képzés díja vonatkozásában megtérítési kötelezettséget ír elő, ha a hivatásos állomány tagjának szolgálati viszonya próbaidő alatt megszűnik.

A 64-71. §-hoz

Magyarország Európai Uniós csatlakozásának időpontjában a vámtörvény hatályon kívül helyezésére került sor, s a szervezeti átalakítás során a Vám- és Pénzügyőrség szervezete kormányrendeleti szinten lett meghatározva. A szervezet-átalakításokkal összefüggésben a Hszt. XXIII. Fejezetének felülvizsgálata is indokolttá vált. A törvény tartalmazza a Vám- és Pénzügyőrség hivatásos állományára vonatkozó értelmező rendelkezések pontosítását, az illetménykiegészítés speciális szabályait, a vezetői munkakörök jelentős változására figyelemmel a vezetői pótszabadság meghatározását a vezetői tábla szerint, továbbá a folyamatos szolgálat meghatározását, tekintettel arra, hogy az Európai Uniós csatlakozás következtében váltószolgálat szervezése nemcsak a határvámhivataloknál, hanem a megváltozott feladatrendszer miatt más alsó fokú szerveknél pl. jövedéki alosztályoknál is indokolt.

A Hszt. nem tartalmaz konkrét rendelkezéseket arra vonatkozóan, hogy a Vám- és Pénzügyőri Iskola tanfolyami képzésein, illetve a Vám- és Pénzügyőrség bármely szervezeti egységénél megtartásra kerülő oktatásokon való részvétel - figyelemmel arra, hogy ezek nem minősülnek iskolai rendszerű képzéseknek - hogyan (vezénylés, esetleg berendelés) történik, így nem tisztázott a munkáltatói jogkör gyakorlásának kérdése sem. A törvény rendezi egyrészt azt a kérdést, hogy a fenti képzéseken való részvétel vezényléssel történik, másrészt azt a problémát, hogy ki és milyen tekintetben gyakorolja a munkáltatói jogkört a képzésen résztvevő hivatásos állományú tag vonatkozásában.

Korábban a szaktanfolyami képzés kötelező jelleggel bentlakásos képzésként kerül megtartásra a vám- és pénzügyőrség képző intézményében, a Vám- és Pénzügyőri Iskolán, mely bentlakási követelmény alól a helyben, Budapesten lakó munkatársak sem képeztek kivételt. Ez a rendszer megváltozott, a helyben lakó munkatársak bejárnak a szaktanfolyamra, így az ő kiképzésüknek a költsége nem bentlakásos szaktanfolyami költségként, csak képzési költségként jelentkezik. A Hszt. 315. §-ának módosítása az országos parancsnokhoz telepíti a tanfolyami költség megállapításának jogkörét, mely jelenleg is így történik, leadott hatáskörben. A Vám- és Pénzügyőrség által szervezett előképző tanfolyamok és a szaktanfolyamok költségeit az a személy is viselje, akinek a tanfolyam/szaktanfolyam befejezése előtt szűnik meg a szolgálati viszonya. A Vám- és Pénzügyőrség jellemzően a tanfolyamok megkezdésekor fizeti az átvállalt tandíjat, nem a tanfolyamok elvégzésekor.

A 72. §-hoz

A törvény a szakmunkásképzést végző szakközépiskolában folytatott tanulmányok idejének szolgálati időként történő elismerése törvényi alapját biztosítja, amennyiben annak beszámítására 2009. augusztus 31-ig sor került.

A 73. §-hoz

A törvény 73. §-a a szolgálati idő kedvezményes számítására vonatkozó szabályokat pontosítja, ezáltal a 2-szeresen számított szolgálati idő vonatkozásában a terrorelhárítók körét konkretizálja a Rendőrség vonatkozásában, továbbá a Vám- és Pénzügyőrség speciális egységénél lehetővé teszi annak alkalmazását. A törvény a 1,5-szeres szorzóra jogosított körből az ejtőernyősöket és az aknakutatókat mellőzi (azok nevesítése okafogyottá vált), továbbá a tartós külföldi szolgálatot teljesítő jogosulti kört szűkíti.

A 74. §-hoz

A törvény a kedvezményes szorzók vonatkozásában pontosítja a Kormány részére szóló felhatalmazást, amelynek kimerítése esetén a kormányrendeletből egyértelműen megállapítható, mely szolgálati beosztások jogosítanak a szolgálati idő 1,2-szeres számítására. A hatályos kormányrendeleti szintű szabály bizonyos esetekben pótlékokhoz köti a kedvezményes szorzók alkalmazását, ugyanakkor a pótlékra jogosultak körét - ezáltal áttételesen több esetben a kedvezményes szorzók alkalmazását is - a fegyveres szervet irányító miniszter határozza meg. A szolgálati idő kedvezményes számításához kapcsolódó jogviták jelentős része az 1,2-szeres szorzó vonatkozásában „a fokozott igénybevétellel járó beosztásban szolgálatot teljesítő végrehajtói feladatokat ellátó állomány” kritérium tényleges tartalmi megítélésével függ össze, ami sok esetben eltérő értelmezéssel jár. A Kormány számára szóló felhatalmazás szigorú értelmezésével kormányrendelet szintjén indokolt egyértelműen meghatározni az 1,2-szeres kedvezményre jogosító szolgálati beosztásokat, ezáltal megelőzve a további jogvitákat.

A nemzeti szakértőre vonatkozó jelölési rend, továbbá a nemzeti szakértő részére biztosítható, a Hszt.-ben foglaltaktól eltérő juttatások, támogatások, költségtérítések, kedvezmények szabályozására - a köztisztviselőkre vonatkozó rendelkezésekkel összhangban - kormányrendeleti szinten kerül sor.

A törvény részletezi a miniszteri rendeletre vonatkozó felhatalmazó rendelkezéseket annak érdekében, hogy egyértelmű legyen a rendeleti szabályozás tárgyköre és kerete.

A 75. §-hoz

A törvény ismét megállapítja a kiemelt munkáltatói jogkörök gyakorlásának rendjét, ezáltal a munkáltatói jogköröknél csökkenti a miniszteri hatásköröket.

-----STARTING---POINT---VEGE---

A 76-77. §-hoz

A törvény 76. §-a a hatálybalépésről, valamint egyes rendelkezések módosításáról, illetve hatályon kívül helyezéséről rendelkezik. A módosító rendelkezések jellemzően szövegpontosító és technikai jellegűek. A hatályon kívül helyezések között szintén van alkotmánybírósági döntéssel összefüggő [Hszt. 170. § a) pontját érintően] rendelkezés, továbbá egy rendelkezés a nyugállományba helyezés, mint szolgálati viszony megszűnési jogcím bevezetéséhez kapcsolódik.

A hatálybalépéssel összefüggésben a törvény tartalmazza, hogy a felmentés során követendő új eljárás (az egészségi, pszichikai vagy fizikai alkalmatlanság esetén hivatásos szolgálati beosztáson túl nem hivatásos munkakört is köteles a fegyveres szerv felajánlani) a törvény hatálybalépésekor folyamatban lévő felmentésekre nem alkalmazható. Ugyancsak a hatálybalépéssel függ össze a hivatásos állományba a Hszt. 65. §-a alapján 2009. december 31-ig visszavettek szolgálati nyugdíj folyósítása szüneteltetésére vonatkozó rendelkezés, amelynek elmulasztása a jogviszony törvény erejénél történő megszűnését eredményezi.

A törvény 77. §-a egyrészt hatályon kívül helyező rendelkezést tartalmaz, amely a Hszt. 325. § (2) bekezdését a törvény hatályba lépését követő három hónap elteltével helyezi hatályon kívül, elegendő időt biztosítva ezáltal az 1,2-szeres szorzóra jogosító beosztások kormányrendeleti szintű meghatározására, másrészt önmagára vonatkozó hatályvesztésről rendelkezik.