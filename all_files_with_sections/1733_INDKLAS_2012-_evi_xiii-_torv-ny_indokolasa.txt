2012. évi XIII. törvény indokolása

a lőfegyverekről és lőszerekről szóló 2004. évi XXIV. törvény módosításáról

-----STARTING---POINT---ALTALANOS--- 

Az eddig alkalmazandó szabályanyag hatálybalépése óta eltelt időszakban szerzett gyakorlati tapasztalatokra és a tárgykör nemzetközi szabályozásának terén az utóbbi időben bekövetkezett változásokra figyelemmel, a bürokratikus elemektől helyenként túlterhelt és a jogalkalmazókat nemegyszer indokolatlan adminisztratív, illetve anyagi terhekkel sújtó hatályos szabályozás racionalizálása és korszerűsítése érdekében a polgári célú lőfegyverek, lőszerek és egyéb fegyverek megszerzésére, tartására, valamint használatára vonatkozó normaanyag felülvizsgálata vált szükségessé.

-----STARTING---POINT---RESZLETES---

Az 1. §-hoz

A lőfegyverekről és lőszerekről szóló 2004. évi XXIV. törvény (Ftv.) 1. § (2) bekezdésében foglalt eredeti rendelkezés egyrészt pontatlanul, illetve hiányosan utalt a fegyvertörvény hatálya alá nem tartozó szervekre és testületekre, másrészt indokolatlanul szűkre szabta az e szervek tekintetében a fegyvertörvény hatálya alól kizárt eszközök, valamint tevékenységfajták körét. A törvényszövegbe újonnan beiktatandó rendelkezés világossá teszi, hogy a kizárás a központi államigazgatási szervekről, valamint a Kormány tagjai és az államtitkárok jogállásáról szóló 2010. évi XLIII. törvényben foglaltakkal összhangban megnevezett szervek használatában álló lőfegyverekkel, lőszerekkel és egyéb fegyverekkel kapcsolatos valamennyi tevékenységre kiterjed, ugyanakkor fenntartja annak lehetőségét, hogy az említett szervek tevékenységét szabályozó törvényi rendelkezések a jogalkotó döntése szerint e szervek lőfegyvereinek, lőszereinek és egyéb fegyvereinek tekintetében is a fegyvertörvényt rendeljék alkalmazni.

A törvénymódosítás mindemellett felszámolja a polgári felhasználású fegyverek tekintetében hatáskörrel rendelkező rendőrség, illetve a haditechnikai eszközökkel kapcsolatos tevékenységek engedélyezésére kijelölt testület - jelenleg a Magyar Kereskedelmi Engedélyezési Hivatal - jogköreinek terén korábban fennállott párhuzamosságot, amennyiben rögzíti, hogy a fegyvertörvény rendelkezései nem alkalmazandók a haditechnikai termékek gyártásának és a haditechnikai szolgáltatások nyújtásának engedélyezéséről szóló törvényben haditechnikai termékként meghatározott eszközök tekintetében a hadiipari tevékenység végzéséhez szükséges engedély alapján végzett tevékenységekre, valamint ezek hatósági engedélyezésére.

A 2. §-hoz

Az Ftv.-ben korábban rögzített fogalom-meghatározások pontatlanul határolták el egymástól a rövid, illetve a hosszú lőfegyverek kategóriáit, amennyiben egyes fegyverfajták, illetőleg fegyverek egyidejűleg mindkét kategória törvényi kritériumainak megfeleltek. E pontatlanság kiküszöbölése érdekében az Ftv. 2. § 12. pontjában foglalt, a hosszú lőfegyverekre vonatkozó fogalom-meghatározás módosítása indokolt.

Az Ftv. értelmező rendelkezéseinek körében rögzített, a lőfegyver-kereskedő, illetve a lőfegyver (lőszer) forgalmazásának fogalmára vonatkozó meghatározások pontatlanul jelölik ki az érintett körbe eső tevékenységfajták körét, amire tekintettel megfelelő módosításuk indokolt.

Az Ftv. 2. § 29. pontját érintő módosítás a fegyverek megszerzésének és tartásának ellenőrzéséről szóló, 1991. június 18-i 91/477/EGK irányelv 1. cikk (1) bekezdésében lefektetett definícióval maradéktalan összhangban állapítja meg a tűzfegyver hazai jog szerinti fogalmát, amely körbe az Ftv. Mellékletében meghatározott eredeti fegyverek mellett immár az ilyenekké átalakított eszközök is beletartoznak. Fontos kiemelni, hogy a tűzfegyver fogalmát meghatározó értelmező rendelkezés módosítása a más eszközök tűzfegyverré alakításának jogszerűvé tétele helyett - ezzel éppen ellentétesen - a tűzfegyverekre vonatkozó szigorú jogszabályi rendelkezéseknek az eredetileg eltérő célt szolgáló, adott esetben akár hatósági engedély nélkül tartható eszközökből jogellenes módon kialakított fegyverekre történő kiterjesztésére irányul.

A hatályos lőfegyverjogszabályok gyakorlati alkalmazása során számos esetben problémát okoz, hogy a szabályozási tárgykörrel összefüggő fogalom-meghatározásokat több különböző jogszabály - az Ftv. mellett például a végrehajtására kiadott, a fegyverekről és lőszerekről szóló 253/2004. (VIII. 31.) Korm. rendelet, illetve a fegyverek, lövőkészülékek, valamint ezek lőszereinek vizsgálatáról szóló 31/2006. (VI. 1.) GKM rendelet - tartalmazza. Mivel mindezen értelmező rendelkezések az ott rögzített jelentéstartalom kötelező érvényét csupán saját jogszabályaik alkalmazása tekintetében állapítják meg, kérdésessé válhat a definíciók több jogszabályt érintő együttes, illetve kölcsönös alkalmazhatósága. Többek között az ebből adódó nehézségek kiküszöbölése érdekében indokolt egyazon jogszabályban - a fegyvertörvényben - rögzíteni a releváns fogalmak kötelező érvényű meghatározásait, amelyeket egyszersmind egymással is szükséges megfelelően összehangolni.

A 3. §-hoz

A rendelkezés biztosítja a filmgyártási célra rendelt lőfegyverekre vonatkozó - a hazai szabályozásba ilyen formában újonnan bevezetendő - előírások azonnali hatálybalépését annak érdekében, hogy a közeljövőben Magyarországon megvalósítani tervezett nagyszabású filmes produkciók zökkenőmentes lebonyolítása biztosítható legyen.

Az Ftv. korábban hatályban volt rendelkezései külön engedély - az ún. megszerzési engedély - meglétét követelték meg egyes fegyverek és egyéb eszközök megszerzéséhez, amely engedélyre abban az esetben is szükség volt, ha a hasonló eszközök tartására jogosító engedéllyel rendelkező jogosult újabb, a tartási engedélyben nem szereplő engedélyköteles eszközt kívánt megszerezni. Tekintettel arra, hogy a megszerzési engedély és a tartási engedély ilyetén megkülönböztetése felesleges adminisztratív terheket ró mind az ügyfelekre, mind az eljáró hatóságokra, a megszerzési engedély intézményének megszüntetése indokolt.

A hatálybalépő újabb szabályozás szerint az engedélyköteles eszközök megszerzésére kizárólag a tartásukra jogosító hatósági engedély birtokában van lehetőség, amely engedélybe az újonnan beszerzett eszközt be kell jegyezni. E rendelkezés nem vonatkozik a jogszerűen tartott lőfegyverhez tartozó lőszerre, amelynek engedélybe történő bejegyzése nem szükséges. Amennyiben a jogosult az engedélyben megjelölt eszközt az engedély kiállításától számított 90 napon belül nem szerzi meg, a tartásra jogosító engedélyt a rendőrség visszavonja.

Az engedélyköteles eszközök megszerzésére és a hatóság részére történő bemutatásukra, valamint az engedélybe történő bejegyzésre vonatkozó részletszabályokat az Ftv. végrehajtására kiadott, a fegyverekről és lőszerekről szóló 253/2004. (VIII. 31.) Korm. rendeletben foglalt - a törvényi rendelkezésekkel összhangban módosuló - további rendelkezések állapítják meg.

Az Ftv. 3. §-át érintő módosítás mindemellett a hatósági engedélyköteles tevékenységfajták körében önálló tevékenységként rögzíti a házilagos lőszerszerelést és -újratöltést, megadva ennek lehetőségét az előírt feltételekkel rendelkező jogosultak számára.

A 4. § (1)-(2) bekezdéséhez

Az Ftv. 3/A. § (2) bekezdése határozza meg az egyes eszközök vonatkozásában engedélyköteles tevékenységek jogszerű folytatásához szükséges hatósági engedély megadását kizáró bűncselekmények, illetve szabálysértések körét, az eredeti szabályozás ugyanakkor nem minden esetben a lőfegyvertartásra való alkalmasság megítélése szempontjából feltétlenül lényeges cselekményeket, illetve tényállásokat rögzítette. Az Ftv. 3/A. §-át érintő törvénymódosítás egyrészt pontosítja a hatósági engedély megadását kizáró szabálysértések és bűncselekmények körét, másrészt - a polgári célú pirotechnikai tevékenységek tekintetében irányadó szabályozásra is figyelemmel - leszállítja az elítéléshez kapcsolódó kizárások időtartamát.

A 4. § (3) bekezdéséhez, a 6. §-hoz, valamint a 10. §-hoz

Az Ftv. 3/A. § (3) bekezdését, 3/C. § (4) bekezdését, valamint 18/D. § (3) bekezdését érintő törvénymódosítás korrigálja azt a korábban gyakorta sérelmezett szabályozást, amely minden esetben a hatóság nyilvántartásában szereplő és a hatóság számára hivatalból hozzáférhető adatok igazolására kötelezte az engedélyek kiadására, illetve meghosszabbítására irányuló eljárásban ügyfélként résztvevőket: adatigazolásra a jövőben kizárólag a hatósági engedély elsőízben történő megszerzésekor kerül sor, amelynek során az ügyfél kérheti, hogy a szükséges adatokat a nyilvántartó szerv az engedélyező hatóság részére - annak az engedély iránti kérelem elbírálása céljából benyújtott adatigénylése alapján - továbbítsa.

Az 5. §-hoz

A korábban hatályos jogszabály szövege nem teszi lehetővé, hogy szervezetek oktatási céllal is tarthassanak lőfegyvert. A sportcélú lőfegyverek a fegyvertörvény B7 kategóriájába tartoznak, melyek az Európai Unió minden országában lőfegyvertartási engedéllyel tartható eszközök. A sportlövészetre használt lőfegyverek egy részénél lehetetlen meghatározni, hogy eredetileg automata vagy öntöltő rendszerű volt-e, mivel a fegyver gyártók párhuzamosan mindkét változatban gyártják azokat.

A 7. §-hoz

A lőfegyverek - rendőrség által vezetett - központi nyilvántartásának korábban nem képezte részét a fegyverek gyártására jogosult által legyártott, ám a kereskedelmi forgalomban történő értékesítés hiányában bármely jogosult lőfegyvertartási engedélyében nem szereplő eszközökre vonatkozó adatállomány.

A lőfegyverek életútja nyomonkövethetőségének elősegítése érdekében indokolt előírni a kereskedelmi forgalomba nem került lőfegyverek azonosítását lehetővé tevő adatoknak a lőfegyverek központi nyilvántartásában történő tárolását, amely előírás egyszersmind a fegyverek megszerzésének és tartásának ellenőrzéséről szóló, 1991. június 18-i 91/477/EGK tanácsi irányelv 4. cikk (5) bekezdésében foglalt - a lőfegyverek tulajdonoshoz történő kapcsolását mindenkor lehetővé tevő jogi szabályozás megteremtésére vonatkozó - követelménnyel is összhangban áll.

A 8. §-hoz

Az Ftv. 6. § (2) bekezdését érintő kiegészítés rögzíti a rendőrségnek a vadászati hatóság felé fennálló értesítési kötelezettségét.

A 9. §-hoz

Az Ftv. 12. § (1) bekezdésében foglalt rendelkezés a lőfegyver-kereskedők által a lőfegyverek központi nyilvántartásába történő adattovábbítás szabályait rögzíti. Az adattovábbítási folyamat gyorsabbá, pontosabbá és biztonságosabbá tétele érdekében indokolt megteremteni a jogalkotó számára az elektronikus úton történő adattovábbítás kötelezővé tételének lehetőségét, illetve azt, hogy az ehhez szükséges technikai feltételek a lőfegyver-kereskedői tevékenység elengedhetetlen feltételeként kerüljenek meghatározásra.

A jogosulatlan fegyvertartás hatékonyabb megelőzése érdekében az Ftv. érintett szöveghelyeinek módosítása mindemellett rögzíti a lőfegyver-kereskedőnek a forgalmazott lőfegyver, lőszer tartása tekintetében fennálló vevői jogosultág ellenőrzésére vonatkozó kötelezettségét, illetve pontosítja a lőfegyver-kereskedő által nyilvántartandó adatok körére vonatkozó rendelkezéseket.

A 11. §-hoz

Főszabályként a 2012. évi XIII. törvénnyel megállapított rendelkezések nem érintik az engedélyek érvényességét. A korábbi engedélyeket a rendőrség visszavonja és indokolt esetben újból kiadja. Az engedélyek - a fegyverek megszerzésének és tartásának ellenőrzéséről szóló, 1991. június 18-i 91/477/EGK tanácsi irányelv 4. cikk (4) bekezdésének második mondatában előírt nyilvántartási kötelezettséggel összhangban - a lőfegyverek központi nyilvántartásából a visszavonásuktól számított húsz évig nem törölhetők. Amennyiben a visszavont engedély jogosultja a megszerzési engedélyben meghatározott eszköz tartására jogosító engedéllyel nem rendelkezik, kérelmére a rendőrség azt részére kiállítja.

A 12. §-hoz

A fegyvertörvényben önálló kategóriaként megjelenő filmgyártási célú lőfegyvereket a kormányrendeleti szintű szabályozást lehetővé tevő felhatalmazó rendelkezésben is indokolt nevesíteni.

A házilagos lőszerszerelés és -újratöltés hatósági engedélyezésének feltételeként előírt elméleti és jártassági követelményeket, valamint számonkérésük rendjét a fegyvertörvény végrehajtására kiadott miniszteri rendeletben célszerű szabályozni. Tekintettel arra, hogy az ehhez szükséges felhatalmazást az Ftv. 22. § (2) bekezdés b) pontjában foglalt felhatalmazó rendelkezés eredeti szövege nem tartalmazza, a kérdéses szöveghely megfelelő kiegészítése indokolt.

A 13. §-hoz

E rendelkezések a szükséges szövegpontosító, illetve jogtechnikai jellegű módosításokat vezetik át az Ftv. szövegén.

-----STARTING---POINT---VEGE---

A 14. §-hoz

A jelen törvényben foglalt jogszabály-módosítások főszabályként a kihirdetésüket követő napon léptek hatályba, míg egyes rendelkezések hatálybalépésének időpontja 2012. május 1.