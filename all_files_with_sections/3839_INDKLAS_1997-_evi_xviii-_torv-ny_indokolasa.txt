1997. évi XVIII. törvény indokolása

az egyes társadalombiztosítási és szociális ellátásokról szóló törvények módosításáról

-----STARTING---POINT---ALTALANOS--- 

Az 1997. január 1-jén hatályba lépett társadalombiztosítási törvénymódosítások alapvetően a versenysemleges szabályozást, az arányosabb közteherviselés megvalósulását, a járulékfizetési „kiskapuk” bezárását célozták. E szabályváltozások következtében alapvetően változott a munkaviszony mellett vállalkozók társadalombiztosítási járulékfizetési kötelezettsége.

A törvénymódosítás 1996. novemberi kihirdetése óta eltelt időszak tapasztalata az, hogy mintegy 20 ezer vállalkozó adta vissza vállalkozói igazolványát, s csaknem ugyanennyi új vállalkozás alakult. Kétségtelen, hogy a munkaviszony mellett vállalkozók társadalombiztosítási járulékfizetési terhei 1996. évhez képest egyes esetekben jelentősen növekednek. Ezért a Kormány - mérlegelve ezt a helyzetet - módosítani javasolja a társadalombiztosítási törvény vonatkozó rendelkezéseit a következők szerint:

- a kizárólag egyéni vállalkozói tevékenységet folytatók esetében 1997. évre visszaállításra kerül az 1996. december 31-ig érvényes szabály, miszerint a társadalombiztosítási járulék fizetésnél az egyéni járulékkal egyező felső plafon érvényesül. Ez azt jelenti, hogy a törvénymódosítás hatályba lépésének időpontjától a kizárólag egyéni vállalkozói tevékenységet folytatók esetében a 39%-os társadalombiztosítási járulék fizetésénél felső határként havi 99 000 (napi 3300 Ft) érvényesül.

- a munkaviszony mellett vállalkozók esetén egy esetben:

- az egyéni vállalkozónál olyan szabályozás érvényesül, miszerint a társadalombiztosítási járulék alapja az előző naptári évben elért e tevékenységből származó, személyi jövedelemadó alapot képező jövedelem, de legalább a tárgyhónapot megelőző hónap első napján érvényes minimális bér 50%-a.

- társas vállalkozás személyesen közreműködő tagjánál pedig olyan szabályozás érvényesül, miszerint a társadalombiztosítási járulék alapja a személyes közreműködés alapján kiosztott jövedelem, de legalább a tárgyhónapot megelőző hónap első napján érvényes minimális bér 50%-a.

Emellett a törvény azt is kimondja, hogy olyan esetben, ha valakinek többes vállalkozási jogviszonya van (pl. főállású egyéni vállalkozása mellett több gazdasági társaságnak is tagja), akkor főállású egyéni vállalkozóként legalább a járulékfizetési minimumot, egyik vállalkozási jogviszonya után pedig annak 50%-át kell megfizetnie. A további jogviszonyoknál ez már nem érvényesül, ott a járulékfizetés a tényleges jövedelemhez igazodik. (Így amennyiben a „harmadik” vállalkozási jogviszonynál nincs tényleges jövedelem, akkor társadalombiztosítási járulékfizetési kötelezettség sincs.)

Mindezek a kedvezmények vonatkoznak a felsőfokú oktatási intézmények nappali tagozatán tanulókra is, ha tanulói jogviszonyuk mellett egyéni vagy társas vállalkozók.

A munkaviszony mellett vállalkozók társadalombiztosítási járulékfizetési kötelezettségeinek módosítása mellett szükség van az 1997. január 1-jén hatályba lépett társadalombiztosítási törvény néhány technikai jellegű, de a gyakorlat, a végrehajtás számára problémát jelentő szabályozásának pontosítására is.

A törvény alapján bejelentésük esetén a mezőgazdasági őstermelők lehetőséget kapnak arra, hogy - jövedelmezőségük ciklikusságára figyelemmel - egészségbiztosítási járulék és egészségügyi hozzájárulás fizetési kötelezettségüket a tárgyév november 30-áig egyösszegben teljesíthessék.

A módosítás szélesebb körben kíván mentességet biztosítani szociális rászorultsági alapon az egészségügyi hozzájárulás fizetési kötelezettség alól azzal, hogy egyrészt módosítani javasolja az egészségügyi hozzájárulásról szóló 1996. évi LXXXVIII. törvényt, illetve a szociális igazgatásról és a szociális ellátásokról szóló törvényt.

-----STARTING---POINT---RESZLETES---

Az 1. §-hoz

A törvény rendezi a kisösszegű, 3000 Ft-ot meg nem haladó kifizetések utáni társadalombiztosítási járulékfizetést akkor, ha a biztosított nyilatkozata szerint az ilyen kifizetésből nem adóelőleget, hanem adót vonnak le.

A 2. §-hoz

A törvény mentesíti a társadalombiztosítási járulékfizetési kötelezettség alól a felsőoktatási intézményben tanuló nappali tagozatos hallgató részére az oktatási intézményétől kapott díj szja-törvény szerinti, az összevont adóalap adóját csökkentő részét.

Emellett a törvény egyértelművé teszi, hogy az ösztöndíjban részesülő szakmunkástanuló esetében a társadalombiztosítási járulék összege-, havi 480 (napi 16) Ft, ami magába foglalja az egészségbiztosítási és nyugdíjjárulék összegét is. Ez nem vonatkozik a munkabérben részesülő szakmunkástanuló utáni járulékfizetésre.

A 3. §-hoz

Az 1997. január 1-től érvényes szabályozás jelentős problémája, hogy a munkáltatói társadalombiztosítási és az egyéni járulék alapja ugyanaz. A munkáltatók a természetbeni juttatások egy része után 44%-os adót kötelesek fizetni, a biztosítottat viszont e juttatás után nem terheli adófizetési kötelezettség, de ez adóköteles, ezért a társadalombiztosítási szabályozásból adódóan a biztosított köteles járulékot fizetni. Ez azt eredményezi egyik oldalról, hogy e juttatás - miután abban a biztosított általában keresőképtelensége idején is részesül - után táppénz nem jár, másik oldalról pedig azt, hogy arra időszakra is képződik nyugdíjjárulék alapot képező jövedelem, amely időszak naptári napjai az átlagkereset számításánál osztószámként nem vehetők figyelembe. A törvénymódosítás ezeket a problémákat oldja meg azzal, hogy az egyéni járulékfizetés alapjából kiveszi az szja-törvény 69. §-a szerinti természetbeni juttatásokat.

Egyidejűleg a törvény mentesíti az egyéni járulékfizetési kötelezettség alól a pedagógus munkakörben foglalkoztatottakat külön törvény alapján megillető szakirodalom vásárláshoz nyújtott hozzájárulást is.

A szabályozást ki kellett egészíteni a biztosítási idővel arányos felső határ előírásával.

A 4. §-hoz

A munkaviszony mellett, valamint a felsőfokú oktatási intézmény nappali tagozatán tanuló és vállalkozási tevékenységet folytató egyéni vállalkozónál olyan szabályozás érvényesül, miszerint a társadalombiztosítási járulék alapja az előző naptári évben elért e tevékenységből származó, személyi jövedelemadó alapot képező jövedelem, de legalább a tárgyhónapot megelőző hónap első napján érvényes minimális bér 50%-a.

Az 5. §-hoz

A munkaviszony jellegű jogviszony mellett, valamint a felsőfokú oktatási intézmény nappali tagozatán tanuló és emellett társas vállalkozásban személyesen közreműködő tagnál olyan szabályozás érvényesül, miszerint a társadalombiztosítási járulék alapja a személyes közreműködés alapján kiosztott jövedelem, de legalább a tárgyhónapot megelőző hónap első napján érvényes minimális bér 50%-a.

A 6. §-hoz

A törvény alapján az esetben, ha a biztosított munkaideje eléri a heti 36 órát és egyidejűleg egyéni és társas vállalkozóként is biztosított, akkor a tárgyhónapot megelőző hónap első napján érvényes minimálbér, illetve annak 50%-a alapján a társadalombiztosítási járulékot csak egyszer kell megfizetni.

Akkor, ha az egyéni vállalkozó egyben társas vállalkozóként is biztosított, akkor ugyancsak egyszer kell megfizetni a tárgyhónapot megelőző hónap első napján érvényes minimálbér, illetve annak 50%-a utáni társadalombiztosítási járulékot. Az esetben pedig, ha az egyéni vállalkozó egyidejűleg több gazdasági társaság személyesen közreműködő tagja is, akkor a tárgyhónapot megelőző hónap első napján érvényes minimálbér 50%-a utáni járulékot csak az egyik személyes közreműködést magába foglaló tagsági viszonya után kell megfizetnie.

A 7. §-hoz

Azokat az eseteket, amikor a társas vállalkozás tagját kiegészítő tevékenységet folytatónak kell tekinteni (főszabályként a nyugdíjban vagy járadékban részesülő személy).

A 8. §-hoz

A törvény alapján a Kormány felhatalmazást kap az alkalmilag foglalkoztatottak egyszerűsített társadalombiztosítási járulék bevallási, bejelentési és befizetési rendszerének szabályozására, s arra, hogy az alkalmilag foglalkoztatottak járulékfizetési kötelezettségének mértékét az általánostól eltérően állapíthassa meg.

A 9. §-hoz

A törvény a keresőképtelenség, illetőleg a 30 napot meghaladó fizetésnélküli szabadság időtartamával bővíti azt az időszakot, amikor a munkáltatónak nem kell egészségügyi hozzájárulást fizetnie a foglalkoztatott után.

A 10. §-hoz

A törvény rendelkezik az egészségügyi hozzájárulás alól mentesítettek körének bővítéséről.

A törvényszerint mentesülnek az egészségügyi hozzájárulás megfizetése alól azok a személyek, akikre tekintettel hozzátartozójuk azért részesül szociális ellátásban, mert nincs jövedelmük vagy jövedelmük alacsony összegű.

Az egészségügyi hozzájárulásról szóló 1996. évi LXXXVIII. törvény 4. § (2) bekezdésében felsorolt személyek által eltartott nagykorú hozzátartozók közül az egészségügyi hozzájárulás megfizetési kötelezettsége alóli mentesítést abban az esetben indokolt biztosítani, ha a szociális ellátásra való jogosultságot a család jövedelmi helyzetének vizsgálata alapozza meg. A rendelkezés szerinti személyi kör a társadalombiztosításról 1975. évi II. törvény szerint egészségügyi szolgáltatásra járulékfizetési kötelezettség nélkül jogosult. Indokolt tehát az egészségügyi hozzájárulás megfizetése alól is a mentesítést megadni.

A 11. §-hoz

A törvény a szociális igazgatásról és szociális ellátásokról szóló 1993. évi III. törvény (a továbbiakban: Szt.) módosításáról is rendelkezik. Az Szt. 54. §-a szerint a polgármester egészségügyi szolgáltatás igénybevételére jogosító igazolványt állít ki a szociálisan rászorult személy részére. Az igazolványra jogosultak személyi körét indokolt a biztosított illetőleg az egészségügyi szolgáltatásra szolidaritási alapon jogosultak hozzátartozóival bővíteni. A törvény szerint tehát a polgármester - szociális rászorultság esetén - az eltartott nagykorú hozzátartozónak minősülő személy számára is kiállítja az egészségügyi szolgáltatás igénybevételére jogosító igazolványt, amely egyben mentesíti a jogosultat az egészségügyi hozzájárulás megfizetése alól.

A 12-14. §-hoz

A foglalkoztatási törvény, illetve a Munka Törvénykönyvének módosításával felhatalmazást kap a Kormány, hogy az alkalmi munkát végző személyekre részletszabályokat állapítson meg.

-----STARTING---POINT---VEGE---

A 15. §-hoz

A törvény - az 1. § kivételével - 1997. január 1-jén - tehát visszamenőleges hatállyal lép életbe.

Az 1. § - miután az államháztartási törvény előírja, hogy fizetési kötelezettséget megállapító törvény csak a kihirdetését követő 45. napon léphet hatályba - a kihirdetést követő 45 napot követő hónap első napján lép hatályba. Egyidejűleg hatályon kívül helyezésre kerül a T. 10. § (3) bekezdés c) pontjának szövegéből a választott bíróság bírájára vonatkozó szövegrész. A választott bíróság bírájára vonatkozó kötelezettség elhagyását az teszi indokolttá, hogy az ilyen eljárásnál a költség viselője az eljárást kezdeményező fél, majd a felmerülő költségeket a Kereskedelmi és Iparkamara fizeti ki. A tiszteletdíj kifizetésére az eljárás befejezésekor kerül sor, mely az ügytől függően akár egy éven túl is történhet. A társadalombiztosítási rendszer nem tudja kezelni az ilyen problémákat, ezért a legcélszerűbb a biztosítottak köréből a választott bíróság tagjait elhagyni. Emellett e jogszabályhely kiegészül az önkéntes kölcsönös biztosító pénztárak választott tisztségviselőivel, miután a kötelezettek köréből történő kihagyásuk diszkriminatív lenne.

Néhány jogszabályhely hivatkozást a módosításokra tekintettel változtatni kell.

A módosítás alapján a megállapodással nyugdíj szolgálati időt szerzők esetében a fizetendő járulék mértéke - a teljes körű biztosítottakkal egyezően - 35 százalékról 30 százalékra csökken.

Az illetékekről szóló 1990. évi XCIII. törvény szerint az egyéni vállalkozói igazolvány kiadása 5000 Ft államigazgatási eljárási illeték alá esik. Méltánytalan lenne ezt az összeget megfizettetni azokkal, akik vállalkozói igazolványukat a társadalombiztosítási járulék 1997. januári emelése miatt adták vissza, de a terhek enyhítésének hatására tevékenységük gyakorlását rövid időn belül újra meg kívánják kezdeni. Ezért a (3) bekezdés az említett alanyi kör számára a vállalkozói igazolvány kiadása iránti eljárás igénybevételét 1997. június 1-ig illetékmentesen biztosítja.

A (5) bekezdés alapján az egyéni vállalkozó 1997. évben - az 1996. december 31-ig hatályban volt szabályozással egyezően - a társadalombiztosítási járulékot legfeljebb havi 99 000 (napi 3300) Ft után köteles megfizetni. Tehát az egyéni vállalkozók társadalombiztosítási járulékfizetésénél 1997. évben is érvényesül a felső határ és 1998-ra szűnik meg.

A mezőgazdasági ágazatban a jövedelem általában nem folyamatosan keletkezik, hanem az év meghatározott időszakában, többnyire ősszel. Erre figyelemmel indokolt a mezőgazdasági őstermelők esetében lehetővé tenni, hogy járulékfizetési kötelezettségüknek egész évre vonatkozóan egy időpontban, a termelés betakarítását követően tehessenek eleget, erre vonatkozik a (6) bekezdés.

A (7) bekezdés biztosítja azt, hogy az egészségbiztosítási járulék, illetve egészségügyi hozzájárulás megfizetésére kötelezett személyek - különös tekintettel a rájuk vonatkozó rendelkezésre visszamenőleges módosítására - fizetési kötelezettségüknek - meghatározott határidőig - bírság és késedelmi pótlék mentesen tehessenek eleget.