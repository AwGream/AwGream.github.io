1990. évi XCIV. törvény indokolása

az általános forgalmi adóról szóló törvényjavaslathoz

-----STARTING---POINT---ALTALANOS--- 

Bár az általános forgalmi adó rendszerének alapvető módosítására csak később kerül sor, a gazdasági-intézményi feltételrendszerben végbement változások, az Alkotmánybíróság határozata és az adórendszer működése során szerzett legújabb tapasztalok szükségessé teszik a törvény módosítását.

Indokolt a törvény módosítása, továbbá az ez évben az Országgyűlés elé terjesztett más törvényekkel való összhang, így az egyéni vállalkozásról, a helyi önkormányzatokról szóló törvény, valamint az adózás rendjéről szóló törvény miatt is.

Gazdasági változások, a rubelelszámolású külkereskedelmi forgalom megszűnése indokolta a törvény ezzel kapcsolatos rendelkezései felülvizsgálatát.

Az elfogadott privatizációs törvényhez kapcsolódva a forgalmi adó törvény is kedvezményezi az e körben végbemenő vagyonmozgásokat.

Az Alkotmánybíróság 15/1990. (VII. 11.) AB határozatával összhangban a törvény több rendelkezését - s ehhez kapcsolódóan a vállalkozási nyereségadóról, valamint a magánszemélyek jövedelemadójáról szóló törvényt is - módosítani kellett.

A behajthatatlan és utólag leírt követelésekkel kapcsolatban az adó módosításának lehetőségét biztosítja a Javaslat.

A gazdasági társaságokba bevitt nem vagyoni hozzájárulással, a bizományos útján történő értékesítéssel, egyes közcélú beszerzésekkel és értékesítésekkel kapcsolatban a gyakorlati tapasztalatok felhasználásával készült a módosító Javaslat.

-----STARTING---POINT---RESZLETES---

Az 1. §-hoz

A Javaslat az egyéni vállalkozásról szóló törvénnyel összhangban módosítja az adóalanyok körét, s a Magyarországon csak átmeneti jelleggel gazdasági tevékenységet végző külföldi számára is lehetővé teszi, hogy adóalannyá válhasson. Továbbá egyértelművé teszi, hogy a külföldi székhelyű vállalkozó akkor is adóalannyá válik (vagy választása szerint válhat), és ezáltal jogosult a magyarországi beszerzéseit terhelő adó visszaigénylésére, ha belföldön értékesítést nem végez ugyan, de apport formájában nem adóköteles műveleteket hajt végre.

A 2. §-hoz

Az adóvisszaigénylésre jogosító beszerzések körét a Javaslat kiegészíti a közforgalmú út, híd és járda üzemeltetésével, ha az építtető az önkormányzat. Az „egyházi cél” kiemelésével pedig pontosítja az egyházak egyes beruházásaihoz kapcsolódó áfa-visszatérítési jogcímet.

A 3. §-hoz

A Javaslat az Alkotmánybíróság 15/1990. (VII. 11.) AB határozatával összhangban a KSH termékjegyzékeinek tartalmát egy adott időponthoz rögzíti, kizárva annak még elvi lehetőségét is, hogy az adótörvény Országgyűlés elé kerülését követően a KSH közleményeinek módosítása bármilyen formában kihathasson az adókötelezettségre, s így közvetve módosíthassa a törvény egyes rendelkezéseinek tartalmát.

A Javaslat a törvény 6. §-a (3) bekezdése a) pontjának módosításával az ún. „lízing tipusú” szerződések, valamint a termék bizományba adásáról szóló szerződések alapján történő értékesítések adókötelezettségét azáltal határozza meg, hogy azokat a termékértékesítés fogalomkörére vonja.

A 4. §-hoz

A szolgáltatás nyújtásának meghatározásával kapcsolatban a Javaslat a 3. §-hoz hasonló módon rögzíti a KSH szolgáltatási tevékenységek jegyzékének tartalmát az adózás szempontjából.

Az 5. §-hoz

A Javaslat egyértelművé teszi, hogy az ingyenes átadás (a 9. §-ban foglaltak kivételével) akkor is adóköteles, ha az átadás egy másik vállalkozás javára történik.

A 6. §-hoz

A Javaslat szerint a fenti törvények alapján megvalósuló privatizáció kertében zajló vagyonértékesítések az adózás szempontjából nem minősülnek értékesítésnek, így nem adókötelesek. Ugyanakkor az adó alóli mentesítésnek ez a módja lehetővé teszi, hogy a privatizációs tevékenységgel közvetlenül összefüggő ráfordításokat terhelő áfa visszaigényelhető legyen.

A 7. §-hoz

A rubelelszámolású külkereskedelem megszűnése indokolja az importtal kapcsolatos rendelkezések módosítását.

A 8. §-hoz

A Javaslat a termék bizományba adásának adókötelessé válását követően export esetén a megbízó részére is biztosítja, hogy e tekintetben adó ne terhelje.

A 9. §-hoz

Az adómentesség 1. számú melléklete szerinti módosításával adómentessé válik a privatizációs tevékenység keretében megvalósuló értékesítés. A Javaslat egyes - egyébként adóköteles - szellemi tevékenységet végző természetes személyeknek választási lehetőséget ad, hogy adómentes vagy adóköteles személyként kívánnak-e eljárni.

A 2. számú melléklet módosítása vámszabályokkal, valamint a vámokkal kapcsolatos nemzetközi kötelezettség vállalásaink miatt indokolt.

A közcélú, ingyenes import adó alóli mentesítésére vonatkozó jogkört a Javaslat az illetékes adóhatóságra ruházza.

A 10. §-hoz

A szolgáltatások teljesítési helyének meghatározásához hasonlóan egyes termékértékesítések esetén is meghatározza a Javaslat azt a helyet, amelyet az értékesítés helyének kell tekinteni.

A 11. §-hoz

Egyes részletfizetés mellett megvalósuló termékértékesítések, valamint a megbízás, bizomány alapján történő értékesítés az adófizetési kötelezettséggel kapcsolatos speciális szabályokkal egészíti ki a Javaslat a törvényt.

A 12. §-hoz

A törvény 24. §-át ugyancsak a rubelelszámolású külkereskedelemben történt változások miatt indokolt módosítani.

A 13. §-hoz

A Javaslat következetesen kiegészíti a törvények az adófizetési kötelezettség keletkezésére, illetve a 25. §-ban az adó alapjára vonatkozó rendelkezéseit a megbízásra és a 6. § (3) bekezdése c) pontja szerint értékesítésre vonatkozó szabályokkal.

A 14. §-hoz

Az adó alapjának a Tv. 27. §-a szerinti meghatározása módosítását ugyancsak a rubelelszámolású import megszűnése tette indokoltá.

A 15. §-hoz

A Javaslat rögzíti, hogy amennyiben nem importról van szó, a külföldi fizetőeszközben kifizetett ellenértéket az adóalap meghatározásához a devizavételi árfolyamon kell forintra átszámítani.

A 16. §-hoz

A könnyebb áttekinthetőség, a törvény használatának megkönnyítése érdekében a Javaslat mellékletei csak az általános mértéktől eltérő adókulcs alá tartozó termékeket és szolgáltatásokat tünteti fel tételesen. A jelenleg hatályos szabályokkal megegyezően ugyanakkor egyértelművé teszi, hogy azokban az esetekben, amikor nem állapítható meg, hogy a bérmunka milyen termék létrehozására irányul (pl. szerelés, részmegmunkálás), a 4., illetve a 4/A. mellékletben felsorolt kivételekkel, 25%-os adókulcsot kell alkalmazni.

A 17. §-hoz

A Javaslat az értékesítés fogalomköréből kivont tevékenységek (9. §) esetében is biztosítja az adólevonási jogot.

Az adóigazgatási eljárásra vonatkozó alacsonyabb szintű jogszabályok megszűnésével megismétli a behozatali előjegyzés esetén alkalmazandó eljárásra vonatkozó szabályt.

A 18. §-hoz

A Javaslat értelmében az az adóalany, aki a személygépkocsit lízingbeadási céllal szerzi be, az előzetesen felszámított adót az általános rend szerint vonhatja le, mivel a lízingbeadás 1991-től továbbértékesítési célnak számít. Ugyanakkor a lízingbevevő a lízingdíjat terhelő forgalmi adót továbbra sem vonhatja le.

A 19. §-hoz

A rubelelszámolású import változásával összhangban az adólevonás szabályait indokolt módosítani az import termékeket és szolgáltatásokat terhelő adóval kapcsolatban.

A 20. §-hoz

A Javaslat az Alkotmánybíróság határozatával összhangban módosítja a használt termék fogalmát, továbbá kimondja, hogy a szovjet csapatok alakulataiból, szervezeteitől történő felvásárlás esetén - tekintve, hogy azok általában sem a beszerzéskor, sem az értékesítéskor nem fizetnek adót - nincs előzetesen felszámított adó elszámolási lehetőség.

A 21. §-hoz

A Javaslat más törvényekkel való összhang megteremtése, valamint az Alkotmánybíróság határozatának végrehajtása érdekében módosítja a mezőgazdasági kistermelő fogalmát.

A 22. §-hoz

A Javaslat egyértelművé teszi, hogy a visszaigényelhető előzetesen felszámított adó összegének a Tv. 53. § (3) bekezdésében foglalt egyszerűsített kiszámítási módja nem ad felmentést az 50. § (3) bekezdésében meghatározott korlátozás alól, azaz lakásonként 10 ezer Ft adó az általános szabályokkal azonos módon, ebben az esetben sem igényelhető vissza.

A 23. §-hoz

A lakásépítéshez szükséges építőanyagok megvásárlásának megkönnyítése érdekében 1989-től lehetővé vált, hogy egyes kiskereskedők kísérleti jelleggel általános forgalmi adó nélküli áron értékesítsenek. A gyakorlat bevált, ezért indokolt, hogy a Javaslat általános jelleggel biztosítsa a törvényben foglalt normatív feltételeknek eleget tevő jelentkezők számára ezt az értékesítési formát.

A 24. §-hoz

A Javaslat kimondja, hogy a tanács helyett a helyi önkormányzat jogosult a közmű-, út- és járdaépítési beruházásokhoz beszerzett termékeket, igénybe vett szolgáltatásokat terhelő előzetesen felszámított adó visszaigénylésére. Ezzel egyidejűleg kiterjeszti az adóvisszaigénylésére való jogosultságot a közforgalmi út, híd és járda üzemeltetése céljából beszerzett termékeket és igénybe vett szolgáltatásokat terhelő előzetesen felszámított adóra. Ezáltal válik ugyanis lehetővé, hogy az utak, hidak, járdák fenntartása tekintetében is azonos helyzetbe kerüljenek a helyi önkormányzatok az országos utak, hidak fenntartását végző szervekkel.

A 25. §-hoz

Bár a „művelődési és oktatási épületek” Építményjegyzék szerinti fogalmába a templomok, imaházak eddig is beletartoztak, a Javaslat - garanciális okokból kifolyólag - külön is kiemeli, hogy a működési engedéllyel rendelkező egyház, felekezet, illetve ezek olyan szervezeti egységei, amelyek az egyház alapszabálya szerint jogi személynek minősülnek, az egyházi célú építmények építésével és felújításával összefüggésben is visszaigényelhetik az előzetesen felszámított adót.

A 26. §-hoz

Az Alkotmánybíróság határozatával összhangban a számlázással kapcsolatos egyes szabályokat is módosítani kellett.

A 27. §-hoz

Az adózás rendjéről szóló törvényjavaslattal összhangban - hasonlóan a többi adótörvényhez - módosítani kellett az eljárással kapcsolatos rendelkezéseket.

A 28. §-hoz

A Javaslat szerint a statisztikai besorolási rendben 1990. november 1-jét követően bekövetkező esetleges változások az adókötelezettségre nincsenek hatással, így a statisztikai besorolási rend módosulása nem eredményezheti az Országgyűlés által rögzített adókötelezettségek közvetett úton való - alkotmányellenes - megváltoztatását.

A 29-31. §-hoz

A Javaslat 27. §-ához hasonlóan a 29-31. §-ok is azt a célt szolgálják, hogy az adózás rendjéről szóló törvényjavaslattal összhangban rendezzék az eljárási, adófizetési, adóvisszafizetési szabályokat.

A 32.§-hoz

A nemzetközi gyakorlathoz hasonlóan a Javaslat lehetőséget biztosít a behajthatatlan követelésekhez kapcsolódó, korábban megfizetett adó utólagos visszaigénylésére.

A 33. §-hoz

A rubelelszámolású külkereskedelmi áruforgalomhoz kapcsolódóan átmeneti szabályokat indokolt megállapítani, melyet a Javaslat a 30. §-ban rögzít.

A 34. §-hoz

A Javaslat A Tv. jelenleg hatályos 72. §-ához képest egyértelműbbé teszi a pénztárgépek beszerzési árának előzetesen felszámított adóként való elszámolása feltételeit. Kimondja, hogy csak az adóigazgatási azonosításra alkalmas nyugtát előállító pénztárgép ára, és csak az azonosítás módjáról szóló, adózás rendjéről szóló törvény felhatalmazása alapján készített rendeletben említett Bizottság által meghatározott összegig igényelhető vissza (vonható le). Ezáltal biztosítható, hogy csak az adóellenőrzés céljai szempontjából megfelelő pénztárgépek átlagos beszerzési költségei erejéig járuljon hozzá a költségvetés az adóalanyok nyugtaadással járó anyagi terheihez.

A Javaslat kimondja, hogy a továbbértékesítési, bérbeadási vagy más céllal beszerzett pénztárgépekre a kedvezmény nem vonatkozik.

A Javaslat biztosítja, hogy a beszerzett pénztárgép árát tekintve az alanyi adómentességben részesülő vállalkozó is élvezheti a kedvezményt, továbbá, hogy a gép beszerzési árát a vállalkozónak meg sem kell hiteleznie, azt előbb visszaigényelheti, minthogy kifizeti.

A 35. §-hoz

A Javaslat egyértelművé teszi, hogy a közvetlen kereskedelmi képviselet csak akkor minősül telephelynek, és csak akkor teszi ennek erejéig adóalannyá a külföldi székhelyű vállalkozót, ha a képviselet nem eseti jelleggel felhatalmazást kapott értékesítés teljesítésére irányuló szerződések megkötésére (aláírására), lebonyolítására. Rendelkezik továbbá arról is, hogy a Kínai Népköztársaságból származó, és klíring svájci frankban elszámolt termékimport 1991-től nem minősül rubelelszámolású termékimportnak.

A 36. §-hoz

A Javaslat meghatározza az eddig a most megszűnő, alacsonyabb szintű adóigazgatási jogszabályokban szabályozott egyszerűsített adóvisszaigénylési eljárás módját. Az eddig pénzügyminiszteri hatáskörbe tartozó adómentesítési engedélyek kiadását az illetékes adóhatóság hatáskörébe utalja.

-----STARTING---POINT---VEGE---

A 37-38. §-hoz

A Javaslat záró rendelkezései a hatálybaléptető, módosító és hatályon kívül helyező szabályokat foglalják össze.

A Javaslat az új rendelkezéseket 1991. január 1-jével lépteti hatályba. A változások miatt a bizományosi, továbbá a tulajdonjog változással járó bérleti, részfizetési szerződések körében az áthúzódó szerződésekre a régi szabályok alkalmazását rendeli el.