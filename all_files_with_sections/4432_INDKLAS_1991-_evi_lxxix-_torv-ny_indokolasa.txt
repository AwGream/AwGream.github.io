1991. évi LXXIX. törvény indokolása

a földadóról

-----STARTING---POINT---ALTALANOS--- 

Jelenleg a mezőgazdasági nagy- és kisüzemek földadójának szabályai és mértékei eltérőek, a kisüzemi szektorban külön jövedelemszabályozó szerepe is van.

A vállalkozási nyereségadóról, továbbá a személyi jövedelemadóról szóló törvények működésének tapasztalatai, valamint az adórendszer továbbfejlesztése e különbségtételt nem indokolják, ezért szükségessé vált egy egységes, szektorsemleges földadó bevezetése. A jövedelemszabályozó szerep erősítése - összhangban a mezőgazdasági tevékenység után fizetendő társasági, illetve személyi jövedelemadó mértékére vonatkozó javaslatokkal - azt kívánja meg, hogy a földadó mértékei haladják meg a jelenlegi nagyüzemi szintet, a kisüzemek számára kivetett földadónál ugyanakkor mérsékeltebbek legyenek.

A jogalkotásról szóló törvény előírásai szerint ez a szabályozás csak törvényben történhet, egyúttal az érvényben lévő kormányszintű rendelkezések megszüntethetők.

-----STARTING---POINT---RESZLETES---

Az 1. §-hoz

Adókötelezettség csak a külterületi mezőgazdasági rendeltetésű földek használata esetén keletkezik, a nem mezőgazdasági rendeltetésű, továbbá a belterületi földek nem tartoznak e törvény hatálya alá.

A 2. §-hoz

A törvény adóalanynak a földhasználókat tekinti, függetlenül attól, hogy magyar vagy külföldi állampolgárról, illetve székhelyű gazdálkodó szervezetről van-e szó.

A 3. §-hoz

Földadómentességet a törvény a földterület nagyságához kapcsolja. A földterülethez kapcsolt mentesség mértéke az általánosnak tekinthető háztáji földterületnek (0,6 ha) felel meg.

A 4. §-hoz

Ideiglenes mentesség érvényesül az erdő- és ültetvénytelepítés esetében, a termőrefordulásig.

Az 5. §-hoz

Az adó alapja az aranykorona értékben nyilvántartott tiszta jövedelem, mértéke művelési áganként differenciáltan, az átlagos aranykorona érték függvényében progresszíven alakul.

A 6. §-hoz

A mezőgazdaságban alkalmazott technika, technológia környezetünk állapotát jelentősen meghatározza, ezért a környezetkímélő technológiát alkalmazó adóalanyok adókedvezményben részesülnek.

A 7. §-hoz

Elemi csapás esetén sor kerülhet a földadó elengedésére, vagy mérséklésére. Tekintettel arra, hogy a földadó az állami költségvetés központi bevétele célszerű, hogy az adóhatóság dönthessen e kérdésben. A javaslatot szakmailag a megyei földművelésügyi hivatal ellenőrzi.

A 8. §-hoz

A földhasználó önadózási rendszerben saját maga állapítja meg a fizetendő adót és bevallást köteles az adóhatósághoz benyújtani. Év eleji ingatlannyilvántartási adatok, valamint a bérleti szerződés alapján az adófizetés ellenőrizhető.

-----STARTING---POINT---VEGE---

A 9. §-hoz

A törvény elfogadásával egyidejűleg rendelkezni kell az 1991. december 31-én fennálló ideiglenes mentességekről és kedvezményekről, amelyek változatlan feltételek szerint továbbra is érvényben maradnak.