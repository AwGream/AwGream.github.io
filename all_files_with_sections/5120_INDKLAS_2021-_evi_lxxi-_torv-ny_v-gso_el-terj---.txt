2021. évi LXXI. törvény végső előterjesztői indokolása

a Magyarország Kormánya és az Oroszországi Föderáció Kormánya között a Magyarország Kormányának a magyarországi atomerőmű építésének finanszírozásához nyújtandó állami hitel folyósításáról szóló, 2014. március 28-án kelt megállapodás módosításáról szóló jegyzőkönyv kihirdetéséről

-----STARTING---POINT---ALTALANOS---

Általános indokolás

A törvénytervezet célja az Oroszországi Föderáció Kormánya és Magyarország Kormánya között a Magyarország Kormányának a magyarországi atomerőmű építésének finanszírozásához nyújtandó állami hitel folyósításáról szóló megállapodást módosító Jegyzőkönyv (a továbbiakban: Jegyzőkönyv) kihirdetése.

A paksi atomerőmű-fejlesztéshez kapcsolódó, a 2014. évi XXIV. törvénnyel kihirdetett orosz-magyar államközi hitel-megállapodás (a továbbiakban: Megállapodás) tényleges alkalmazására jelentős késedelemmel, csak 2017-ben került sor, párhuzamosan a beruházás tényleges megvalósításával. E késedelem következtében szükségessé vált a Megállapodás módosítása annak érdekében, hogy az annak alapján az Oroszországi Föderáció által biztosított hitelkeret a Paks-2 beruházás jelenleg tervezett, 2030 őszi megvalósulásáig rendelkezésre álljon.

A magyar és az orosz kormányzat között lefolytatott egyeztetések 2021 februárjában sikeresen lezárultak, ezek eredményeit rögzíti a Jegyzőkönyv. Figyelemmel a nemzetközi szerződésekkel kapcsolatos eljárásról szóló 2005. évi L. törvény rendelkezéseire, a nemzetközi szerződésnek minősülő Jegyzőkönyv kötelező hatályának elismeréséhez annak törvényi szintű kihirdetésére van szükség.

A törvényjavaslathoz tartozó indokolás a jogalkotásról szóló 2010. évi CXXX. törvény 18. § (3) bekezdése, valamint a Magyar Közlöny kiadásáról, valamint a jogszabály kihirdetése során történő és a közjogi szervezetszabályozó eszköz közzététele során történő megjelöléséről szóló 5/2019. (III. 13.) IM rendelet 20. § (2) bekezdés a) pontja alapján a Magyar Közlöny mellékleteként megjelenő Indokolások Tárában közzétételre kerül.

-----STARTING---POINT---RESZLETES---

Részletes indokolás

Az 1. §-hoz

Az 1. §-ban az Országgyűlés felhatalmazást ad a Megállapodás kötelező hatályának elismerésére.

A 2. §-hoz

A 2. § a Magyarország Kormánya és az Oroszországi Föderáció Kormánya között a tervezett atomerőmű-építéshez Magyarország Kormánya részére nyújtandó államközi hitel-megállapodást módosító Jegyzőkönyv kihirdetéséről rendelkezik.

A 3. §-hoz

A 3. § alapján a Jegyzőkönyv hiteles magyar és orosz nyelvű szövegét az 1. melléklet, valamint a 2. melléklet tartalmazza.

A 4. §-hoz

A 4. § a törvény hatálybalépéséről rendelkezik, valamint megnevezi a törvénnyel kihirdetett Jegyzőkönyv hatálybalépésének naptári napját megállapító minisztert, továbbá a Jegyzőkönyvvel módosított Megállapodás egységes szerkezetbe foglalt szövegének közzétételéért felelős minisztert.

Az 5. §-hoz

Az 5. § megnevezi a törvény végrehajtásáért felelős minisztert.

Az 1. és 2. melléklethez

A mellékletek a Jegyzőkönyv magyar és orosz nyelvű szövegét tartalmazzák.