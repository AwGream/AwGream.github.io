Magyarország Alaptörvényének átmeneti rendelkezései indokolása

(2011. december 31.)

-----STARTING---POINT---ALTALANOS---

Általános indokolás

A törvény Magyarország Alaptörvényének átmeneti rendelkezéseit tartalmazza, amelyet az Országgyűlés - az Alaptörvény záró rendelkezéseinek 3. pontjából is következően - alkotmányozó hatalomként fogad el. Az átmeneti rendelkezések az Alaptörvény részét képezik, és két fő részből, egyrészt a kommunista diktatúrából a demokráciába való átmenetről szóló részből, másrészt pedig az Alaptörvény hatálybalépéséhez kapcsolódó hagyományos átmeneti előírásokat magában foglaló, jogtechnikai jellegű részből állnak Magyarország 2011 áprilisában elfogadott Alaptörvénye 2012. január 1-jén hatályba lép, és felváltja a Magyar Köztársaság Alkotmányáról szóló 1949. évi XX. törvényt, amelynek keletkezéstörténetéhez és eredeti szövegéhez a magyar történelem egyik legsötétebb időszakának, a kommunista diktatúrának a fájdalmas emléke tapad, amelyet az 1989-90-es rendszerváltozás során a demokratikus jogállamba történő békés átmenet biztosítása érdekében tett - az akkori alkotmányozók által is ideiglenesnek tekintett - alkotmánymódosítások sem tudtak feledtetni.

Magyarország új Alaptörvénye a huszadik század erkölcsi megrendüléshez vezető évtizedei után új fejezetet nyit a történelemben, ugyanakkor az ahhoz kapcsolódó - szintén az Alaptörvény részét képező - átmeneti rendelkezések nem feledkezhetnek meg arról, hogy a békés átmenet ideiglenes alkotmánya sok tekintetben nem adott módot a kommunista diktatúrával kapcsolatos történelmi igazságtételt erkölcsi és jogi értelemben egyaránt szolgáló jogi keretek kialakítására. Erre figyelemmel a törvény tartalmazza a kommunista diktatúrából a demokráciába való átmenet egyes, korábban rendezetlenül maradt kérdéseinek olyan jogállami rendezését, amelynek célja nem a kommunista diktatúra hatalombirtokosaival szembeni megtorló jellegű bosszúállás, hanem a kommunista múlt valósághű feltárása és a társadalom igazságérzetének biztosítása.

Ezen, az Alaptörvényhez kapcsolódó átmeneti kérdéseket tágan értelmező rész mellett a törvény tartalmazza azokat az Alaptörvény hatálybalépéséhez kapcsolódóan szükséges, jogtechnikai jellegű átmeneti rendelkezéseket, amelyek a jogértelmezési viták elkerülése érdekében pontosan meghatározzák, hogy mennyiben érinti az Alaptörvény a hatálybalépése előtt kinevezett vagy megválasztott szervek és személyek megbízatását, a hatályban levő jogszabályokat, közjogi szervezetszabályozó eszközöket, illetve a folyamatban levő ügyeket.

-----STARTING---POINT---RESZLETES---

Részletes indokolás

Az 1. cikkhez

A törvény szerint a kommunista diktatúra törvényben meghatározott vezetői részére az állam által jogszabály alapján biztosított juttatás törvényben meghatározott mértékben csökkenthető, és a csökkentésből származó bevételt a kommunista diktatúra által okozott sérelmek enyhítésére és az áldozatok emlékének ápolására kell fordítani. A rendelkezés célja az, hogy a kommunista diktatúra vezetőinek az e minőségükre tekintettel vagy azzal összefüggésben szerzett jogszabályon alapuló juttatásait alkotmányosan csökkenteni lehessen. Az Alaptörvény egyéb, az alapvető jogokról szóló rendelkezéseiből is értelemszerűen következően a törvényben meghatározottak szerinti csökkentésnek a társadalom igazságérzete biztosításának céljával arányosnak kell lennie. A törvény a kommunista diktatúra vezetői által élvezett juttatások csökkentéséből eredő - a jelenlegi helyzethez képest megtakarításként jelentkező - bevételt a méltányosság jegyében a kommunista diktatúra kárvallottjainak sérelmeit, azok következményeit enyhítő célokra, illetve - az emberi élet elvételével okozott és az időmúlás folytán jóvátehetetlenné vált sérelmekre tekintettel - az áldozatok emlékének ápolását elősegítő tevékenységekre rendeli fordítani.

A 2. cikkhez

A törvény értelmében nem tekinthető elévültnek azoknak a törvényben meghatározott, a pártállam nevében, érdekében vagy egyetértésével a kommunista diktatúra időszakában elkövetett súlyos bűncselekményeknek a büntethetősége, amelyeket az elkövetéskor hatályos büntető törvény figyelmen kívül hagyásával politikai okból nem üldöztek. A törvény által érintett bűncselekmények pontos körét és megnevezését törvény határozza meg.

A törvény nem töri meg a „nullum crimen sine lege” elvét, csak azok, a kommunista diktatúrában elkövetett cselekmények tartoznak a hatálya alá, amelyeket már az elkövetés időpontjában is büntetni rendelt az akkor hatályos büntető törvény, ugyanakkor pártállami politikai érdekből a bűncselekmény üldözése mégsem történt meg. A törvény szerint a pártállami tisztviselők által, illetve az ő érdekükben vagy csupán a kifejezett vagy hallgatólagos egyetértésükkel elkövetett súlyos bűncselekmények üldözésének politikai okból történő elmaradása miatt a kommunista diktatúra időszakát a bűncselekmény büntethetőségének elévülése szempontjából figyelmen kívül kell hagyni. Mindezek alapján a törvény azt biztosítja, hogy a demokratikus jogállamnak - amelyet 1990. május 2-ától, az első szabadon választott népképviselet megalakulásától számít -, lehetősége legyen ugyanolyan időtartamban üldözni a kommunista diktatúrában elkövetett súlyos bűncselekményeket, mint amilyenben az elkövetéskor hatályos jog szerinti elévülési szabályok alapján akkor üldözhette volna, ha az elkövetés időpontja nem a bűncselekménnyel szemben „elnéző” kommunista diktatúra időszakra esik. A törvény figyelemmel van az 1990. május 2-a és az Alaptörvény hatálybalépése között eltelt időre is. Ennek megfelelően úgy rendelkezik, hogy azokban az esetekben, amikor az elkövetés időpontjára és az elkövetéskor hatályos elévülési szabályokra tekintettel már a demokratikus jogállamnak is lett volna lehetősége a bűncselekmény üldözésére - de ezzel még nem élt -, akkor a demokratikus jogállam csak annyi további időt kap az érintett bűncselekménynek az Alaptörvény hatálybalépését követő üldözésére, amennyitől a kommunista diktatúra időszaka fosztotta meg.

A törvény által az érintett bűncselekményeknek a demokratikus jogállam általi üldözésére biztosított, az Alaptörvény hatálybalépésétől számított elévülésre a törvényben meghatározottakon kívül egyebekben törvényi szabályok irányadók, így a törvényi szintű szabályok szerint alkalmazhatók az elévülés félbeszakításának jogkövetkezményei is.

A 3. cikkhez

A törvény a kommunista diktatúrával kapcsolatos emlékezet állami megőrzése érdekében Nemzeti Emlékezet Bizottságának működéséről rendelkezik. A törvény szerint a Nemzeti Emlékezet Bizottságának feladata, hogy feltárja a kommunista diktatúra hatalmi működését, valamint a kommunista hatalmat birtokló személyek és szervezetek szerepét. A Nemzeti Emlékezet Bizottsága a tevékenységének eredményeit átfogó jelentésben, valamint további dokumentumokban közzéteszi.

A törvény megfogalmazása az érintett feladatokat nem teszi kizárólagosan a Nemzeti Emlékezet Bizottsága feladatává, nem zárja ki, hogy azok ellátásában egyéb szervek, szervezetek is közreműködhessenek.

A 4. cikkhez

A törvény kifejezetten rögzíti, hogy a kommunista diktatúra működésének valósághű feltárása és a társadalom igazságérzetének biztosítása közérdek. A törvény szerint a kommunista diktatúra hatalombirtokosai közszereplőnek minősülnek, amiből a közszereplő minőségük nemcsak történeti értelemben következik, hanem az úgy is értendő, hogy a kommunista diktatúra ma még élő egykori hatalombirtokosai egykori szerepükre tekintettel jelenleg is közszereplőnek tekintendők, abban az esetben is, ha ma már aktív közhatalmi, közéleti tevékenységet nem folytatnak. A kommunista hatalom egykori birtokosai a személyiségi jogaik védelmére a közszereplői státuszukból fakadóan korlátozottabb mértékben tarthatnak igényt. A múlt valósághű feltárása, a társadalom igazságérzetének és az áldozatok legalább erkölcsi elégtételének biztosítása szempontjából kiemelten fontos közérdek a kommunista hatalombirtokosok egykori valós szerepének és tetteinek nyilvánosság előtti megnevezése.

Erre figyelemmel a törvény külön is nevesíti, hogy közszereplőként tűrni kötelesek - a szándékosan tett valótlan állítások kivételével - az egykori szerepükkel kapcsolatban a személyükre tett nyilvános állításokat, akkor is, ha azok egyébként a becsület csorbítására alkalmasnak lennének tekintendők. Kiemeli továbbá a törvény, hogy az egykori hatalombirtokosok személyes adatai - ha azok a diktatúra működésével összefüggő szerepükkel és cselekményeikkel kapcsolatosak - közérdekből nyilvánosak.

Az 5. cikkhez

A törvény a Magyarország jogrendszerének új alapját képező Alaptörvény hatálybalépésére tekintettel, a jogbizonytalanság elkerülése érdekében egyértelművé teszi, hogy az Alaptörvény hatálybalépése nem érinti a hatálybalépése előtt alkotott jogszabályok, kibocsátott közjogi szervezetszabályozó eszközök és állami irányítás egyéb jogi eszközei, meghozott egyedi döntések, valamint vállalt nemzetközi jogi kötelezettségek hatályát.

A 6. cikkhez

A törvény általános jogutódlási szabályként rendelkezik arról, hogy a feladat- és hatáskört a 2011. december 31-ig a Magyar Köztársaság Alkotmányáról szóló 1949. évi XX. törvény szerint gyakorló szerv jogutódja 2012. január 1-től a feladat- és hatáskört az Alaptörvény alapján gyakorló szerv.

A 7. cikkhez

Alaptörvényi szinten 2012. január 1-től rögzítetten hazánk neve Magyarország, a törvény ugyanakkor a felelős gazdálkodás szempontjaira tekintettel lehetővé teszi, hogy a Magyarországra való utalásként a Magyar Köztársaságra utaló elnevezést a 2011. december 31-én hatályos jogszabályi rendelkezések szerint az Alaptörvény hatálybalépését követően is mindaddig használni lehessen, amíg az Alaptörvény szerinti megnevezés használatára való áttérés teljesen meg nem valósítható.

A 8. cikkhez

A törvény főszabályként úgy rendelkezik, hogy az Alaptörvény hatálybalépése nem érinti az Országgyűlés, a Kormány és a helyi önkormányzati képviselő-testületek, valamint az Alaptörvény hatálybalépését megelőzően kinevezett vagy megválasztott személyek megbízatását. Ehhez a főszabályhoz képest ugyanakkor a törvény több kivételt is meghatároz, amely esetekben az Alaptörvény rendelkezései alkalmazandók a hatálybalépésekor hivatalban lévő szervek, illetve személyek megbízatásának tartalmára, feltételeire, megszűnési eseteire.

A 9. cikkhez

A törvényben felsorolt, az Alaptörvény hatálybalépésekor hivatalban lévő szervek és személyek összeférhetetlenségének és megbízatásuk megszűnésének eseteire a törvény az Alaptörvény rendelkezéseit rendeli alkalmazni.

A 10. cikkhez

Az országgyűlési képviselő megbízatásának megszűnési okai között az Alaptörvény újításként rendelkezik arról, hogy a képviselő megbízatása egyebek mellett akkor is megszűnik, ha egy éven keresztül nem vesz részt az Országgyűlés munkájában. A törvény értelmében a hivatalban lévő országgyűlési képviselő megbízatására ezt az új szabályt azzal a korlátozással kell alkalmazni, hogy az egy éves határidő kezdetét az Alaptörvény hatálybalépésétől kell számítani.

A 11. cikkhez

A törvény a Legfelsőbb Bíróság, valamint az Országos Igazságszolgáltatási Tanács és elnöke jogutódlásáról egységben rendelkezik, azzal, hogy a különböző típusú tevékenységek vonatkozásában különböző a jogutód szerv, illetve személy. A bírósági szervezetrendszert érintő változásokra tekintettel a törvény úgy rendelkezik, hogy a Legfelsőbb Bíróság hivatalban lévő elnökének, illetve az Országos Igazságszolgáltatási Tanács hivatalban lévő elnökének és tagjainak a megbízatása az Alaptörvény hatálybalépésével megszűnik.

Továbbra is cél, hogy a bíróságok ésszerű határidőn belül hozzanak ítéleteket és ez alapjogként érvényesüljön. Amíg a kiegyensúlyozott ügyterhelés nem valósul meg a bírósági hivatal elnöke eltérhet azonos hatáskörű, de más illetékességi körű bíróságot kijelölve. Fenti okok miatt a Legfőbb Ügyész arra adhat utasítást, hogy azonos hatáskörű, de más illetékességű bíróság előtt emeljenek vádat.

A 12-13. cikkhez

Az Alaptörvény szerint a Kúria elnöke, illetve a legfőbb ügyész kivételével a bíró, illetve az ügyész szolgálati jogviszonya az általános öregségi nyugdíjkorhatár betöltéséig állhat fenn, ami azt jelenti, hogy az Alaptörvény 2012. január 1-jei hatálybalépésekor az általános öregségi nyugdíjkorhatárt betöltött bíró, illetve ügyész szolgálati jogviszonyának meg kellene szűnnie. A törvény azonban az igazságszolgáltatás megfelelő működésének biztosítása érdekében, az új bírók, illetve ügyészek kinevezéséhez szükséges eljárások lefolytatásának időigényére figyelemmel egy hosszabb átmenetre ad lehetőséget. Ennek megfelelően, ha a bíró, illetve ügyész az általános öregségi nyugdíjkorhatárt 2012. január 1-jét megelőzően töltötte be, a szolgálati jogviszonya csak 2012. június 30-án szűnik meg. Ha pedig az általános öregségi nyugdíjkorhatár betöltésére a 2012. január 1. és 2012. december 31. napja közötti időszakban kerül sor, a szolgálati jogviszony csak 2012. december 31-én szűnik meg.

Kétéves átmeneti idővel köti az igazságszolgáltatási tevékenységet folytató egyes, közhatalmi döntéssel kinevezett személyek szolgálati jogviszonyának megszűnését az általános öregségi nyugdíjkorhatárhoz.

A 14. cikkhez

A törvény értelmében az Alaptörvényben foglalt, a bírói kinevezéshez kötődő, a harmincéves életkor betöltésére vonatkozó feltétel nem irányadó azokra a 2012. január 1-jét megelőzően bíróvá kinevezett személyekre, illetve azokra a 2012. január 1-jét megelőzően kiírt pályázat alapján bíróvá kinevezett személyekre, akik az Alaptörvény hatálybalépésekor még nem töltik be a harmincadik életévüket.

A 15. cikkhez

Az ombudsmani intézményrendszer átalakulásával kapcsolatban a törvény külön is rendelkezik arról, hogy az állampolgári jogok országgyűlési biztosának, a nemzeti és etnikai jogok országgyűlési biztosának és a jövő nemzedékek országgyűlési biztosának jogutódja az alapvető jogok biztosa. A törvény szerint az állampolgári jogok országgyűlési biztosa tisztségének elnevezése az Alaptörvény hatálybalépésétől alapvető jogok biztosa; a hivatalban lévő nemzeti és etnikai kisebbségi jogok országgyűlési biztosa az Alaptörvény hatálybalépésétől az alapvető jogok biztosának a Magyarországon élő nemzetiségek jogainak védelmét ellátó helyettese; a hivatalban lévő jövő nemzedékek országgyűlési biztosa az Alaptörvény hatálybalépésétől az alapvető jogok biztosának a jövő nemzedékek érdekeinek védelmét ellátó helyettese.

A 16. cikkhez

Mivel az Alaptörvény az adatvédelmi biztos intézményéről nem rendelkezik és annak feladatait más intézményhez telepíti, a törvény rögzíti, hogy a hivatalban lévő adatvédelmi biztos megbízatása az Alaptörvény hatálybalépésével megszűnik.

A 17. cikkhez

A törvény értelmében a megyei közgyűlés elnöke az Alaptörvény alkalmazásában, annak hatálybalépésétől a megyei képviselő-testület elnöke.

A 18. cikkhez

A törvény szerint az Alaptörvény hatálybalépése előtt működő Költségvetési Tanács hivatalban lévő, a köztársasági elnök által kinevezett tagja az Alaptörvény hatálybalépésétől az Alaptörvény szerinti Költségvetési Tanács elnöke.

A 19. cikkhez

A törvény értelmében Az Alaptörvény rendelkezéseit a folyamatban levő ügyekben is alkalmazni kell. Az elfogadott törvény köztársasági elnök általi aláírásának határidejére, az Országgyűlésnek történő visszaküldésére, illetve az előzetes alkotmánybírósági vizsgálatának kezdeményezésére vonatkozó alaptörvényi szabályokat az Országgyűlés 2012. január 1-jét követően kezdődő első ülésétől, illetve az azon elfogadott törvényekre kell alkalmazni.

Az Alaptörvény folyamatban lévő ügyekre történő alkalmazása az alkotmánybírósági eljárásra is vonatkozik, így az Alaptörvény alapján indítványozási joggal már nem rendelkező indítványozó által az Alkotmánybírósághoz az Alaptörvény hatálybalépése előtt benyújtott indítvány alapján indult eljárás - ha az eljárás az Alaptörvény hatálybalépésétől rendes bírósági hatáskörébe tartozik, az indítvány áttétele mellett - megszűnik. Mindez azonban nem akadálya annak, hogy az indítványozó az indítványt - sarkalatos törvényben meghatározott feltételek szerint - az Alaptörvénynek megfelelő indítványozási jogcímen ismételten benyújthassa.

A törvény értelmében a nemzeti vagyon átruházására vagy hasznosítására vonatkozó, illetve a központi költségvetésből történő kifizetés alapjául szolgáló, 2012. január 1-jén fennálló szerződésekre, az ekkor fennálló támogatási jogosultságokra, valamint az ekkor folyamatban lévő, szerződéskötésre vagy támogatás nyújtására irányuló eljárásokra az Alaptörvényben meghatározott korlátozásokat csak törvény erre irányuló rendelkezése esetén, a törvényben meghatározottak szerint kell alkalmazni.

A törvény a Magyar Köztársaság Alkotmányáról szóló 1949. évi XX. törvényben az általános öregségi nyugdíjkorhatár betöltését megelőzően folyósított nyugellátás csökkenthetőségére, szociális ellátássá alakíthatóságára, illetve megszüntethetőségére vonatkozóan meghatározott szabályok 2012. december 31-éig történő továbbalkalmazását rendeli el. Ezeket a szabályokat a hivatkozott időpontig a 2011. december 31-én hatályos szabályok szerint nyugellátásnak minősülő ellátásokra azok feltételeinek, jellegének és összegének megváltoztatása, más ellátássá alakításuk vagy megszüntetésük tekintetében alkalmazni kell.

A 20. cikkhez

A törvény a Magyar Köztársaság Alkotmányáról szóló 1949. évi XX. törvénynek a népszavazásra és népi kezdeményezésre, valamint a köztársasági elnök összeférhetetlenségével és lemondásával kapcsolatos eljárásra vonatkozó rendelkezését a 2012. január 1-jén folyamatban lévő ügyekre alkalmazni rendeli.

A 21. cikkhez

Az egyházként, illetve nemzetiségként való elismerés feltételeinek rögzítésére irányul.

A 22. cikkhez

A törvény az Alaptörvény alkotmányjogi panasszal összefüggő rendelkezéseihez kapcsolódva meghatározza az Alkotmánybírósághoz benyújtható alkotmányjogi panasz alaptörvényi jelentéstartalmát, kijelölve ezzel, hogy 2012. január 1-jétől mely alkotmányjogi panasszal kapcsolatos eljárások tartoznak szükségképpen az Alkotmánybíróság hatáskörébe. A rendelkezés nem érinti ugyanakkor az Alaptörvény azon rendelkezését, amely szerint az Alkotmánybíróság sarkalatos törvényben meghatározottak szerint az Alaptörvényből nem kényszerítően következő egyéb feladat- és hatásköröket is gyakorolhat.

A 23. cikkhez

A törvény egyértelművé teszi, hogy a helyi önkormányzati képviselőknek és polgármestereknek az Alaptörvény hatálybalépését követő első általános választására 2014 októberében kerül sor.

Rendelkezik továbbá a törvény arról, hogy ezt követően - az Alaptörvény szerint már öt évre választott - helyi önkormányzati képviselők és polgármesterek általános választását a szintén ötévente tartandó európai parlamenti képviselők választásával egy napon tartják. A törvény értelmében a helyi önkormányzati képviselők és polgármesterek általános választása és az európai parlamenti képviselők választása első alkalommal 2019-ben esne egy napra. A törvény mindezzel összefüggésben utal arra, hogy a helyi önkormányzati képviselők és polgármesterek két egymást követő általános választása közti időköz az Alaptörvény 35. cikk (2) bekezdésében mereven meghatározott ötéves időtartamtól az európai parlamenti képviselők választásának időpontjából fakadó mértékben eltérhet.

A törvény szerint a Magyarországon élő nemzetiségeknek az Országgyűlés munkájában való, az Alaptörvény 2. cikk (2) bekezdéséből következő részvételét először az országgyűlési képviselőknek az Alaptörvény hatálybalépését követő első általános választását követően megalakuló Országgyűlés munkájában kell biztosítani.

A 24. cikkhez

A törvény rögzíti, hogy az Alaptörvény hatálybalépése nem érinti az Országgyűlésnek vagy a Kormánynak - a Magyar Köztársaság Alkotmányáról szóló 1949. évi XX. törvény szerint - 2011. december 31-ig meghozott, katonai műveletekben való részvételről meghozott döntéseit.

A 25. cikkhez

A törvény rendelkezik arról, hogy a 2011. december 31-ig kihirdetett, a különleges jogrendet megalapozó helyzetekre az Alaptörvény rendelkezéseit kell alkalmazni.

A 26. cikkhez

Az Alaptörvény XXIII. cikk (6) bekezdéséhez kapcsolódó átmeneti rendelkezésként a törvény rendelkezik arról, hogy aki az Alaptörvény hatálybalépésekor jogerős ítélet alapján a közügyek gyakorlásától eltiltás hatálya alatt áll, annak hatálya alatt választójoggal nem rendelkezik, illetve, hogy aki az Alaptörvény hatálybalépésekor jogerős ítélet alapján a cselekvőképességét korlátozó vagy kizáró gondnokság alatt áll, nem rendelkezik választójoggal a gondnokság megszüntetéséig, vagy amíg választójogának fennálltát a bíróság meg nem állapítja.

A 27. cikkhez

Az Alaptörvény 37. cikk (4) bekezdéséhez kapcsolódó átmeneti rendelkezés szól arról, hogy azon törvények esetében, amelyeket abban az időszakban hirdettek ki, amíg az államadósság a teljes hazai össztermék felét meghaladta, akkor is alkalmazni kell az Alkotmánybíróság hatáskörét érintő alaptörvényi szabályokat, ha az államadósság a teljes hazai össztermék felét már nem haladja meg.

A 28. cikkhez

A törvény szerint a Magyar Köztársaság Alkotmányáról szóló 1949. évi XX. törvényben a helyi önkormányzati tulajdonnak az állam vagy más helyi önkormányzat részére való átadására meghatározott rendelkezést az átadással kapcsolatos eljárásokra tekintettel 2013. december 31-ig alkalmazni kell. Ezenkívül az önkormányzati rendszert érintő átalakítás folyamatban létére tekintettel a törvény rögzíti azt is, hogy a 2011. december 31-én hatályos alkotmányi rendelkezések szerint a jegyzőnek, és kivételesen a képviselő-testület hivatala ügyintézőjének törvény vagy kormányrendelet államigazgatási feladatot, illetve hatósági hatáskört is megállapíthat 2012. december 31-ig.

Az Országgyűlés rendszeres ülésezésének szabályait meghatározó sarkalatos törvény hatálybalépéséig a vonatkozó alkotmányi szabályokat továbbra is alkalmazni rendeli, továbbá ehhez kapcsolódóan határidőt szab az Országgyűlésnek az Országgyűlésről szóló sarkalatos törvény megalkotására.

A rendelkezés- a helyi önkormányzatokról szóló törvénnyel összhangban - alaptörvényi szinten teszi lehetővé, hogy törvény vagy törvényi felhatalmazás alapján kormányrendelet államigazgatási feladat- és hatáskört állapíthasson meg a jegyzőnek, valamint hogy a fővárosi és megyei kormányhivatal a bíróság döntése alapján ne csak az önkormányzati rendeletet, hanem az önkormányzati határozatot is pótolhassa.

A törvény azt is rögzíti, hogy a hivatalban levő országgyűlési képviselők tekintetében a korábbi alkotmányi szintű összeférhetetlenségi szabályokat az Alaptörvény hatálybalépését követő általános választásokat követően megalakuló Országgyűlés alakuló üléséig alkalmazni kelljen.

A 29. cikkhez

A törvény rendelkezik arról, hogy ha az Alkotmánybíróság vagy az Európai Unió Bírósága döntéséből olyan állami fizetési kötelezettség fakad, amelynek teljesítésére a központi költségvetésről szóló törvényben e célra meghatározott összeg nem elegendő - és a hiányzó összeg a kiegyensúlyozott költségvetési gazdálkodás követelményének sérelme nélkül a központi költségvetési törvényben más célra meghatározott összeg terhére sem pótolható -, a közös szükségletek fedezéséhez való hozzájárulást kell megállapítani. E hozzájárulásnak tartalmában és elnevezésében is kizárólag és kifejezetten az érintett jogalkalmazói döntésből fakadó fizetési kötelezettség teljesítéséhez kell kapcsolódnia. A törvényből nem következik, hogy a hozzájárulás megállapításának és beszedésének a fizetési kötelezettség teljesítése előtt kell megtörténnie. A rendelkezés addig alkalmazandó, amíg az államadósság a teljes hazai össztermék felét meghaladja.

A törvény emellett tartalmazza az 1990. május 2-át megelőzően az életüktől vagy szabadságuktól politikai okból jogtalanul megfosztottak és az állam által a tulajdonukban igazságtalanul okozott károk folytán károsodottak pénzbeli vagy más vagyoni juttatást biztosító kárpótlásának lezárásához kapcsolódó átmeneti rendelkezéseket. Az érintett károsultak számára az Alaptörvény hatálybalépését követően új kárpótlási jogcím jogszabályban nem állapítható meg. Az Alaptörvény hatálybalépése a korábban jogszabályban megállapított kárpótlási jogcímeket nem érinti, azok alapján egyedi jogalkalmazói döntés pénzbeli vagy más vagyoni juttatást biztosító kárpótlási jogosultságot állapíthat meg. A törvény szerint azonban ilyen egyedi, az államra nézve fizetési kötelezettséget keletkeztető jogalkalmazói döntés meghozatala esetén, a fizetési kötelezettség teljesítése céljából tartalmában és elnevezésében is kizárólag és kifejezetten e kárpótlás teljesítéséhez kapcsolódó, közös szükségletek fedezéséhez való hozzájárulást kell megállapítani. A törvényből ebben az esetben sem következik, hogy a hozzájárulás megállapításának és beszedésének a fizetési kötelezettség teljesítése előtt kell megtörténnie, nem vonatkozik továbbá a rendelkezés az új jogosultságot meg nem állapító, csupán fennálló jogosultság mértékével vagy kifizetésével kapcsolatos jogvitákra.

A 30. cikkhez

A pénzügyi piacok integrálódásával, a banki és az egyéb pénzügyi tevékenység közötti határok elmosódásával új kihívások jelentek meg a pénzügyi szektorban, amelyekre egy lehetséges megoldást jelenthet a pénzügyi intézmények felügyeleti tevékenységének és a jegybanki tevékenységnek az egyesítése.

A makroprudenciális felügyelet az országok többségénél a jegybanki feladatok közé tartozik.

A mikroprudenciális tevékenység intézményi kereteit illetően már többféle modell létezik.

Több olyan nemzetközi példa is van, ahol a két funkció egy kézben történő egyesítésének előnyeire való tekintettel a jegybank látja el mindkét feladatot.

Az egységes modell melletti érvek között szerepel, hogy a jegybanki tevékenység során felhalmozódott információk, a jegybank pénzügyi közvetítő rendszerben betöltött szerepe, tekintélye és függetlensége mind a pénzügyi rendszer felügyelete ellátását segítő, hatékonyságát növelő tényezők.

A világ pénzügyi piacain jelenleg zajló folyamatok során kulcsfontosságú lehet a megfelelő információk időben történő átadása, a közös helyzetértékelés, valamint a gyors döntéshozatal.

Az egy szervezeten belüli makro és mikro-prudenciális felügyelet megvalósítása megfelelő válasz lehet ezekre az új kihívásokra.

A Záró rendelkezésekhez

A 31. cikkhez

A törvény záró rendelkezései szerint Magyarország Alaptörvényének átmeneti rendelkezései 2012. január 1-jén, az Alaptörvény hatálybalépésével egyidejűleg lép hatályba. A törvény kifejezetten rögzíti, hogy Magyarország Alaptörvényének átmeneti rendelkezéseit az Országgyűlés - az Alaptörvény záró rendelkezéseinek 3. pontjából is következően - alkotmányozó hatalomként fogadja el, és az átmeneti rendelkezések az Alaptörvény részét képezik.

A törvény értelmében a Magyar Köztársaság Alkotmányáról szóló 1949. évi XX. törvény és annak módosításai 2012. január 1-jén hatályukat vesztik.

A 32. cikkhez

Április 25-e az Alaptörvény napja.