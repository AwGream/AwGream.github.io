2007. évi XXXV. törvény indokolása

a Magyar Köztársaság és a Szlovén Köztársaság között az egymás nevében a vízumok és tartózkodási engedélyek kiadásában diplomáciai és konzuli képviseleteik útján történő kölcsönös eljárásról szóló Megállapodás kihirdetéséről

Indokolás

A vízumkiadás átadása-átvételének a schengeni tagállamok által alkalmazott gyakorlata sok állomáshely tekintetében megoldást jelent a költséghatékonyabb és nagyobb területi lefedettséget biztosító vízumkiadás megteremtéséhez. Magyarország is élni kíván ezzel a lehetőséggel, tekintettel arra, hogy a világ számos országában nem rendelkezik vízumkiadásra feljogosított külképviselettel, más helyeken a magyar külképviseletek vízumforgalma elenyészően csekély, illetve azzá válik teljes jogú schengeni tagságunkat követően, ismét más helyeken viszont olyan kapacitásokkal rendelkezünk, amelyeket fel tudunk ajánlani más tagállamoknak. A vízumkiadás terén történő együttműködésben természetes partnereinknek elsősorban a Regionális Partnerség országait tekintjük. Ebben a körben meg is indultak a tárgyalások a konkrét állomáshelyek kijelöléséről. A harmadik országbeli állampolgárok beutazásáról és tartózkodásáról szóló 2007. évi II. tv. 12. §-ának értelmében a vízumkiadás átadására, illetve átvételére nemzetközi szerződés alapján kerülhet sor. Tekintettel arra, hogy a vízumkiadás átadása-átvételének gyakorlatát már teljes jogú schengeni tagságunk kezdetétől szeretnénk folytatni, célszerű az ehhez szükséges nemzetközi szerződések mihamarabbi megkötése. Az együttműködésnek egy korlátozottabb formáját ugyanakkor már teljes jogú schengeni tagságunk előtt is gyakorolhatjuk: más tagállamok megbízása alapján átvehetjük a hozzájuk irányuló vízumkérelmeket.

A vízumkiadás területén történő együttműködésről szóló Megállapodás a Szlovén Köztársasággal az együttműködés rugalmas jogi kereteit kívánja megteremteni. E keretmegállapodás alapján a konkrét állomáshelyek kijelölése, illetve a konkrét együttműködési formák kialakítása tekintetében már minisztériumi szintű megállapodások is elegendőek.

A Megállapodás legfontosabb rendelkezése szerint a szerződő felek eljárhatnak egymás nevében a vízumok kiadására irányuló eljárásban: a vízumok kiadására vonatkozó információ nyújtása, időpont egyeztetése, kérelmek és támogató dokumentumok átvétele és továbbítása, adatok felvétele - ideértve a biometrikus adatokat is -, valamint az eljárási díjak bevételezése tekintetében.

A Megállapodás rögzíti, hogy a képviselt Fél érdekeinek figyelembevétele mellett az Európai Unió vonatkozó szabályait, különösen az Európai Parlament és a Tanács 1995. október 24-én kelt, a személyes adatok feldolgozása vonatkozásában az egyének védelméről és az ilyen adatok szabad áramlásáról szóló 95/46/EK irányelvet az együttműködés során be kell tartani. A képviseletet ellátó félnek ugyanolyan gondosságot kell tanúsítani az eljárásban, mintha saját nevében folytatná le azt. A Megállapodás értelmében azonban a képviseletet ellátó felet nem terheli felelősség a képviseleti tevékenység ellátása során kiadott vízumokkal kapcsolatban.

A Megállapodás alapján a felek Külügyminisztériumai végrehajtási megállapodások keretében jelölik ki azokat a diplomáciai és konzuli képviseleteket, amelyekre a Megállapodás vonatkozik, valamint határozzák meg az együttműködés szükséges technikai és pénzügyi részletszabályait, illetve az adatvédelemre vonatkozó szabályokat.

A Megállapodás előzménye a Bizottság által a Bel- és Igazságügyi Tanács 2006. július 24-i ülésén tett javaslat, mely egy kisinyovi közös vízumkérelem átvevő központ felállításának igényét fogalmazta meg. A Magyar Köztársaság ezt követően felvállalta, hogy Kisinyovban, a magyar nagykövetség által bérelt ingatlanban, a nagykövetség szervezeti keretein belül egy közös vízumkérelem átvevő központot hoz létre. A központ fő feladata az együttműködésben érdekelt EU/Schengen-tagállamokba irányuló vízumkérelmek átvétele és továbbítása az elbírálásra joghatósággal rendelkező tagállam kijelölt külképviseletének. A Bizottság és a Moldovai Köztársaság üdvözölte a magyar szándékot és támogatásáról biztosított bennünket. A központ teljes jogú schengeni tagságunkat megelőzően közös kérelem átvevő központként, majd teljes jogú schengeni tagságunkat követően a Schengen-tagállamok közötti hagyományos reprezentáció elvén működik.

A Külügyminisztérium 2006 augusztusában megkezdte a kisinyovi központ létrehozását célzó előkészítő megbeszéléseket Szlovéniával. A jogalap megteremtésével kapcsolatban mindkét partner egyetértett abban, hogy szükség van egyrészt a kisinyovi együttműködés általános kérdéseit szabályozó keretmegállapodásra, másrészt pedig a részleteket szabályozó minisztériumok közötti megállapodásokra. A szlovén alkotmányos berendezkedésre, továbbá arra tekintettel, hogy a szlovén fél szeretne már a közeljövőben más állomáshelyeken is együttműködni a vízumkiadás terén (pl. Almati, Taipei, Ljubljana), igényként merült fel, hogy a megállapodás egy, a vízumkiadási együttműködéssel kapcsolatos keretmegállapodás legyen, a konkrét kisinyovi együttműködésen túlmenően. A keretmegállapodás felhatalmazása alapján minisztériumközi megállapodásokban lehet rendezni nemcsak a kisinyovi központ működésének anyagi, szakmai stb. részletkérdéseit, hanem a keretmegállapodások alapul szolgálhatnak további állomáshelyeken történő együttműködésről szóló végrehajtási megállapodások gyors megkötéséhez is. A központ megnyitásának tervezett időpontja 2007. április 25-e. Az osztrák féllel kötött megállapodás alapján a kérelemátvevő központban április 25-étől megindul a vízumkérelmek átvétele.

A szlovén féllel a megállapodás aláírására 2007. április 4-én sor került.

A képviseleti megállapodások gazdasági hatása kettős: egyrészt a magyar fél bevételhez juthat az által, hogy más tagállamok nevében állít ki vízumokat, ugyanakkor a többletfeladat többletköltséggel is jár. Azokon az állomáshelyeken, ahol a magyar vízum kiadása más tagállamnak kerül átengedésre, ott a magyar fél elesik a vízumdíjbevételtől, ugyanakkor beruházási és működtetési források szabadulnak fel. Mindezek a hatások összességében kiegyenlítik egymást.

A keretmegállapodásokon alapuló kisinyovi kérelemátvevő központ felállítása révén Magyarország úttörő szerepet vállal a vízumkiadás terén egy teljesen új együttműködési forma tesztelésében, s ezáltal aktívan hozzá tud járulni a közös vízumpolitika fejlesztéséhez. A közös vízumkérelem átvevő központ révén Magyarország megjelenési lehetőséget biztosít Moldovában olyan EU/Schengen-tagállamoknak, amelyek még nem rendelkeznek ott képviselettel, illetve amelyek részére - teljes jogú Schengen-tagságunkat követően - a magyar fél elláthatja a vízumkiadást. Ily módon a képviseleti rendszerben történő vízumkiadás rendszerének megteremtésekor Magyarország egy újabb állomáshelyet tud felajánlani partnereinek a más állomáshelyeken történő magyar vízumkiadás átvállalása fejében. A központ felállítása révén Magyarország jelentősen hozzájárulhat a Moldova-EU kapcsolatok intenzívebbé tételéhez, s megerősítheti Magyarország, mint az EU-ba vezető híd szerepét.