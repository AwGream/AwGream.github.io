1993. évi XXV. törvény indokolása

a Központi Ifjúsági Alapról

-----STARTING---POINT---ALTALANOS--- 

Az állam ifjúságpolitikai célkitűzéseinek megvalósítását sokrétű eszközrendszer biztosítja. A pénzügyi jellegű eszközök túlnyomó része a tárgy szerint felelős tárcák költségvetésében, vagy az ezen tárcák által működtetett számos elkülönített állami pénzalapban jelenik meg. (pl. gyermek- és ifjúságvédelem: Népjóléti Minisztérium, ifjúsági munkanélküliség: Foglalkoztatási Alap, stb.)

A minisztériumok, országos hatáskörű szervek feladatkörébe nem illeszthető, több tárcát érintő, legfőbb sajátosságaként az érintett korosztály saját kezdeményezéseit, valamint a támogatására irányuló társadalmi kezdeményezéseket segítő állami pénzalap funkciója ebben a helyzetben kiegészítő jellegű. Feladata nem az, hogy megoldja a korosztály gazdasági-szociális, társadalmi, vagy más jellegű problémáit, mert erre egyértelműen alkalmasabbak azok a pénzügyi mechanizmusok, amelyek a „szakmapolitikai” sajátosságokat is figyelembevéve, kialakult rendszerben működnek.

Az utóbbi években a gyermek- és fiatalkorúak önszerveződése örvendetes módon felgyorsult, amire a rendszerváltozás után megváltozott társadalmi környezetben nyílt lehetőség. Az egyesülési jogról szóló törvény, valamint a Ptk. alapítványokra vonatkozó szabályai alapján ma - becslés szerint - többszáz ifjúsági, illetőleg az ifjúság érdekeit szolgálni kívánó „felnőtt” szervezet működik. Öntevékeny munkájuk a vicil társadalom fontos eleme. Pénzügyi helyzetük ugyanakkor gyakorta akadályozza kibontakozásukat, preferenciát érdemlő céljaik megvalósítását. Hozzátartozik mindehhez, hogy a forráshiányos szociális, kulturális, stb. ágazatokban a fiatalság igényeinek kielégítésében óhatatlanul növekszik a nem állami, nonprofit szerveződések szerepe. Hangsúlyozottan kiegészítő jelleggel - saját forrást lényegében mindig igényelve - szükség van tehát arra, hogy az állam megfelelő pénzügyi kostrukciót működtessen a civil szféra e területének támogatására.

Az államháztartásról szóló 1992. évi XXXVIII. tv. (a továbbiakban: Áht.) alapján elkülönített állami pénzalap törvénnyel létesíthető. A fentiekben megfogalmazott célokat szolgáló alapot ma a 73/1988. (IX. 18.) MT rendelet szabályozza. Az állami költségvetés benyújtott tervezete szerint a Központi Ifjúsági Alap 1993. évi támogatása: 100 millió Ft.

A javaslat azon kívül, hogy törvényi szintre emeli az Alapra vonatkozó szabályokat, egyúttal korszerűsíteni is kívánja azokat.

-----STARTING---POINT---RESZLETES---

Az 1. §-hoz

A javaslat az Áht-vel összhangban meghatározza az Alap rendeltetését.

A 2. §-hoz

Az Alap bevételi forrásai között a javaslat a költségvetési támogatást - mint mértékében a többi bevételt messze meghaladó forrást elsőként említi. A mintegy 10 milliós nagyságrendű adományokon kívüli egyéb várható bevételek technikai jellegűek. Forrásautomatizmust - az eddigiekhez hasonlóan - a jövőben sem indokolt az Alaphoz rendelni. Mindezzel együtt megfelel az Alap szabályozása az Áht. azon feltételének, hogy kizárólag költségvetési forrásból nem működtethető elkülönített állami pénzalap.

A 3. §-hoz

A javaslat - a jelenlegi kormányzati ifjuságpolitikai hatásköri rendnek megfelelően - kijelöli az Alappal rendelkező minisztert és a kezelőt, akik az Áht. szerinti feladatokat látják el. Az egyedi támogatási döntések meghozatalát tárcaközi bizottság hatáskörébe utalja, amelynek munkájában az ifjuság ügyeiben közvetlenül érdekelt minisztériumok és országos hatáskörű szervek vesznek részt.

A 4. §-hoz

Az alap felhasználását a javaslat tágan határozza meg, összhangban az eddigi támogatási igények sokszínűségével. A javaslat szövegezése utal arra, hogy nem az egyes ifjusági problémák közvetlen enyhítése, hanem az arra irányuló társadalmi kezdeményezések támogatása az Alap célja. A h) alpont a Szacsvay Imre-Díj pénzügyi fedezetét biztosítja.

Az 5. §-hoz

A javaslat fenntartja a jelenlegi pályázati rendszer főbb elemeit, kiegészítve a kizáró feltételekkel, egyben felhatalmazást ad a miniszternek, hogy a pályázati feltételeket jogszabályban rendezze. Ez jelentős, garanciális jellegű lépés.

A 6-7. §-hoz

Gyakorlati tapasztalatok alapján - főleg a támogatási igények sürgősségére és viszonylag kis összegeire tekintettel - szükséges lehetőséget teremteni arra, hogy a tárcaközi bizottság elnöke, illetve a miniszter pályázaton kívül is rendelkezhessen az Alap pénzeszközeinek terhére támogatás iránt. A javaslat a 10%-ot felső határként kezeli, előírja a kezelő szerv szakmai álláspontjának figyelembevételét, az így nyújtható esetenkénti összegeket maximálja és elrendeli az e rendben folyósított összegek elkülönített nyilvánosságra hozatalát.

-----STARTING---POINT---VEGE---

A 8. §-hoz

A pályázók a hatályos rendelet ismeretében fordultak az Alap kezelő szervéhez, ezért indokolt, hogy pályázataik abban a rendszerben kerüljenek elbírálásra.