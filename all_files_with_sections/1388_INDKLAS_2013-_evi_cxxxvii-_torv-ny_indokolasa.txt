2013. évi CXXXVII. törvény indokolása

a nemzeti köznevelésről szóló 2011. évi CXC. törvény módosításáról

-----STARTING---POINT---ALTALANOS--- 

Magyarországon a köznevelésben foglalkoztatott pedagógusok a jövedelemviszonyaik, a pedagógus pályán történő előrelépésük és életkörülményeik tekintetében az elvégzett pedagógiai feladatokhoz viszonyítva rosszabb helyzetben vannak, mint az Európai Unió tagállamaiban vagy az OECD államokban. A pedagógus munkával járó pszichés terhek és a pályán töltött évek következtében egyre fokozódó kiégésnek, pályaelhagyásnak, illetve a tehetséges fiatal felvételizők más életpálya iránti érdeklődésének egyik és legfontosabb oka a nemzetközi és hazai pedagóguskutatások alapján a karrierlehetőség, a kiszámítható és megfelelően finanszírozott pedagógus életpálya hiánya. A rendszerváltozás után több kormány ígért, ígért és adott némi béremelést, vetítette elő a pedagógusok munkájának anyagi elismerését, de igazi áttörést egyik sem eredményezett sem a bérek, sem a munkakörülmények, és különösen nem az életpálya rendszere vonatkozásában. A nemzeti köznevelésről szóló 2011. évi CXC. törvény (a továbbiakban: Nkt.) 2011. évi előkészítése, társadalmi vitája, majd az Országgyűlés által 2011 decemberében elfogadott Nkt. 2013. szeptember 1-jei hatálybalépéssel meghatározta a pedagógus életpálya-modellre vonatkozó rendelkezéseket (Nkt. 64-65. §), továbbá szintén 2013. szeptember 1-jei hatálybalépéssel a pedagógusok munkaidejének beosztását szabályozó új rendelkezéseket [Nkt. 62. § (5)-(14) bekezdés] a pedagógusok kötelességei és jogai alcímen belül.

Szakmailag indokolt és a pedagógus szakszervezetek ismétlődő kérésének is eleget tesz, hogy a pedagógus életpályarendszer és az azzal együtt járó béremelés a nevelési-oktatási intézményekben pedagógus-munkakörben foglalkoztatottakon kívül más köznevelési intézményben, pedagógiai szakszolgálati intézményben és pedagógiai-szakmai szolgáltató intézményben pedagógus, illetve pedagógiai szakértő, pedagógiai előadó munkakörben foglalkoztatottakra is már most, 2013. szeptember 1-jétől kiterjesztésre kerüljön.

Az ország gazdasági teljesítőképessége azonban nem teszi lehetővé a 2011-ben elfogadott törvényben meghatározott mértékű béremelést, csak egy ennél 2013 szeptemberében még kisebb, de minden érintett számára érzékelhető mértékű emelést, majd azt követő négy év alatt a teljes béremelés garantálását.

-----STARTING---POINT---RESZLETES---

Az 1. §-hoz

Az oktatásért felelős miniszter által köthető köznevelési szerződés érvényességi ideje a jelenlegi szabályozás alapján öt év. Figyelemmel arra, hogy a szeptembertől hatályba lépő új finanszírozási elvek és életpálya bevezetésével együtt a nem állami fenntartók részére az állam garantálja a bérek és azok járulékainak fedezetét az Nkt. alapján, nem indokolt minden esetben öt évre kötnie az oktatásért felelős miniszternek ilyen szerződést. A törvény egy-öt évben határozza ezt meg a miniszter mérlegelése alapján.

A 2. §-hoz

A pedagógus életpálya rendelkezéseinek hatályát a pedagógiai szakszolgálati intézményekben pedagógus-munkakörben alkalmazottakra kiterjesztő rendelkezés, mivel nevelési-oktatási intézmény helyett a köznevelési intézmény fogalmat használja, amely a pedagógiai szakszolgálati intézményeket is magában foglalja. Amennyiben ezen foglalkoztatottakra az Nkt. és végrehajtási rendeletének szabályai vonatkoznak az előmenetel és az illetmény-megállapítás tekintetében, a közalkalmazottak jogállásáról szóló törvény (a továbbiakban: Kjt.) előmeneteli és illetményrendszerének hatálya alól ki kell venni ezen foglalkoztatotti kört is. Ezen kívül a gyakornoki időre, a gyakornokra és a minősítésre vonatkozó Kjt. szabályok alkalmazását is kizárja az érintettek esetében, mivel ehelyett az Nkt. és végrehajtási rendelete speciális szabályai érvényesülnek a gyakornoki időszak és a teljesítmény minősítése vonatkozásában is.

Fentieken kívül a rendelkezés a pedagógus életpálya hatálya alá tartozó közalkalmazottak szabadságának megállapítására vonatkozó, a Kjt.-vel való összhangot megteremtő szabályokat is tartalmaz. A Kjt. ugyanis a Kjt. szerinti fizetési osztályhoz köti az alapszabadság mértékét (56. §), illetve a szabadságra vonatkozó egyes szabályok alkalmazását is a közalkalmazott Kjt. szerinti besorolásához kapcsolja. Amennyiben a Kjt. besorolási szabályai (előmeneteli és illetményrendszerre vonatkozó szabályai) a pedagógus életpálya hatálya alá tartozó közalkalmazottakra nem vonatkoznak, a Kjt. egyes szabadságra vonatkozó rendelkezéseit sem lehetne, illetve a jogalkalmazók számára nehezebben lehetne alkalmazni. Emiatt van szükség a pontosító, értelmező rendelkezésekre.

A 3. §-hoz

A pedagógus életpálya rendelkezéseinek hatályát 2013. szeptember 1-jétől a pedagógiai-szakmai szolgáltatást nyújtó intézményben pedagógiai szakértő, pedagógiai előadó munkakörben, valamint a gyermekek védelméről és a gyámügyi igazgatásról szóló törvény hatálya alá tartozó intézményben pedagógus-munkakörben foglalkoztatottakra is kiterjeszti.

A 4. §-hoz

A pedagógus életpálya rendelkezéseinek hatályát 2015. szeptember 1-jétől a nevelési-oktatási intézményben nevelő- és oktatómunkát közvetlenül segítő munkakörben pedagógus szakképzettséggel rendelkező foglalkoztatottakra is kiterjeszti.

Az 5. §-hoz

Annak érdekében, hogy a helyi közösségek érdekeinek képviselete abban az esetben is érvényre juttatható legyen, ha az intézményi tanácsot a törvény eredeti szabályai szerint nem tudják létrehozni, az intézményi tanács egy új, kötelező típusáról rendelkezik, melyet a szülők, a nevelőtestület és az intézmény székhelye szerinti települési önkormányzat delegáltjaiból kell megalakítani. A nevelési-oktatási intézmények legtöbbjének a gazdálkodását, szakmai munkáját jelenleg az intézmény környezetében élők által létrehozott alapítvány támogatja. A rendelkezéshez kapcsolódó átmeneti szabályok szerint e törvény elfogadását követő 45 napon belül meg kell alakítani az intézményi tanácsot.

A 6. §-hoz

Bővíti a Kormány részére rendeletalkotásra felhatalmazást adó rendelkezések körét. Így a pedagógusok munkaideje beosztása szabályainak, a nevelő-oktató munkát közvetlenül segítő alkalmazottak, valamint a gazdasági, ügyviteli, műszaki, kisegítő és más, nem pedagógus-munkakörben alkalmazottak besorolásához szükséges követelményeknek a meghatározásával, valamint azzal, hogy a Kormány 2014. szeptember 1. és 2017. augusztus 31. között az egyes tanévekre vonatkozóan az illetményalapnak a teljes munkaidőre megállapított kötelező legkisebb alapbér (minimálbér) havi összegének százalékában meghatározott tanévenkénti mértékét megállapítsa.

A 7. §-hoz

A 2011 decemberében kihirdetett törvény egyes szabályainak eltérő időpontban történő hatálybalépéséről rendelkezik.

A 8. §-hoz

Meghatározza a szabályokat a 2013. szeptember 1-jén pedagógus, pedagógiai szakértő, pedagógiai előadó munkakörben foglalkoztatottak, továbbá a gyermekvédelmi intézményekben pedagógus munkakörben foglalkoztatottak pedagógus életpálya alapján történő átsorolásához. Ugyanakkor megteremti annak a lehetőségét, hogy az államnak ne kelljen garantálnia a továbbiakban azt a munkabért, illetményt, amely egyedi munkáltatói döntésen alapulva egyes munkavállalók esetében a kötelezően adandóhoz képest aránytalanul megnöveli a munkabért, illetményt oly mértékben, hogy az a bevezetésre kerülő új pedagógus előmeneteli rendszerbe történő 2013. szeptember 1-jei átsorolás szerint meghatározásra kerülő megnövelt keresethez képest több lenne.

Rendelkezik arról is, hogy a pedagógus előmeneteli rendszerhez kapcsolódó illetményalap mértéke 2013. szeptember 1. és 2014. augusztus 31. között hatvan százalékban kerül bevezetésre.

Az Nkt. 97. § (19)-(21) bekezdésében foglalt átmeneti szabályokat a pedagógiai szakszolgálati intézményekben pedagógus-munkakörben, továbbá a pedagógiai intézetekben pedagógiai szakértő, pedagógiai előadó munkakörben foglalkoztatottakra is 2013. szeptember 1-jét követően szükséges alkalmazni, ezért indokolt az átmeneti szabályról rendelkező § módosítása.

A 9. §-hoz

Az Nkt. kihirdetett szövegváltozatához képest szükséges a 8. melléklet módosítása figyelemmel arra, hogy a kettő, illetve több szakon tanító tanárok, valamint a hiányszakon tanítók pótlékát indokolt kivenni a még hatályba nem lépett rendelkezésből.

A 10. §-hoz

Az Nkt. 19. § (3) bekezdés b) pontja és 31. § (2) bekezdésének módosítása a vallási közösségek jogállásával és működésével kapcsolatos törvényeknek az Alaptörvény negyedik módosításával összefüggő módosításáról szóló 2013. évi CXXXIII. törvény 2013. augusztus 1-jén hatályba lépő módosítása miatt szükséges, mert a szövegcsere elmaradása terminológiai és tartalmi problémát okoz. A módosítás technikai jellegű.

A 11. §-hoz

Az oktatás szabályozására vonatkozó egyes törvények módosításáról szóló 2013. évi CXXIX. törvény szövegpontosító rendelkezése.

A 12. §-hoz

A személyi jövedelemadóról szóló 1995. évi CXVII. törvény 1. számú melléklet 4. pont 4.13. alpontját a vallási közösségek jogállásával és működésével kapcsolatos törvényeknek az Alaptörvény negyedik módosításával összefüggő módosításáról szóló 2013. évi CXXXIII. törvény 2013. augusztus 1-jén hatályba lépő módosítása miatt szükséges módosítani, mert a szövegcsere elmaradása terminológiai és tartalmi problémát okoz. A módosítás technikai jellegű.

-----STARTING---POINT---VEGE---

A 13‒15. §-hoz

Rendelkezik a hatálybalépésről, egyes rendelkezések hatályon kívül helyezéséről, valamint hatályba nem lépéséről.