2015. évi CCIII. törvény indokolása

a rendvédelmi feladatokat ellátó szervek hivatásos állományának szolgálati jogviszonyáról szóló 2015. évi XLII. törvény és más kapcsolódó törvények módosításáról

-----STARTING---POINT---ALTALANOS--- 

A Kormány az új közszolgálati életpálya bevezetéséről szóló 1846/2014. (XII. 30.) Korm. határozattal a közszolgálati rendszerek átalakítása, a rendészeti, a honvédelmi és a közigazgatási életpályák megteremtése érdekében elfogadta az új közszolgálati életpálya bevezetéséről szóló koncepciót, amelynek részeként a hivatásos szolgálati jogviszonyban foglalkoztattak tekintetében az Országgyűlés elfogadta a rendvédelmi feladatokat ellátó szervek hivatásos állományának szolgálati jogviszonyáról szóló 2015. évi XLII. törvényt (a továbbiakban: Hszt.).

2015. július 1-jén az új szolgálati törvény hatálybalépésével történelmi léptékű változás következett be a rendvédelem hivatásos állományú tagjainak életében. Hosszú évek várakozását követően, az új törvény 2002 óta nem látott mértékű illetményemeléssel jelentős változást hozott a mintegy 60 000 fős hivatásos állomány anyagi megbecsülése terén, amely mellett egy új elveken nyugvó előmeneteli rendszer is bevezetésre került.

A bérfejlesztés több lépcsős, ennek első üteme valósult meg 2015. július 1-jével. Az új előmeneteli rendszer szerinti besorolással és szükség szerint további, egyéni korrekciós intézkedéssel a hivatásos állomány valamennyi tagja részére állomány kategóriánként differenciált mértékű 30, 25, illetve 15%-os illetményemelés került biztosításra, amelyet az elkövetkező négy évben további, átlagosan 5-5%-os béremelés fog követni. A Hszt. módosításának fő célja a 2016. január 1-jei illetményfejlesztés szabályainak meghatározása.

-----STARTING---POINT---RESZLETES---

Az 1. §-hoz

A jognyilatkozatok megtételére vonatkozó szabályokat egészíti ki, rendezve ezzel a jognyilatkozatok elektronikus formában történő megtételére vonatkozó legalapvetőbb szabályokat. A törvény alapján a Hszt. 6. §-ába belekerülnek azok a rendelkezések, amelyek rögzítik, hogy mikor minősül az elektronikusan elkészített jognyilatkozat írásbelinek, illetve melyek azok a jognyilatkozatok, amelyeket legalább fokozott biztonságú elektronikus aláírással kell kiadmányozni - amelyek esetében a hivatásos állomány tagjával az arról kiállított és záradékkal hitelesített papír alapú kiadmányt kell a hivatásos állomány tagjával közölni. A Hszt. 6/A. §-ába kerülnek a jognyilatkozatok közlésére vonatkozó szabályok, amelyek lényegében a Hszt. jelenlegi 6. § (4)-(7) bekezdését tartalmazzák, kiegészítve az elektronikus dokumentumok közlésével kapcsolatos rendelkezésekkel. A rendelkezések összhangban vannak a postai kézbesítés szabályaival, valamint a háttérjogszabályként alkalmazandó Pp. szabályaival.

A 2. §-hoz

Egy munkáltatói intézkedéssel szemben indított munkaügyi pert a szolgálati panasznak meg kell előznie, így indokolt, hogy a szolgálati panasz elbírálásának időtartama az elévülési időbe ne számítson be. A rendelkezés az elévülés nyugvásaként szabályozza ezt az esetkört, azaz az elévülés számítása esetén nem kell figyelembe venni a szolgálati panasz benyújtásától a szolgálati panasz elbírálásáig terjedő időtartamot, de nem szakad meg az elévülés. Lényeges szabály, hogy a korábban már elbírált szolgálati panasszal azonos tartalmú szolgálati panasz benyújtása nem érinti az elévülést, vagyis az azonos tartalommal ismételten benyújtott szolgálati panasz esetén az elévülés ideje nem nyugszik.

A 3. §-hoz

A törvény módosítja a polgári nemzetbiztonsági szolgálatok esetében a szolgálati igazolvány adattartalmára vonatkozó rendelkezést, amely eltérés a személyi állomány fokozott védelmét szolgálja. E személyi kör esetében a szolgálati igazolvány tartalmazza a hivatásos állomány tagjának arcképét, nevét, rendfokozatát, és aláírását, a rendvédelmi szerv megjelölését, továbbá az igazolvány azonosítószámát, a hivatásos állomány tagjának társadalombiztosítási azonosító jelét azonban nem.

A 4. §-hoz

A hivatásos állomány nem pályakezdő tagjának a szolgálati viszony létesítésekor történő besorolására vonatkozóan tartalmaz pontosító rendelkezést, a Hszt. besorolásra vonatkozó egyes további jogszabályhelyei összhangjának megteremtése érdekében, a törvény más rendelkezéseivel is összefüggésben.

Az 5. §-hoz

A más szervhez vezényeltekre alkalmazandó összeférhetetlenségi szabályokat rendezi. Szükséges a speciális szabályokat megalkotni annak érdekében, hogy a vezényléssel a hivatásos állományban lévő, de valamely más foglalkoztatási jogviszonyba sorolt munkakört ellátó vezényeltek vonatkozásában egyértelműen megállapítható legyen, hogy esetükben mely összeférhetetlenségi szabályokat kell alkalmazni. A Hszt. 65. § (3) bekezdésében szereplő szabály alapján a miniszter által vezetett minisztériumba vagy a miniszter által irányított szervhez, a Hszt. 67. § (1) bekezdését érintő szövegcserés módosítás következtében az ügyészi szervezethez, valamint és a Hszt. 68. § (1) bekezdését érintő szövegcserés módosítás következtében a Nemzeti Közszolgálati Egyetemre vezényeltek esetében is rendezi a törvény az összeférhetetlenség kérdését.

A 6. §-hoz

A büntetés-végrehajtási szervezetnek a fogvatartottak kötelező foglalkoztatására létrehozott gazdasági társaságaihoz vezényelt állománya esetében a törvény speciális szabályokat rögzít. A vezénylés az állományilletékes parancsnok jogkörébe kerül, figyelemmel arra, hogy e munkáltatói jog miniszteri jogkörben gyakorlása a fogvatartotti munkáltatáshoz szükséges állomány utánpótlását nehézkessé teszi, illetve a vezénylés minden esetben szolgálati beosztásba történhet.

A 7. §-hoz

A rendőri állomány belső bűnmegelőzési és bűnfelderítési feladatokat ellátó szervhez vagy a terrorizmust elhárító szervhez szolgálati beosztásba vezényelt tagjai esetében ad speciális rendelkezést a rendfokozat vonatkozásában.

A 8. §-hoz

A külföldre vezényléssel összefüggésben az összekötő tiszt illetményére és szabadságára vonatkozó, garanciális rendelkezések törvényi szinten történő rögzítésére irányuló módosítást tartalmazza. Az összekötő tiszti szolgálattal kapcsolatosan indokolt, hogy az összekötő tiszt a külföldi szolgálatot megelőző időtartamra járó időarányos szabadságát még a külszolgálatot megelőzően igénybe vegye. Ez azonban a szabadság kiadásának egy speciális, eltérő szabálya, ezért indokolt törvényi szinten rögzíteni. Úgy szintén garanciális szempontból indokolt a törvényben rögzíteni, hogy az összekötő tisztet illetményként az ezen szolgálatot megelőzően betöltött szolgálati beosztása szerinti illetmény illeti meg.

A 9. §-hoz

A szolgálati viszony szünetelése alatt a hivatásos állomány tagja nem gyakorolhatja a szolgálati viszonyból eredő jogait. E főszabály alól képez kitételt a rendelkezés, mely szerint a szünetelés a már megszerzett alábbi lakhatási támogatásokat nem érinti:

- szolgálati lakás,

- lakhatás biztosításához szükséges lakás, ház vagy ingatlan megszerzésének anyagi támogatása kamatmentes kölcsönnel vagy vissza nem térítendő juttatással,

- a lakásigény megoldásához nyújtott egyszeri pénzbeli támogatás,

- az egyedülállók és gyermektelen házaspárok részére szükség esetén szálló- vagy garzonelhelyezés,

- a lakástulajdon megszerzéséhez nyújtott hitelintézeti kölcsön igénybevételének állami támogatása,

- önkormányzati tulajdonban lévő, a rendvédelmi szerv bérlőkijelölési jogával érintett lakás biztosítása, a tulajdonos önkormányzat rendeletében meghatározott bérleti díj megfizetése mellett.

A szolgálati viszony szünetelésére három esetben kerülhet sor: választáson jelöltként nyilvántartásba vétel, állami vezetővé kinevezés, nemzetbiztonsági kockázat miatti beosztásból történő felmentés. Ezen esetekben indokolt, hogy a hivatásos állomány tagja ne kerülhessen a jogviszonyát meg nem szüntető, de azt érintő változás miatt a lakhatás tekintetében hátrányos helyzetbe.

A 10. §-hoz

A Hszt. alapján a hivatásos állomány nyugdíj előtti rendelkezési állományba helyezett tagja nem lát el szolgálati feladatot, szolgálatba hívására kizárólag veszélyhelyzet, megelőző védelmi helyzet, rendkívüli állapot, váratlan támadás vagy szükségállapot idején van lehetőség.

Az érintett személy tehát hacsak az Alaptörvény szerinti különleges jogrend bevezetésére nem kerül sor, a nyugdíj előtti rendelkezési állományba helyezését követően többé semmilyen módon nem lát el szolgálati feladatot a rendvédelmi szerv részére. Ezen szolgálatban nem töltött időtartamra indokolatlan részére a ruházati utánpótlási ellátmány, kiegészítő ruházati utánpótlási ellátmány, valamint a cafeteria juttatás megállapítása. Természetesen más a helyzet akkor, ha a nyugdíj előtti rendelkezési állományban lévő szolgálatba hívására sor kerül, ebben az esetben a szolgálatban töltött idővel arányosan jogosulttá válik ezen juttatásokra is.

A 11. §-hoz

A Hszt. felmentési védelemre vonatkozó szabályai kiegészülnek a szolgálati viszony szünetelésének időtartamával. A felmentési védelem alóli kivételek felsorolása pedig a nem kifogástalan életvitel miatt megállapított alkalmatlanság mellett kiegészül a nemzetbiztonsági ellenőrzés megállapításán alapuló alkalmatlanság esetkörével, tekintettel arra, hogy ha olyan nemzetbiztonsági kockázat került megállapításra, ami egyébként kizárja a jogviszony fenntartását, akkor a jogviszonyt a felmentési védelemre tekintet nélkül indokolt megszüntetni. Ez különösen így van a polgári nemzetbiztonsági szolgálatok esetében, tekintettel arra, hogy ott a teljes hivatásos állomány nemzetbiztonsági ellenőrzés alá esik, tehát még elméletben sem helyezhető az érintett nemzetbiztonsági ellenőrzéshez nem kötött szolgálati beosztásba.

A 12. §-hoz

A törvény rendezi a magasabb besorolású vezetői beosztásba helyezéskor a fizetési fokozat megállapításával kapcsolatos szabályokat. A módosítás kimondja, hogy arra az esetre, ha a magasabb vezetői beosztás első fizetési fokozatában beosztással járó rendfokozat és a beosztási illetmény alacsonyabb lenne, mint a korábban betöltött beosztással járó rendfokozat, akkor az érintettet a második vezetői fizetési fokozatba kell besorolni. Továbbá meghatározza a fizetési várakozási idő számításához szükséges szabályokat is.

A 13-14. §-hoz

A hivatásos állomány nem pályakezdő tagjának besorolására vonatkozóan tartalmaz pontosító rendelkezést, a Hszt. besorolásra vonatkozó egyes további jogszabályhelyei összhangjának megteremtése érdekében. Szabályozást tartalmaz arra az esetre, ha - a főszabálytól eltérően - a beosztáshoz rendelt első fizetési fokozathoz előírt szolgálati idővel nem rendelkező személy kerül kinevezésre. Ekkor a hivatásos állomány tagja a szolgálati beosztáshoz rendszeresített rendfokozati minimumánál eggyel alacsonyabb rendfokozatba kerül kinevezésre. A rendelkezésben hivatkozott 46. § (2) bekezdés a nem pályakezdőnek a szolgálati viszony létesítésekor történő besorolására ad szabályt, így a 119. § (2) bekezdése is a szolgálati viszony létesítésekor történő besorolással kapcsolatos kérdéseket rendez. A törvény a Hszt. 358. §-ának módosításával átmeneti rendelkezést is tartalmaz a Hszt. 119. §-át érintő módosítások vonatkozásában.

A 15. §-hoz

A vezetői fizetési fokozatban előmenetelhez - a beosztottak előmeneteléhez hasonlóan - feltételrendszer meghatározására kerül sor. Az előmenetel feltétele: legalább jó szintű teljesítményértékelés az eltöltött vezetői idő átlagában, továbbá az előresorolást megelőző utolsó továbbképzési ciklus teljesítése.

A 16. §-hoz

A túlszolgálat és a készenlét maximális időtartamát szabályozza újra. A túlszolgálat időtartamának maximális időtartama a munkaidő-szervezés egyes szempontjairól szóló 2003. november 4-i 2003/88/EK európai parlamenti és tanácsi irányelv 6. cikk b) pontjára utalással történik, ezáltal teljes mértékben biztosítva az összhangot az irányelvvel. A készenlét havi maximális időtartamát 260 órában határozza meg a törvény.

A 17. §-hoz

Az alap- és pótszabadság, valamint szülési szabadság időtartama vonatkozásában a távolléti díjra való jogosultság kerül rögzítésre a törvényben.

A 18. §-hoz

A Hszt. 158. § (1) bekezdését a teljesítményjuttatást a szervezeti egység számára a szervezeti teljesítményértékelés eredménye alapján a személyi juttatás előirányzaton belül biztosított költségvetési keret terhére teszi lehetővé. A Hszt. 51. § (2)-(4) bekezdése szerint szolgálatot teljesítők esetében - amennyiben a szolgálatot nem valamely más rendvédelmi szervnél teljesítik - fogalmilag kizárt a szervezeti teljesítményértékelés elvégzése, így a rendelkezésben meghatározott költségvetési keret sem biztosítható. Ezen személyek vonatkozásában rögzít a törvény egy kisegítő rendelkezést, esetükben is az egyéni teljesítményértékeléshez kötve a teljesítményjuttatást.

A 19. §-hoz

Meghatározásra kerül, hogy a fenyítés mikor válik jogerőssé abban az esetben, ha az érintett a panaszjogról lemond. Garanciális jellegű szabály, hogy a jogerő beálltát a lemondás írásban történő benyújtásának tényéhez köti.

A 20. §-hoz

A rendvédelmi szerv összeférhetetlen helyzetben lévő munkavállalójával szemben a munka törvénykönyvéről szóló 2012. évi I. törvény (a továbbiakban: Mt.) alapján lehet eljárni. Amennyiben nem kerül sor a munkavállaló más munkakörbe helyezésére (munkaszerződés módosítása), akkor az Mt. szerinti munkáltatói felmondással kerülhet sor a munkaviszony megszüntetésére (ha a közös megegyezés nem lehetséges). Így megszüntetési jogcímként a munkáltató működésével összefüggő okból történő felmondás vetődhet fel, miután az a körülmény, hogy az érintett munkavállaló olyan beosztást tölt be, amely összeférhetetlennek minősül, nyilvánvalóan nem tekinthető a munkaviszonnyal kapcsolatos magatartásnak vagy a munkavállaló képességének, valamint lényeges kötelezettségszegésnek. A jogalkalmazási nehézségek elkerülése érdekében a törvény tartalmazza, hogy összeférhetetlenség meg nem szüntetése esetén a munkaviszony a törvény erejénél fogva szűnik meg.

A jognyilatkozatoknak elektronikus módon történő megtételével kapcsolatos módosítással összefüggésben a törvény a rendvédelmi szervnél foglalkoztatott munkavállalók vonatkozásában az elektronikus jognyilatkozat-tételre vonatkozó szabályok esetében megfogalmaz egy eltérő rendelkezést, mely szerint az eltérő szabályok esetében a munkavállalók jognyilatkozatai vonatkozásában nem a munka törvénykönyve, hanem a Hszt. szabályai szerint kell eljárni. Ugyanezen elv alapján a közalkalmazotti jogviszonyban állók vonatkozásában is megfogalmazásra kerül az eltérő szabály. Ezen eltérő szabályozások indoka, hogy az elektronikus jognyilatkozat-tételre azonos szabályok szerint kerüljön sor a rendvédelmi szervnél, ne eltérő eljárásrendet kelljen megállapítani attól függően, hogy a rendvédelmi szerv munkavállalójáról, közalkalmazottjáról vagy hivatásos állományáról van-e szó.

A 21. §-hoz

A Magyar Rendvédelmi Kar által lefolytatott etikai eljárás esetén alkalmazható szankciók körét egészíti ki a figyelmeztetés, illetve megrovás lehetőségével. Ez a rendelkezés figyelemmel van a közszolgálati tisztviselőkről szóló 2011. évi CXCIX. törvény 31. § (15) bekezdésére is, amely a kormánytisztviselővel szemben megállapított etikai vétség esetén szintén a figyelmeztetés vagy megrovás alkalmazását teszi lehetővé a Magyar Kormánytisztviselői Kar részére.

A Hszt. jelenlegi szabályozásában mindössze három lehetséges következmény szerepel az etikai vétség megállapítása esetén: fegyelmi eljárás kezdeményezése, kifogástalan életvitel ellenőrzés lefolytatásának kezdeményezésére irányuló javaslat megtétele vagy az etikai eljárás megszüntetése. Nem volt olyan lehetőség, amellyel maga az etikai eljárás lezárásra kerülhetne a megállapított etikai vétség miatti „rosszallás” kifejezésével. Ezért a módosítás új jogkövetkezményként lehetővé teszi a figyelmeztetés vagy megrovás alkalmazását. Emellett a közalkalmazottak esetében sem a kifogástalan életvitel ellenőrzés, sem a fegyelmi eljárás nem értelmezhető, ezért is indokolt az új jogkövetkezmények beiktatása.

A 22-23. §-hoz

A polgári nemzetbiztonsági szolgálatok kihelyezett állományával kapcsolatos szabályokat egészíti ki, illetve pontosítja, részben arra tekintettel, hogy a kihelyezés nem minden esetben jár együtt külső foglalkoztatási jogviszony létesítésével, másrészt pedig az egyes - a kihelyezett állomány tevékenységére tekintettel nélkülözhetetlen - tárgykörökben szükséges részletszabályokra vonatkozó jogalapot egyértelműsíti a törvényben.

A módosítás további indoka, hogy a Hszt. 336. § (3) bekezdése szerinti állomány - a kihelyezett állományban töltött időszakot követő átmeneti, az újrafoglalkoztatást megelőző időszakra - jelenleg illetményben, egyéb bérjellegű kifizetésben nem részesülhet. Ezen helyzet megszüntetése érdekében is a módosítás, mert indokolt lehetővé tenni részükre bizonyos mértékű kifizetéseket. Továbbá a kihelyezett állomány vonatkozásában is indokolt lehetővé tenni a kifizetéseket, tekintettel arra, hogy bizonyos esetekben előfordulhat, hogy a kihelyezéskor létesített külső jogviszonyban az őt megillető illetmény alatta marad a korábbi, a hivatásos szolgálatra tekintettel őt megillető illetménynek, ha pedig a kihelyezésre külső jogviszony létesítése nélkül kerül sor, akkor más jövedelemben nem is részesül.

Indokolt továbbá a kihelyezett állomány eltérő adózási rendjére vonatkozó eltérő szabály megteremtése is, amelynek értelmében ezen kifizetések esetén az adó befizetését és bevallását a nemzetbiztonsági szolgálat teljesíti az adóhatóság felé, egyéni adó- és járulékbevallásra, illetve befizetésre nem kerül sor, ezáltal biztosítva a kihelyezett állomány védelmét és tevékenységének leplezettségét.

Hasonló szabályt indokolt azok esetében is beilleszteni, akik ugyan nem kihelyezett állományként, de valamilyen leplezett módon történő külföldi feladat-végrehajtásra irányuló külföldi szolgálati kiküldetést teljesítenek. Az elkülönítés alapja tehát ebben az esetben az, hogy milyen feladatokat teljesít a hivatásos állomány tagja külföldön. Azaz, ha az érintett azért megy például külföldi kiküldetésre, mert valamilyen egyeztetésen vagy képzésen nyíltan, a külvilág számára is megjelenő módon képviseli a polgári nemzetbiztonsági szolgálatot, nyilvánvalóan nincs szükség arra, hogy az erre tekintettel kapott jövedelme speciálisan adózzon. Míg ha az érintett olyan feladat miatt utazik külföldre, amely esetében különös jelentősége van, hogy ne derüljön ki, hogy az utazáson a polgári nemzetbiztonsági szolgálat tagjaként vett részt, akkor már mind az érintett személyes védelme, mind az ellátott nemzetbiztonsági feladatok indokolják, hogy az adózásra is speciálisan kerüljön sor.

A 24. §-hoz

A Hszt. 336. §-át érintő módosításra tekintettel indokolt az ezzel kapcsolatos felhatalmazó rendelkezés pontosítása is.

A 25. §-hoz

A gyakorlati tapasztalatok alapján bizonyos munkakörök esetében túlszolgálat megváltásakor szükséges szűk körben a túlszolgálat díjazás formában történő megválthatóságát biztosítani. A módosítás egy kivételes eljárásrendet határoz meg, amely a főszabály - miszerint a hivatásos állomány tagjának választásán alapul, hogy szabadidőben vagy díjazással ellentételezik-e a túlszolgálatot - mellett kiegészítő jelleggel működik, szigorú vezetői kontroll mellett, kizárólag indokolt és szükséges esetekben. Eszerint a kivételes eljárásrend szerint az állományilletékes parancsnok dönthet úgy, hogy egyes szolgálati beosztások esetében a túlszolgálat csak díjazással vagy csak szabadidőben ellentételezhető.

A 26-27. §-hoz

Meghatározásra kerül a 2016. január 1-jétől december 31-éig tartó időszakra a hivatásos állomány tagjának járó illetmény.

Az életpálya koncepcióban jelzett ütemezett illetményemelés értelmében 2015. július 1-jével megtörtént az új előmeneteli- és illetményrendszerre történő áttérés átlag 30%-os mértékű (össz-bérfejlesztés 60%-a) illetményemeléssel, majd 2016. január 1-től évente átlagosan 5-5%-os mértékű emelésre kerül sor 2019. január 1-ig, ekkor éri el az állomány a teljes beállási szintet. A 2015. július 1-jei illetményemelés szabályait a Hszt. 353. §-a tartalmazza, ennek értelmében az új besorolás és szükség szerint további, egyéni korrekciós intézkedéssel valamennyi hivatásos állományú részére biztosítani kellett az átlagosan 30% mértékű illetményemelkedést, az alábbi differenciálással:

- az alapfeladatot ellátó tiszthelyettes/zászlós/tiszt esetében: érje el a 30%-ot;

- a nem alapfeladatot ellátó tiszthelyettes/zászlós/tiszt esetében: érje el a 25%-ot;

- a vezetők esetében érje el a 15%-ot.

Két új fogalmat határoz meg a 2016. évi illetmények vonatkozásában.

- A 2016-os illetménykülönbözet a hivatásos állomány tagja részére 2015. június 30-án folyósított illetmény meghatározott illetményelemeiből számított összeg (korábbi rendszeres díjazás) és Hszt. XIII. Fejezete alapján számított 2016. január 1. napjára vonatkozóan a meghatározott illetményelemekből számított összeg (2016-os rendszeres díjazás) közötti százalékos különbséget jelenti.

- a 2016-os rendszeres díjazás az alapilletmény és a meghatározott, havonként számított pótlékok összegéből 2016. január 1. napjára vonatkozóan a törvény XIII. Fejezete szerint kiszámított illetmény.

A 2016. január 1. és 2016. december 31. közötti időszakra az alábbi átmeneti szabályok szerint kell az illetményt folyósítani:

- a 2016-os évben a hivatásos állomány tagja a részére 2016. január 1-jére vonatkozó összegek alapján megállapított alapilletményre lesz jogosult,

- az illetményt minden esetben az állományilletékes parancsnok munkáltatói intézkedésében állapítja meg,

- azok esetében, akik részére a 2015 júliusában megállapított új illetmény meghaladja a Hszt. XIII. Fejezete szerint számított illetmény (a továbbiakban: besorolás szerinti illetmény) összegét (mert ez a minimális illetményemelés eléréséhez szükséges volt), továbbra is a 2015 júliusában megállapított összeggel kell az illetményt megállapítani, és az ehhez szükséges mértékű korrekciós díjra jogosultak,

- azok, akik vonatkozásában a besorolás szerinti illetmény alapján további illetményemelkedést lehet biztosítani, illetményemelésre jogosultak azzal, hogy az illetményük nem lehet magasabb, mint a besorolás szerinti illetmény összege, és az emelkedés legfeljebb a 2015. június 30-ára vonatkozóan megállapított korábbi rendszeres díjazás 35%-áig terjedhet.

A 28. §-hoz

A törvény tartalmazza egyrészt, hogy már 2016-ban fizethető teljesítményjuttatás.

A törvény másrészt meghatározza az illetmény-megállapítás szabályait azok esetében, akiket 2016. január 1-jén vagy azt követően vesznek hivatásos állományba, illetve azok esetében, akiknek a szolgálati beosztása 2016. január 1-jén vagy azt követően módosul. Esetükben már főszabály szerint a besorolás szerinti illetményt, vagyis a törvény XIII. Fejezete szerinti illetményt kell fizetni, egy korlátozással. A 2016. évi illetmény nem haladhatja meg a mindenki másnál egyébként érvényesülő 35%-os felső határt, ehhez egy kisegítő számítási szabály beillesztése volt szükséges. Ezáltal biztosítjuk, hogy az új belépők esetében már ne kerüljön a Hszt. XIII. Fejezete szerinti illetményen felüli illetmény (vagyis korrekciós díj) megállapításra, ugyanakkor a 35%-os felső határ biztosítja, hogy azonos szolgálati beosztás betöltése és azonos megállapított szolgálati idő esetén a 2016. január 1-jén újonnan szolgálati viszonyt létesítő ne kaphasson magasabb illetményt, mint a 2015. december 31-én már hivatásos állományban lévő illetménye.

A 29. §-hoz

A törvény a Hszt. 358. §-ának egy új (2) és (3) bekezdéssel történő kiegészítésével átmeneti rendelkezéseket rögzít a hivatásos állomány azon tagjai esetében, akiknek besorolását és illetmény megállapítását a törvénynek a Hszt. 5-8. mellékletében szereplő táblázatok új szorzószámai esetlegesen hátrányosan érinthetné, valamint akiknek a Hszt. 119. §-át érintő módosítás hátrányosan érinthetné. A rendelkezés egyértelműen kimondja, hogy az első személyi kör esetében nem az új, alacsonyabb szorzószámokat, hanem a 2015. július 1-jén alkalmazott szorzószámokat kell figyelembe venni az illetmény megállapításánál, a második személyi kör esetében pedig a 119. § új (3) bekezdése nem alkalmazandó.

A törvény tartalmaz egy átmeneti rendelkezést azok esetében is, akik olyan fizetési fokozatban vannak, amelyhez a törvény 2016. január 1-jétől magasabb rendfokozatot rendszeresít. Esetükben az új rendfokozatba való előléptetést vagy kinevezést 2016. január 1-jével el kell végezni, ehhez a rendfokozati vizsga teljesítése nem szükséges.

A 30. §-hoz

A törvény a Hszt. 18. §-át érintő módosítással összhangban rögzít átmeneti rendelkezést, amelynek értelmében a polgári nemzetbiztonsági szolgálatok hivatásos állományának szolgálati igazolványát az új, szűkített adattartalomra tekintettel egy éven belül kell lecserélni. Emellett a törvénynek a Hszt. 6. § (9) bekezdését érintően is szükséges féléves átmeneti időszak biztosítása, az ezzel kapcsolatos átmeneti rendelkezést a (2) bekezdés állapítja meg.

A 31-32. §-hoz

Az állomány fiatal korösszetételére figyelemmel a Hszt. magasabb beosztásokba helyezésére vonatkozó szabályainak pontosítását tartalmazza. Életszerűen 5-10 éves szolgálati viszonnyal egyes területeken már tapasztaltnak számítanak a kollégák, ezért a Hszt. 5-8. mellékletében meghatározott illetmény- és előmeneteli táblákat módosítja a törvény. A „B”, a „C”, a „D” és az „E” besorolási kategóriában (a csak központi szervvel rendelkező szerveknél a „B”, a „C” és a „D” besorolási kategóriában) további egy-egy fizetési fokozat kerül beépítése, amely 4-4 évvel csökkenti a magasabb beosztásba kerüléshez elvárt szolgálati időt. Ezen mellékletek vonatkozásában a törvény több átmeneti rendelkezést is meghatároz.

Az ezredesi és a tábornoki rendfokozatba kinevezés diszkrecionális jogkörbe kerül. Ennek megfelelően a vezetői illetmény- és előmeneteli táblában (Hszt. 9. melléklet) egyes középvezetői és beosztott vezetői szolgálati beosztások esetében a rendszeresített rendfokozat módosításra kerül: a jelenleg ezredesi beosztások a módosítással alezredes/ezredes, a jelenlegi tábornoki beosztások pedig ezredes/tábornok rendfokozattal szerepelnek. Ehhez a szabályhoz nem tartozik átmeneti rendelkezés, mert a jogalkotásról szóló 2010. évi CXXX. törvény 15. § (1) bekezdés a) pontja alapján a jogszabályi rendelkezést - ha jogszabály eltérően nem rendelkezik - a hatálybalépését követően keletkezett tényekre és jogviszonyokra kell alkalmazni. Vagyis ha például egy vezetői beosztásnál jelenleg az ezredes rendfokozat szerepel a törvényben, a módosítást követően pedig alezredes/ezredes szerepel, akkor a jelenlegi szabályok szerint ezredesi rendfokozatot viselők esetében a jelen módosítás nem eredményezi a rendfokozat változását.

A 33. §-hoz

Szövegpontosító rendelkezések a módosításokkal összefüggésben.

Figyelemmel arra, hogy az új 290/A. § hatályát (amely az elektronikus kiadmányozást és közlést tartalmazza) a közalkalmazottakra is indokolt kiterjeszteni, szükséges a hatály pontosítása [Hszt. 1. § (6) bek.].

Pontosításra kerül a pályakezdő fogalma, ennek értelmében a hivatásos állomány tagja első foglalkoztatási jogviszonyként létesítés esetén a véglegesítésig minősül pályakezdőnek [Hszt. 2. § 20. pont].

Az oktatás, képzés egyes eseteiben a hivatásos állomány tagját az oktatás időtartamára a rendvédelmi szerv átrendeli. E rendelkezés pontosításával valamennyi, nem tanulmányi szerződés keretében végzett oktatás, képzés esetében az átrendelést kell alkalmazni, nem csak a rendelkezési állományban lévők oktatása, képzése esetében [Hszt. 60. § (3) bek.]

A törvény új szabályozást állapít meg a Hszt. 64/A. §-aként, amely rendezi a más szervhez vezényeltekre alkalmazandó összeférhetetlenségi szabályokat. A szövegcserés módosítás következtében az ügyészi szervezethez, valamint a Nemzeti Közszolgálati Egyetemre vezényeltek esetében is rendezi a törvény az összeférhetetlenség kérdését [Hszt. 67. § (1) bek., Hszt. 68. § (1) bek.].

A tiszthelyettesek és zászlósok részére előírt középiskolai végzettség pontosításra kerül a köznevelési törvény fogalomrendszerének megfelelően, így a továbbiakban nem a köznevelési törvényben nem szereplő „középiskolai végzettség” kifejezés szerepel majd a törvényben, hanem az érettségi végzettség. Kiegészítésre kerül továbbá a törvény azzal, hogy jogszabályban meghatározott beosztásoknál szakiskolai végzettség esetén az érettségi végzettségtől el lehet tekinteni [Hszt. 128. §].

A Hszt. speciális rekreációs szabadságra vonatkozó rendelkezést tartalmaz, eszerint a hivatásos állomány tagja tizennégy nap rekreációs célú pótszabadságra jogosult, ha terrorelhárító szolgálati beosztásban teljesíti szolgálatát. Figyelemmel arra, hogy a „terrorelhárító szolgálati beosztás” nem egyértelmű meghatározás, indokolt annak pontosítása, hogy mely beosztások esetében jár e szabadság; a módosítás értelmében ezt a miniszter határozza meg. Ezzel összefüggésben a törvény módosítja a vonatkozó miniszteri rendeleti felhatalmazást is [Hszt. 146. § (1) bek., Hszt. 341. § (1) bek. 20. pont c) alpont].

A szabadság tekintetében elhalálozás esetén nem mondja ki kifejezetten a Hszt., hogy nem áll fenn visszatérítési kötelezettség, erre figyelemmel indokolt a kivételi kör kiterjesztése [Hszt. 152. § (8) bek.].

A teljesítményjuttatás már a 2016. évben is folyósítható lesz, ehhez kapcsolódó rendelkezés a kifizetés hónapjának meghatározása. A teljesítményértékelést érintő eljárási szabályok kismértékű változása miatt indokolt, hogy a kifizetésre március helyett április hónapban kerüljön sor [Hszt. 158. § (1) bek.]

A fegyelmi eljárás megszüntetési eseteit módosító rendelkezéshez kapcsolódóan szövegpontosítás szükséges [Hszt. 210. § (1) bek.].

A Becsületbíróság döntésével szembeni kereset benyújtásának határideje tekintetében két eltérő időpont szerepel a szabályozásban (a döntés meghozatalától vagy kézhezvételétől), indokolt a rendelkezések összhangjának megteremtése [Hszt. 225. § (4) bek.], továbbá a Becsületbírósághoz fordulás lehetőségét sem a sérelmezett munkáltatói intézkedés meghozatalához, hanem az érintett részére történő kézbesítéséhez kell kötni [Hszt. 225. § (2) bek.].

Az etikai eljárást érintő módosításhoz kapcsolódó módosítás, amely rögzíti, hogy közalkalmazottak esetében figyelmeztetés vagy megrovás alkalmazható, vagy az etikai eljárás megszüntetésére kerülhet sor [Hszt. 297. § (6) bekezdés].

A 2016. évi illetmény megállapításával, az illetményfejlesztéssel összefüggésben megállapításra kerülő rendelkezésekhez kapcsolódóan a 2015. évi illetményemelésre vonatkozó szabályozás egy részének alkalmazása szükséges, a törvény szerinti módosított tartalommal [Hszt. 352. §].

A módosítás rendezi, hogy a vezetői fizetési fokozatban való előmenetel - a beosztotti állományhoz hasonlóan - a 4 éves továbbképzési ciklushoz igazodva, 2018. január 1-jéig áll [Hszt. 359. § (1)-(3) bek.].

A 34. §-hoz

A hatályon kívül helyező rendelkezéseket tartalmazza.

A fegyelmi eljárással összefüggésben az egyik fegyelmi eljárást megszüntető ok hatályon kívül helyezése indokolt, tekintettel arra, hogy a rendelkezés nincs összhangban a fegyelmi eljárásban érvényesülő határidőkkel [Hszt. 210. § (1) bek. h) pont].

A megállapításra kerülő új 46. § (2) bekezdésével összhangban nem fordulhat elő, hogy a szolgálati beosztás betöltéséhez előírt szakképzettséget az érintett a szolgálati beosztásba helyezést követően szerezze meg, ezért az ezzel kapcsolatos szövegrészt indokolt hatályon kívül helyezni [Hszt. 46. § (3) bek.]

A 78. § (2) bekezdés c) pontja jogtechnikai pontosítás.

A Hszt. 297. § (5) bekezdésének módosítása csak az ott szereplő felsorolás kiegészítése miatt szükséges technikai módosítás. [Hszt. 297. § (5) bek.]

A Hszt. tartalmazza azokat a szakaszokat, amelyek a szenior állomány tekintetében nem alkalmazhatóak, indokolt, hogy e körből a szabadság kiadásáról és megváltásáról rendelkező 152. § kikerüljön [Hszt. 326. §].

A Hszt. az elektronikus úton kiadott jognyilatkozatok közlésének szabályaival kapcsolatosan jelenleg miniszteri rendelet megalkotására ad felhatalmazást. Ezen szabályok más jogállási törvényekben törvényi szinten kerültek rögzítésre, ennek megfelelően indokolt a Hszt.-be is beemelni a szabályokat. Így azonban a miniszteri rendelet megalkotására irányuló felhatalmazás már okafogyottá válik, ezért a törvény az erre vonatkozó rendelkezést hatályon kívül helyezi [Hszt. 341. § (1) bek. 6. pont a) alpont].

Pontosításra kerül a vezetői beosztást betöltő fizetési fokozatának meghatározásához szükséges idő számítására vonatkozó szabály [Hszt. 357. § (3) bek.].

A 35-36. §-hoz

A tisztjelöltekre vonatkozó, 2016. július 1-jétől hatályba lépő rendelkezések pontosítását tartalmazza.

A 37. §-hoz

A Rendőrségről szóló 1994. évi XXXIV. törvénynek az általános rendőrségi feladatok ellátására létrehozott szerv személyi állományára vonatkozó módosítását tartalmazza, figyelemmel arra, hogy 2016. július 1-jétől hatályba lép a tisztjelöltekre vonatkozó rendelkezés a Hszt.-ben, így tisztjelöltek is lehetnek e rendvédelmi szervek állományában.

A 38-40. §-hoz

A társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló törvény, a társadalombiztosítási nyugellátásról szóló törvény és az adózás rendjéről szóló törvény a polgári nemzetbiztonsági szolgálatok hivatásos állományára vonatkozó egyes adatszolgáltatási kötelezettségek vonatkozásában teszi egyértelművé, hogy az adatszolgáltatást az ezzel kapcsolatos külön megállapodásban rögzítettek szerint teljesíti a nemzetbiztonsági szolgálat.

A 41. §-hoz

A katasztrófavédelemről és a hozzá kapcsolódó egyes törvények módosításáról szóló 2011. évi CXXVIII. törvénynek a hivatásos katasztrófavédelmi szerv személyi állományára vonatkozó módosítását tartalmazza, figyelemmel arra, hogy 2016. július 1-jétől hatályba lép a tisztjelöltekre vonatkozó rendelkezés a Hszt.-ben, így tisztjelöltek is lehetnek a rendvédelmi szervek állományában.

A törvény továbbá a katasztrófavédelmi kirendeltségek vezetőinek kinevezését, felmentését és az egyéb munkáltatói jogkörök gyakorlását a főigazgató hatáskörébe telepíti, hasonlóan ahhoz, ahogy a tűz elleni védekezésről, a műszaki mentésről és a tűzoltóságról szóló 1996. évi XXXI. törvény 24/A. §-a rendelkezik a tűzoltó parancsnok esetében.

A 42-43. §-hoz

A közszolgálati tisztviselőkről szóló 2011. évi CXCIX. törvény (a továbbiakban: Kttv.) 20. § (3) bekezdése kifejezetten nevesít olyan jognyilatkozatokat, melyek tekintetében az elektronikus kiadmányozás nem alkalmazható (kinevezés és annak elfogadása, a kinevezés módosítása, a közszolgálat megszüntetésével kapcsolatos jognyilatkozat, a fegyelmi, kártérítési ügyben hozott határozat, a sérelemdíj megfizetése ügyében hozott határozat, az összeférhetetlenség megszüntetésére irányuló felszólítás és a fizetési felszólítás). A nevesített formák kivételével azonban az elektronikus dokumentum vonatkozásában nem ír elő elektronikus aláírást, csupán beazonosíthatóságot [Kttv. 20. § (4) bek.]. A törvény az elektronikus kiadmányozásra vonatkozó korlátozásokat megszünteti, egyidejűleg rendezi, hogy a munkáltató által elektronikusan kiadmányozott jognyilatkozat kézbesítése, valamint a vegyes kiadmányozás hogyan történik hitelesen. A módosítással összefüggésben a törvény a Kttv. hatálya alá tartozó munkáltatóknál foglalkoztatott munkavállalók vonatkozásában az elektronikus jognyilatkozat-tételre vonatkozó szabályok esetében ad eltérő rendelkezést, mely szerint az eltérő szabályok esetében a munkavállalók jognyilatkozatai vonatkozásában nem a munka törvénykönyve, hanem a Kttv. szabályai szerint kell eljárni.

Emellett a Kttv. 20. § (8) bekezdését érintően is szükséges féléves átmeneti időszak biztosítása, az ezzel kapcsolatos átmeneti rendelkezést a törvény a közszolgálati tisztviselőkről szóló törvénnyel összefüggő átmeneti, módosuló és hatályát vesztő szabályokról, valamint egyes kapcsolódó törvények módosításáról szóló 2012. évi V. törvénybe illeszti be.

-----STARTING---POINT---VEGE---

A 44. §-hoz

A hatályba léptető rendelkezéseket tartalmazza.