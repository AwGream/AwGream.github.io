2013. évi CCV. törvény indokolása

a gyermekek védelméről és a gyámügyi igazgatásról szóló 1997. évi XXXI. törvénynek és egyes kapcsolódó törvényeknek a nevelőszülői jogviszony és a speciális ellátás átalakításával összefüggő módosításáról

-----STARTING---POINT---ALTALANOS--- 

A törvény a gyermekek védelméről és a gyámügyi igazgatásról szóló 1997. évi XXXI. törvény (a továbbiakban: Gyvt.) módosításával megteremti a nevelőszülői, hivatásos nevelőszülői jogviszony foglalkoztatási jogviszonnyá történő átalakításának lehetőségét, emellett új szabályokat állapít meg a speciális ellátás vonatkozásában, továbbá bevezeti a kettős ellátási szükséglet fogalmát. Előírja az otthont nyújtó és utógondozói ellátás területi gyermekvédelmi szakszolgálatról történő leválasztását és ezzel kapcsolatban szabályozza a területi gyermekvédelmi szakszolgálat megváltozott feladatainak ellátását. A törvény a megyei, fővárosi és országos gyermekvédelmi szakértői bizottság ellátórendszerbeli szerepét és helyét meghatározó rendelkezéseket is tartalmaz. A módosítás létrehozza az egységes örökbefogadási nyilvántartást. A törvény emellett a gyermeki jogok érvényesítését szolgáló rendelkezéseket vezet be a gyermekek védelméről a szexuális kizsákmányolás és a szexuális bántalmazás ellen Lanzarote-ban, 2007. október 25-én kelt Egyezménynek történő megfelelés érdekében.

-----STARTING---POINT---RESZLETES---

Az 1. §-hoz

A gyermekek védelméről a szexuális kizsákmányolás és a szexuális bántalmazás ellen Lanzarote-ban, 2007. október 25-én kelt Egyezmény 15. Cikkely (2) bekezdésében foglaltakkal összhangban a gyermeki jogok érvényesítésének körét bővíti azáltal, hogy kimondja az egységes elvek és módszertan alapján történő eljárás elvét. A gyermeknek ehhez a védelmét biztosító valamennyi eljárásban joga van. A törvény garanciális elemként külön kiemeli a gyermek bántalmazása elleni fellépés esetét.

A 2. §-hoz

Az egységes eljárási elvek gyakorlati alkalmazása érdekében indokolt a Gyvt. „Gyermeki jogok védelme” alcíme alatt a gyermekek védelme érdekében eljáró szervek és személyek számára előírni, hogy a gyermek bántalmazással szembeni védelme esetén - az ágazati irányítást ellátó, a gyermekek és az ifjúság védelméért felelős miniszter által jóváhagyott - egységes elvek és módszertan alkalmazásával járjanak el.

A 3. §-hoz

A gyermekek védelméről a szexuális kizsákmányolás és a szexuális bántalmazás ellen Lanzarote-ban, 2007. október 25-én kelt Egyezménynek való megfelelést szolgálja az a módosítás, hogy a gyámhatóságnak a gyermek bántalmazásáról, elhanyagolásáról vagy egyéb más súlyos veszélyeztetéséről érkező jelzést zártan kell kezelnie. Ez a rendelkezés hivatott elősegíteni, hogy a gyámhatóság tudomást szerezzen a gyermek veszélyeztetettségéről, valamint a zárt adatkezeléssel biztosítható a jelzőrendszer hatékonyabb működése, és a jelzést adó szerv vagy személy védelme a gyermek bántalmazását feltételezetten elkövető, esetleg fenyegető módon viselkedő személlyel szemben.

A 4. §-hoz

A rendszeres gyermekvédelmi kedvezményre való jogosultság megállapítása során a törvény meghatározza azon személyek körét, akik tekintetében a jövedelmi, vagyoni feltételeket vizsgálni rendeli (gondozó család). Rendszeres gyermekvédelmi kedvezményre szociális rászorultsága alapján a gyámhatósági intézkedéssel gyámság alá helyezésre kerülő gyermek is jogosult lehet, amennyiben részére családbafogadó gyám kerül kirendelésre. A gyámot és így a családbafogadó gyámot tartási kötelezettség a gyámolt tekintetében csak akkor terheli, ha egyébként tartásra köteles hozzátartozó. Ez teszi indokolttá, hogy a kedvezményre való jogosultság megállapítása során abban az esetben, ha a családbafogadó gyám a gyermek tartására nem köteles, a gyermek után járó juttatásokat a gyám és családja saját bevételeitől, vagyonától elkülönítetten rendeli figyelembe venni a szabályozás. Abban az esetben viszont, ha a családbafogadó gyámot a gyermek tekintetében tartási kötelezettség terheli, indokolt a jövedelmi, vagyoni feltétek vizsgálatának kiterjesztése. Ennek érdekében szükséges a gondozó család fogalom alkalmazásának kiegészítése, pontosítása.

Az 5. §-hoz

A törvény az utógondozást biztosító intézmény egyértelmű feladatává teszi, hogy segítséget nyújtson az otthonteremtési támogatás céljának megvalósulásához a támogatással való elszámolásig, ha a gyámhatóság elrendeli a fiatal felnőtt utógondozását.

A 6. §-hoz

A családi napközi szolgáltatásra vonatkozó rendelkezések módosítását az indokolja, hogy a nemzeti köznevelésről szóló törvény 2013. szeptember 1-jétől hatályos módosítása szerint az általános iskolában a nevelést-oktatást oly módon kell megszervezni, hogy a foglalkozások legalább tizenhat óráig tartsanak. Az általános iskolában a tizenhat óra előtt megszervezett egyéb foglalkozások alól az iskola igazgatója a szülő kérelmére adhat felmentést, és az ilyen gyermek ellátható a családi napköziben. Ugyanakkor a kettős finanszírozás elkerülése érdekében - a költségvetési törvény alapján - az általános iskolás gyermekek finanszírozási szempontból csak tizenhat óra után vehetők figyelembe.

A 7. §-hoz

Bevezetésre kerül a befogadó szülő fogalma, amelybe beletartozik az átmeneti gondozást biztosító helyettes szülő és a gyermekvédelmi szakellátásban élő gyermeket ellátó nevelőszülő (ideértve a különleges és speciális nevelőszülőt is). A befogadó szülő fogalom életszerűen fejezi ki a helyettes szülői és a nevelőszülői tevékenység közös lényegét: a gyermek saját háztartásba történő befogadását. A befogadó szülővé válás feltételeire közös szabályok vonatkoznak. A helyettes szülők esetében továbbra is lehetőséget teremt a szabályozás arra, hogy önálló helyettes szülőként lássák el tevékenységüket, míg a nevelőszülőknek a gyermekvédelmi szakellátás sajátosságai miatt mindig hálózatban kell működniük. Főszabály szerint a helyettes szülő csak átmeneti gondozási, a nevelőszülő pedig csak gyermekvédelmi szakellátási feladatot láthat el, az ettől való eltérés a működtető hozzájárulásával lehetséges. A gyermekek érdekeire figyelemmel azonban egyidejűleg kizárólag azonos státuszú, átmeneti gondozásban vagy szakellátásban nevelkedő gyermekeket lehet elhelyezni a nevelőszülőnél. Ez alól egy kivétel van, amikor az utógondozói ellátásban részesülő fiatal felnőtt a saját gyermekével együtt kerül elhelyezésre ugyanannál a nevelőszülőnél. A kivételt annak érdekében teremti meg a szabályozás, hogy a fiatal felnőtt gyermekének nevelésbe vételére ne kerüljön sor, hanem a szülőjével együtt nevelkedjen átmeneti gondozás keretében, amely nem érinti a szülői felügyeleti jogot. A nevelőszülői foglalkoztatási jogviszony társadalombiztosítási vonzatát külön törvény határozza meg, mert az nem tartozik a Gyvt. szabályozási körébe.

A 8. §-hoz

A törvény a gyermekek számára a szükségletüknek megfelelő teljes körű ellátás biztosítása érdekében, a gyakorlati tapasztalatoknak megfelelően határozza meg a speciális szükséglet alkategóriáit.

A gyermeki jogok maradéktalan érvényesítése érdekében szükséges a gyakorlatban létező, de eddig a Gyvt.-ben nem definiált kettős ellátási szükséglet kategóriát is szabályozni. Ennek eredményeként a különleges és speciális ellátást egyaránt igénylő gyermekek is hozzájuthatnak az egészségi és személyiségállapotuk javulását elősegítő ellátáshoz.

A 9. §-hoz

A törvény meghatározza a nevelőszülővé válás feltételeit, valamint a speciális és különleges nevelőszülő fogalmát. A nevelőszülő és a nevelt gyermek közötti korkülönbség maximuma 45 évről 50 évre emelkedik, melynek oka, hogy a három év alatti gyermekek szempontjából kiemelkedő jelentősége van a családban való elhelyezésnek, a nevelőszülő pedig nem egész életre szólóan, hanem a gyermek számára szükséges ideig, rendszerint átmeneti jelleggel látja el a gyermeket. Így a gyermek érdeke nem sérül, ha a gyermekvédelmi gondoskodás során idősebb nevelőszülőnél kerül elhelyezésre.

A 10. §-hoz

A törvény hat főben határozza meg a nevelőszülő háztartásában - a saját gyermeket is beszámítva - egyidejűleg nevelkedő gyermekek, fiatal felnőttek létszámát. Figyelembe veszi a gyermekvédelmi gondoskodásban élő gyermekek nevelése során felmerülő összetett feladatokat, ezért ha a nevelőszülő saját gyermeket nem nevel, legfeljebb öt gyermek helyezhető el nála egyszerre. Különleges vagy speciális ellátási szükségletű gyermek elhelyezése esetében csökkenteni kell a nevelőszülőnél elhelyezhető gyermekek számát annak érdekében, hogy a nevelőszülő számára ne jelentsen túl nagy terhelést a feladat ellátása, és valamennyi gyermek személyre szóló törődésben, ellátásban részesüljön.

A nevelőszülőnél elhelyezhető gyermeklétszámtól kivételes esetben el lehet térni, de kizárólag a gyermek érdekében - például testvérek együttes elhelyezése esetén -, melyhez a gyermekvédelmi gyám hozzájárulása is garanciát jelent. Az ideiglenes hatállyal elhelyezett, tehát gyermekvédelmi gyámi képviselettel nem rendelkező gyermek esetében - az eltérés független szakmai értékelésének biztosítása céljából - a területi gyermekvédelmi szakszolgálat hozzájárulása szükséges.

A 11. §-hoz

A kettős szükséglet mint ellátási kategória bevezetésével meghatározza a törvény azt is, hogy amennyiben nevelőszülőnél kerül elhelyezésre olyan gyermek, akinél a speciális és a különleges ellátási szükséglet egyidejűleg fennáll, akkor az elhelyezhető gyermekek létszámát - a nevelőszülő terheinek csökkentése és a gyermekek érdekében történő feladatellátás céljából - minden esetben egy fővel csökkenteni kell.

A 12. §-hoz

A különleges, speciális, illetve kettős ellátási szükségletű gyermekek integrált elhelyezésének biztosítása érdekében mondja ki a törvény, hogy számukra is ellátást nyújthat a „normál” szükségletű gyermekeket ellátó nevelőszülő a működtetője hozzájárulásával. Ha a nevelőszülő helyettes szülői feladatokat lát el, a nála elhelyezhető gyermeklétszám a helyettes szülőkre irányadó szabályok szerint alakul, vagyis saját gyermekeit is beleszámítva legfeljebb négy gyermek gondozását végezheti.

A működtető köteles a nevelőszülőnek segítséget nyújtani és ellenőrzést végezni a családi pótlék felhasználása tekintetében is, mivel ezt az alanyi jogon járó juttatást az ellátmánnyal és a nevelési díjjal megegyezően a gyermekre kell fordítani.

A 13. §-hoz

A törvény a kettős ellátási szükséglet bevezetésére tekintettel a nevelési díj mértékét a speciális ellátási szükségletű gyermek után járó nevelési díj mértékével azonosan, az öregségi nyugdíj legkisebb összegének 150%-ában határozza meg.

A 14. §-hoz

A gyermek szükségleteihez igazodóan indokolt tipizálni az ellátást biztosító intézményrendszert is, ezért a törvény a speciális gyermekotthon mellett bevezeti a speciális és különleges lakásotthon fogalmát is.

A gyermeki jogok biztosítása érdekében a törvény tartalmazza azt a maximális időtartamot, ameddig a gyermek gondozási helye a speciális gyermekotthon lehet, valamint az ellátás időtartamának meghosszabbítására okot adó - a gyermek érdekeivel és személyiségállapotával összefüggő - eseteket is taxatíve felsorolja.

Törvényi szinten kerül szabályozásra az, hogy a speciális gyermekotthon utógondozói ellátást biztosít, ha azt a nagykorúvá váló ellátott kéri, és az a terápiája vagy a tanulmányai folytatása céljából indokolt.

A szabályozás egyértelműen kimondja azt is, hogy lehetőség van a speciális szükségletű gyermek nevelőszülőnél, illetve gyermekotthonban történő integrált elhelyezésére, mely a gyermek állandósághoz és családban való nevelkedéséhez fűződő jogának érvényesítését segíti elő. A törvény módot ad a testvérek együttes elhelyezésére abban az esetben is, ha egyikük speciális ellátási szükségletű, de együttes elhelyezésüktől jobb eredmény várható, mint a speciális férőhelyen történő külön nevelkedéstől.

A 15. §-hoz

A speciális lakásotthon, különleges lakásotthon fogalmának meghatározása során kimondja a törvény, hogy a kettős szükségletű gyermeket fogadó lakásotthon speciális vagy különleges lakásotthonként működik. A különböző ellátási szükségletű gyermekek elhelyezéséből, valamint az integrációból fakadó csökkentett csoportlétszámok miniszteri rendeletben kerülnek meghatározásra.

A 16. §-hoz

A területi gyermekvédelmi szakszolgálat feladatai a gyermekvédelem területén 2014 januárjától bekövetkező változások miatt jelentősen átalakulnak. A területi gyermekvédelmi szakszolgálat szolgáltatási, szervezési, tanácsadói és szakértői feladatokat fog végezni.

A törvény a feladatok maradéktalan ellátása érdekében leválasztja a területi gyermekvédelmi szakszolgálatról az otthont nyújtó ellátás biztosítását, továbbá az utógondozói ellátást igénylő fiatal felnőttek lakhatását biztosító külső férőhelyek működtetését. A feladat speciális jellegére tekintettel megmarad az a lehetőség, hogy - a fenntartó döntése alapján - a területi gyermekvédelmi szakszolgálat ideiglenes hatályú elhelyezést biztosító nevelőszülői hálózatot, gyermekotthont működtethessen. A fenntartó a helyi igények és a rendelkezésre álló férőhelyek ismeretében tudja eldönteni, hogy ez szükséges-e.

A 17. §-hoz

A nevelőszülők állami közfeladat ellátásában vesznek részt a családjukban valamilyen ok miatt nem nevelhető gyermekek saját háztartásukban történő nevelésével. A nevelőszülői tevékenység a munkaviszonyhoz képest számos sajátosságot mutat (például a munkaidő hossza, a gyermek életkorához, szükségletéhez, napirendjéhez igazodó tevékenység végzése, a gyermek vér szerinti családi kapcsolatainak figyelembevétele és támogatása tekintetében), ami szükségessé teszi az önálló jogviszony megteremtését. Erre tekintettel a munka törvénykönyvéről szóló 2012. évi I. törvény (a továbbiakban: Mt.) szabályait csak abban az esetben kell alkalmazni, ha azt a Gyvt. nevelőszülői foglalkoztatási jogviszonyra vonatkozó rendelkezései előírják. A Gyvt. emellett azt is meghatározza, hogy az Mt. alkalmazása során annak egyes fogalmai, jogintézményei alatt a nevelőszülői foglalkoztatási jogviszony vonatkozásában mit kell érteni. A módosítás emellett garanciális rendelkezéseket tartalmaz a nevelőszülő által tevékenysége gyakorlása során tudomására jutott, a nevelt gyermekre vagy a gyermek vér szerinti családjával, illetve örökbefogadó családjával kapcsolatos adatok védelme érdekében.

A 18. §-hoz

A nevelőszülői foglalkoztatási jogviszony a működtető, mint munkáltató és a nevelőszülő közötti írásbeli megállapodással jön létre. A nevelőszülői foglalkoztatási jogviszony egyes kérdéseiről az ún. keret-megállapodás rendelkezik, míg az adott gyermek, fiatal felnőtt befogadásáról minden esetben kiegészítő megállapodást kell kötni. A törvény meghatározza a nevelőszülői foglalkoztatási jogviszony létrejöttének időpontját, mely az a nap, amikor a gyámhatóság határozatában a gyermek gondozási helyeként a nevelőszülő háztartását jelölte ki. A nevelőszülői foglalkoztatási jogviszony főszabályként határozatlan időre létesíthető, határozott idejű jogviszony létrehozására helyettesítés vagy egyéb méltányolható ok esetén van lehetőség, ebben az esetben az Mt. határozott idejű munkaviszonyra vonatkozó szabályait kell értelemszerűen alkalmazni.

A nevelőszülői foglalkoztatási jogviszony mellett más keresőtevékenység abban az esetben folytatható, ha az a nevelőszülőnél elhelyezett gyermekek ellátását nem akadályozza, és a nevelőszülői tevékenység ellátásával összeegyeztethető; erre a működtetővel kötött keret-megállapodásban ki kell térni. Ha a nevelőszülő saját gyermekeit is beleszámítva négy vagy annál több gyermeket nevel, más keresőtevékenységet csak heti húsz órát meg nem haladó időtartamban vállalhat annak érdekében, hogy a gyermekek megfelelő ellátásban, személyre szóló törődésben részesüljenek. Időkorlátozást nem kell alkalmazni, ha a munkavégzésre a nevelőszülő otthonában kerül sor.

A gyermekek biztonságos ellátása érdekében szükséges, hogy a nevelőszülő házastársa vagy élettársa írásbeli hozzájárulását adja a nevelőszülői tevékenység folytatásához.

A 19. §-hoz

A nevelőszülői tevékenység professzióként való elismerésének alapját a nevelőszülővel szembeni azon elvárás képezi, hogy a nevelőszülő egy szakmai team tagjaként szakemberként működjön együtt a gyermek nevelésében, sorsának alakításában, vér szerinti családjával való kapcsolattartása elősegítésében, hazagondozásában, örökbefogadó családhoz történő átgondozásában. Ezt fejezi ki a Gyvt. által a nevelőszülői foglalkoztatási jogviszonyhoz kapcsolódóan előírt együttműködési kötelezettség.

A 20. §-hoz

A törvény meghatározza a nevelőszülői foglalkozási jogviszony megszűnésének és megszüntetésének - köztük a gyermek érdekében történő kötelező megszüntetés - eseteit.

A gyermek gondozási helyének azonnali megváltoztatása esetére bevezeti a törvény a nevelőszülői díjazás felfüggesztésének lehetőségét. A díjazás további folyósítására vagy megszüntetésére a gyermek gondozási helyének megváltoztatására irányuló gyámhatósági eljárás jogerős befejezésével kerülhet sor.

A nevelt gyermeknek, fiatal felnőttnek a nevelőszülő gondozásából való kikerülése esetén akkor szűnik meg a nevelőszülői foglalkoztatási jogviszony, ha a gyámhatóság ezt követően három hónapon belül nem helyezett el újabb gyermeket vagy fiatal felnőttet a nevelőszülő gondozásában. Erre az időtartamra a nevelőszülőnek alapdíj jár.

A 21. §-hoz

A nevelőszülői foglalkoztatási jogviszony működtető általi felmondása esetére a nevelőszülőt a jelenlegi hivatásos nevelőszülőkre vonatkozó szabályozáshoz hasonlóan végkielégítés illeti meg.

A 22. §-hoz

A nevelőszülő az elhelyezett gyermekek számától függően szabadságra jogosult. A működtetőnek a szabadság kiadásánál is figyelemmel kell lennie az ellátott gyermekek érdekeire. A szabadság kiadásakor a nevelőszülővel meg kell állapodni a megfelelő helyettesítésről, a gyermekek ellátásának biztosításáról. Az ellátott gyermekek állandósághoz való jogának tiszteletben tartása szempontjából határozza meg a törvény azt is, hogy az egyes negyedévekre a nevelőszülőnek járó szabadság időtartama egy naptári éven belül vonható össze, a naptári évben ki nem adott szabadságot pedig a működtetőnek meg kell váltania.

A nevelőszülőt az Mt. szabályai szerint illeti meg betegszabadság és szülési szabadság. Ugyancsak az Mt. szabályait kell alkalmazni a saját gyermek gondozására tekintettel a nevelőszülőnek járó fizetés nélküli szabadságra is.

A 23-24. §-hoz

A törvény meghatározza a nevelőszülői tevékenységet segítő gyermekgondozó alkalmazásának feltételét, mely a speciális nevelőszülő kivételével gyermekszámhoz kötött. Gyermekgondozó elsősorban a nevelőszülő hozzátartozója lehet, ugyanakkor figyelemmel kell lenni a gyermekgondozó személyére vonatkozóan meghatározott kizáró okokra. Gyermekszámtól függetlenül biztosítani kell a nevelőszülő helyettesítését a nevelőszülő szabadsága, betegsége, képzése, továbbképzése vagy egyéb akadályoztatása esetén. Ebben az esetben a működtető másik nevelőszülővel vagy a gyermekvédelmi intézmény által biztosított gyermekfelügyelettel is megoldhatja a nevelőszülő helyettesítését.

A 25-26. §-hoz

A nevelőszülő a foglalkoztatási jogviszonyban végzett tevékenységéért díjazásra jogosult, melynek a társadalombiztosításra való jogosultság kiterjesztését és a jogviszony-folytonosságot is szolgálnia kell. A nevelőszülő gyermekszámtól és a gyermekek szükségleteitől függetlenül jogosult alapdíjra, melynek mértéke legalább a minimálbér 30%-a. Az alapdíj a jogviszony folytonosságát szolgálja. A nevelőszülő gondozásából - önhibáján kívüli okból - jellemzően hazagondozás és örökbefogadás miatt kikerülő gyermekek száma, valamint a szabad férőhelyek újabb gyermek kihelyezésével történő betöltése előre nem tervezhető. Ezért a nevelőszülő az alapdíjra három hónapig jogosult azt követően is, hogy a gyermek - a nevelőszülő önhibáján kívül - kikerült gondozásából. A nevelőszülő az alapdíjon felül gyermekeként jogosult a minimálbér legalább 20%-ának megfelelő mértékű kiegészítő díjra, és a gyermekek szükségletéhez igazodó többletdíjra, legalább a minimálbér 5%-ának erejéig. A gyermek, fiatal felnőtt kollégiumi, diákotthoni elhelyezésének időtartamára a nevelőszülőt csak az alapdíj illeti meg a kevesebb feladatára tekintettel, kivéve, ha az ellátott a nevelőszülő háztartásában tartózkodik. A nevelőszülő díjazását a működtető és a nevelőszülő között létrejött keret-megállapodás tartalmazza, valamint a gyermekenként kötött kiegészítő megállapodásban lehet meghatározni az adott gyermekre, fiatal felnőttre tekintettel járó díjazást.

A 27. §-hoz

A nevelőszülő és a működtető nevelőszülői foglalkoztatási jogviszonnyal összefüggő kártérítési felelősségére és a jogviszonyból eredő jogokkal és kötelezettségekkel kapcsolatos jogvitára az Mt. rendelkezéseinek alkalmazását írja elő a törvény.

A 28-30. §-hoz

A gyermekek átmeneti gondozását végző helyettes szülők jogviszonya nem alakul át foglalkoztatási jogviszonnyá. A Gyvt.-nek a helyettes szülői jogviszonyra vonatkozó rendelkezései jelenleg számos kérdésben visszautalnak a nevelőszülői jogviszonyra (megállapodás megkötése, módosítása, együttműködési kötelezettség, a jogviszony megszűnése, díjazásnál figyelembe veendő szempontok). Tekintettel arra, hogy a nevelőszülői foglalkoztatási jogviszony 2014. január 1-jei bevezetésével ezek a visszahivatkozások már nem állják meg a helyüket, szükséges a helyettes szülői jogviszonyra vonatkozó speciális rendelkezések újrafogalmazása.

A 31. §-hoz

Az alapvető jogok biztosa kezdeményezte, hogy a Gyvt.-ben jelenjen meg a szabálysértési tényállást megvalósító gyermekkorúak védelembe vételének lehetősége. Ennek eleget téve tartalmazza a törvény a Gyvt. 68. §-ának módosítását.

A 32-33. §-hoz

A törvény az ideiglenes hatályú elhelyezés esetében is egyértelművé teszi, hogy a tizenkettedik életévét be nem töltött gyermeket főszabály szerint nevelőszülőnél kell elhelyezni. Előfordulhatnak olyan esetek, amikor erre nincs lehetőség. Ilyen ok lehet a törvény szerint a gyermek egészségi vagy személyiségállapota, ön- és közveszélyes magatartása. Más okból is szükséges lehet a gyermekotthoni elhelyezés. Így például, ha férőhelyhiány miatt a nevelőszülő nem tudja fogadni a gyermeket vagy kísérő nélküli kiskorú elfogására éjszaka kerül sor és az idegenrendészeti vagy menekültügyi hatóság ideiglenes szálláshelyként gyermekotthont jelöl ki a gyermek számára. A kísérő nélküli kiskorúak ellátása részben az életkoruk, részben a sajátos szükségleteik miatt hosszú távon is szükségessé teszi a gyermekotthoni elhelyezést, mindamellett azonban cél, hogy idővel álljanak rendelkezésre kísérő nélküli kiskorúak befogadására is alkalmas nevelőszülők.

A kísérő nélküli kiskorúak engedély nélküli eltávozásuk esetén jellemzően az országot is elhagyják, ezért indokolatlan bizonyos időn túl az ideiglenes hatályú elhelyezésük fenntartása. A törvény ezért 60 napban határozza meg azt az időtartamot, amelyet követően az ideiglenes hatályú elhelyezést meg kell szüntetni, ha a gyermek nem tért vissza vagy felkutatása nem járt eredménnyel. Amennyiben a gyermeket ezt követően mégis megtalálja a rendőrség vagy a gyermek önként visszatér gondozási helyére, az ideiglenes hatályú elhelyezés ismételt elrendelésének nincs akadálya.

A 34-35. §-hoz

A gyermek személyes szabadságának korlátozása körében a rövid időtartamú korlátozást és az ún. nevelési felügyelet elrendelését egyértelműen elhatárolja a törvény.

Mindkét intézkedés alkalmazható a speciális gyermekotthonban, speciális lakásotthonban, illetve a gyermekotthon speciális csoportjában. A biztonsági elkülönítésre azonban a jövőben is csak a speciális gyermekotthonban kerülhet sor.

Konkrétan meghatározásra kerülnek azok az okok, melyek esetén lehetőség van a gyermek személyes szabadságának korlátozására és kimondja a törvény azt is, hogy meghatározott mértékű és időtartamú korlátozás mely célok - a gyermek képessé váljon részt venni a terápiás munkában, illetve a gyermek ön- és közveszélyes magatartásának megszüntetése - elérése érdekében alkalmazható.

A Gyvt. a személyes szabadság korlátozásával összefüggésben tartalmazza az eljárás és a döntéshozatal garanciális szabályait is.

A 36. §-hoz

A törvény meghatározza a megyei, fővárosi, valamint az országos gyermekvédelmi szakértői bizottság gyermekvédelmi ellátórendszerben betöltött helyét és szerepét, ennek során kimondja, hogy az országos gyermekvédelmi szakértői bizottságot a Kormány rendeletében kijelölt szerv, azaz az állami fenntartású gyermekvédelmi intézmények fenntartói feladatait ellátó Szociális és Gyermekvédelmi Főigazgatóság működteti.

A törvény egyértelműen meghatározza mind a megyei, fővárosi, mind az országos gyermekvédelmi szakértői bizottság tagjainak számát és a feladat ellátásához szükséges szakképesítést is.

A szociális és gyermekvédelmi tárgyú törvények Magyary Egyszerűsítési Programmal összefüggő módosításáról, valamint egyéb törvények módosításáról szóló 2013. évi XXVII. törvény 2014. január 1-jén hatályba lépő rendelkezése szerint valamennyi gyermekvédelmi gondoskodásban nevelkedő gyermek örökbefogadása esetén egységesen a megyei, fővárosi gyermekvédelmi szakértői bizottság készíti el az örökbefogadás előkészítéséhez szükséges szakvéleményt. Az örökbefogadáshoz minden esetben szükséges a gyermek személyiségállapotáról szakvéleményt készíteni, amely pszichológiai vélemény, illetve három éves életkor alatt a gyermek fejlődéséről szóló pedagógiai vélemény lehet. Erre tekintettel a törvény kimondja, hogy ezen vizsgálatok esetén - amennyiben szükséges - a szakértői bizottság kiegészül egy fő gyógypedagógussal.

Az egységes vizsgálati szempontok szerinti lefolytatott vizsgálatok és elkészített szakvélemények érdekében, a törvény felsorolja a szakvélemény kötelező tartalmi elemeit.

A törvény egyértelműen rögzíti, hogy a megyei, fővárosi gyermekvédelmi szakértői bizottságnak és az országos gyermekvédelmi szakértői bizottságnak a véleménye nem minősül a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) szerinti szakértői véleménynek. A Gyvt. a gyermekvédelmi szakértői bizottságok véleményének kikérését a Ket. 50. § (5) bekezdése alapján írja elő kötelezően a gyámhivatal számára.

Garanciális jelentősége van annak, hogy a törvény kimondja a szakértői bizottság pártatlanságát. A szakértői bizottság a munkáját a kizárólag a gyermek ellátási szükségletének leginkább megfelelő gondozási hely meghatározása érdekében végzi, ennek során teljes mértékben független a működtetését ellátó területi gyermekvédelmi szakszolgálattól és a Kormány rendeletében kijelölt, az állam fenntartói feladatait ellátó szervtől.

Ha a szakértői bizottság nem készíti el határidőben a szakmai véleményét, a gyámhatóság megkeresi a szakértői bizottság fenntartásáért felelős szervet. Ezáltal a gyermekek vizsgálatának, illetve a szakvélemény elkészítésének elhúzódása elkerülhető. A mulasztás menthető indoka, ha gyermek engedély nélküli távolléte miatt késik a szakvélemény elkészítése.

A 37. §-hoz

A törvény pontosítást tartalmaz a tekintetben, hogy az utógondozást a nevelőszülői hálózatot működtető, a gyermekotthon, az utógondozó otthon vagy a külső férőhely működtetője biztosítja. Az utógondozó személyére vonatkozó rendelkezések végrehajtási rendeleti szinten kerülnek meghatározásra.

A 38. §-hoz

A 2014. január 1-jén hatályba lépő Gyvt. módosítás szerint nem a 24., hanem csak a 22. életévének betöltéséig részesülhet utógondozói ellátásban a köznevelési, felsőoktatási vagy felnőttképzési intézménnyel tanulói, hallgatói vagy felnőttképzési jogviszonyban álló fiatal felnőtt. A törvény szerint az utógondozói ellátás igénybevételének életkori korlátja a jövőben is a 24. év marad, mivel a gyakorlati tapasztalatok jellemzően azt támasztják alá, hogy a fiatal felnőttek körében egyre inkább elhúzódik a tanulmányok folytatásának, a piacképes szakképesítés megszerzésének ideje.

A 39. §-hoz

Az Egyezménnyel összhangban a törvény kötelező zárt adatkezelést ír elő a gyermek sérelmére elkövetett cselekmények minél korábbi jelzése és a gyermek veszélyeztetése elleni hatékony fellépés érdekében.

A 40. §-hoz

A Ket. szakértő kirendelésére vonatkozó szabályozásával való összhang megteremtését hivatott szolgálni az a rendelkezés, hogy amennyiben a gyermek személyiségével kapcsolatos jelentős tény vagy körülmény megítéléséhez különleges szakértelem szükséges, a gyámhatóság határozattal kirendeli az ezzel rendelkező szervet, intézményt vagy személyt szakvélemény elkészítése céljából.

A 41. §-hoz

A módosítás az egységes örökbefogadási nyilvántartás bevezetéséhez kapcsolódóan az örökbefogadást elősegítő szervek adatkezelési szabályait kiegészíti és pontosítja. A módosítás emellett megjeleníti a gyermek örökbefogadásának előmozdítása során keletkezett, és ezen tevékenység ellátásához szükséges kezelendő adatok körét, így a gyermek számára megfelelő örökbe fogadni szándékozó kiválasztásának folyamatára és annak eredményre vonatkozó adatokat.

A módosítással bevezetendő egységes örökbefogadási nyilvántartás TAJ alapú nyilvántartás, ezért szükséges az örökbefogadásban érintettek Társadalombiztosítási Azonosító Jelét kezelni, nyilvántartani.

Az egységes örökbefogadási nyilvántartás bevezetése miatt megszűnnek az önálló örökbefogadási nyilvántartások, ezért a hatályos szabályok szerinti „országos örökbefogadási nyilvántartást vezető szerv” sem fog önálló nyilvántartást vezetni, így szükséges megnevezését megváltoztatni „országos örökbefogadást elősegítő szerv”-re.

A 42. és 44. §-hoz

Tekintettel arra, hogy az egységes örökbefogadási nyilvántartás TAJ alapú nyilvántartás, ezért szükséges az örökbefogadásban érintettek Társadalombiztosítási Azonosító Jelét az örökbefogadást elősegítő közhasznú szervezeteknek is kezelni, nyilvántartani.

A 43. §-hoz

A fiatalok életkezdési támogatásáról szóló 2005. évi CLXXIV. törvénnyel való összhang megteremtése céljából a Gyvt.-be is bekerül, hogy a gyámhatóságnak az életkezdési támogatás megállapítása céljából a rendszeres gyermekvédelmi kedvezményben részesülő és a nevelésbe vett gyermekekről adatot kell szolgáltatnia a kincstárnak.

A 45. §-hoz

Az egységes örökbefogadási nyilvántartás bevezetése miatt megszűnik a külön vezetett országos örökbefogadási nyilvántartás, ezért az egységes örökbefogadási nyilvántartás adatai alapján kell a gyermek örökbefogadási esélyeiről a tájékoztatást megadni.

A 46. §-hoz

A módosítással bevezetésre kerülő új egységes örökbefogadási nyilvántartást a miniszter vezeti, ami garancia arra, hogy egységesen, a hatályos szabályok betartásával működjön a nyilvántartás.

Az új egységes elektronikus örökbefogadási nyilvántartási rendszer lehetővé teszi, hogy az adatokat csak ott rögzítsék, ahol keletkeznek, viszont mindazon szervezetek hozzáférjenek, amelyek a gyermek örökbefogadásának előkészítésével foglakoznak.

A területi gyermekvédelmi szakszolgálat az egységes örökbefogadási nyilvántartásba rögzíti az illetékességi területén örökbe fogadhatóvá vált gyermek és örökbefogadásra alkalmassá nyilvánított örökbe fogadni szándékozó személy adatait. A területi gyermekvédelmi szakszolgálat hozzáférési jogosultsággal rendelkezik az általa rögzített adatokhoz, valamint az országos örökbefogadást elősegítő szerv által a gyermek számára ajánlott más megyei területi gyermekvédelmi szakszolgálat nyilvántartásában szereplő örökbe fogadni szándékozók adataihoz, külföldre történő örökbefogadás esetében pedig a központi hatóság által a gyermek számára ajánlott külföldi örökbe fogadni szándékozó személy adataihoz.

Az új nyilvántartási rendszerbe az országos örökbefogadást elősegítő szerv csak abban az esetben rögzít adatot, ha a gyermek számára a területi gyermekvédelmi szakszolgálat nyilvántartásában nincs megfelelő örökbefogadó szülő, és a területi gyermekvédelmi szakszolgálat más megyei örökbe fogadni szándékozók kiajánlását kéri a gyermek örökbefogadásának előmozdításához. Az országos örökbefogadást elősegítő szerv a területi gyermekvédelmi szakszolgálatok által az egységes örökbefogadási nyilvántartásban rögzített valamennyi örökbe fogadható gyermek adataihoz hozzáféréssel rendelkezik a gyermekek örökbefogadásának elősegítése, koordinálása céljából. Hozzáfér továbbá azon örökbe fogadni szándékozók adataihoz, akik hozzájárultak ahhoz, hogy adataikat - az országos örökbefogadást elősegítő szerv közreműködésével - az örökbe fogadható gyermek szerinti másik területi gyermekvédelmi szakszolgálat a gyermek örökbefogadásának elősegítése céljából kezelje.

A nemzetközi örökbefogadási ügyekben eljáró központi hatóság rögzíti a nyilvántartásába felvételét kérő alkalmas külföldi örökbe fogadni szándékozó személyeket, valamint a gyermek számára történt kiajánlást, melyekhez a továbbiakban hozzáféréssel rendelkezik.

Az új egységes örökbefogadási nyilvántartásba a nyílt örökbefogadást elősegítő közhasznú szervezet folyamatosan rögzíti az általa elősegített nyílt örökbefogadások adatait, melyhez hozzáféréssel csak az országos örökbefogadást elősegítő szerv rendelkezik.

A módosítás részletesen és egységesen szabályozza az új nyilvántartás adatainak kezelését az örökbefogadást követően, illetve a nem realizálódott örökbefogadást követően is. Rendelkezik a már lezárult eljárások adatainak zárolásáról is.

Az engedélyezett örökbefogadások tekintetében az adatok megőrzése és védelme elengedhetetlenül szükséges többek között az örökbe fogadott gyermek származás megismerési jogának érvényesüléséhez (mind vér szerinti szülei, mind testvérei adatainak megismerése szempontjából), valamint öröklési ügyekben, illetve örökbefogadás felbontása iránti eljárásokban is.

A módosítás rögzíti, hogy az egységes örökbefogadási nyilvántartás nem hatósági nyilvántartás, mivel az az örökbefogadást elősegítő szervek munkáját támogatja.

A 47. §-hoz

Az új Polgári Törvénykönyv bevezeti az örökbefogadás utánkövetését, melynek következtében 2014. március 15-től az egységes örökbefogadási nyilvántartás tartalmazza az utánkövetést végző közhasznú szervezet által kezelt adatokat is (az örökbe fogadó szülő személyazonosító adatait, családi helyzetére, egészségi állapotára, vagyoni helyzetére vonatkozó adatokat, valamint a gyermek örökbefogadó családjába történő beilleszkedésére, nevelésére és fejlődésére vonatkozó adatokat).

A 48-49. §-hoz

A törvény hiánypótló szabályozást tartalmaz a finanszírozási szabályok kiegészítésével az átadó és átvevő munkáltatóra abban az esetben, ha a gyermekvédelmi szakellátást nyújtó egyházi, nem állami fenntartóval kötött ellátási szerződés megszüntetésére kerül sor és az állami fenntartó biztosítja a továbbiakban az ellátást. Ilyen esetekben az egyházi, nem állami fenntartó által munkaviszonyban foglalkoztatott személyek jogviszonya közalkalmazotti jogviszonnyá alakul át.

Az 50. §-hoz

A gyermekétkeztetésre vonatkozó rendelkezések a 2012. évben kiegészültek oly módon, hogy kötelezettséget telepítettek a fenntartón túl a települési önkormányzatok számára is a nevelési-oktatási intézménybe járó gyermekek, tanulók számára biztosítandó gyermekétkeztetés megszervezésével kapcsolatosan. Ugyanakkor a módosítás nem rendezte a gyermekétkeztetés szabályainak és a Gyvt. térítési díj szabályainak viszonyát, amely joghézagot idézett elő a gyakorlatban. Ennek következtében például az önkormányzatoknak jelenleg nincs jogszabályi felhatalmazásuk arra, hogy a gyermekétkeztetés intézményi térítési díját a szülőknek kedvezve alacsonyabb összegben állapítsák meg a nyersanyagnormánál. Emiatt szükséges a Gyvt. térítési díjra vonatkozó egyes rendelkezéseit kiterjeszteni a gyermekétkeztetésre is. A módosítás egyértelművé teszi továbbá, hogy mely fenntartó, mely esetekben és hány alkalommal köteles az étkeztetést biztosítani a gyermekek, tanulók számára.

Az 51. §-hoz

Az átmeneti rendelkezések egyértelművé teszik, hogy a gyermekvédelmi gyámság, mint új jogintézmény bevezetésének évében, 2014-ben még nem kell önálló munkakörben ellátni a gyermekvédelmi gyámi feladatokat, mert az átmeneti és tartós nevelésben lévő gyermekek ügyének felülvizsgálatára az év során fokozatosan, az előre meghatározott rendben kerül sor. A családgondozást a felülvizsgálatok elvégzéséig a területi gyermekvédelmi szakszolgálat biztosítja.

Az 52. §-hoz

A módosítás törvényi szinten határozza meg az egységes örökbefogadási nyilvántartás valamint a nevelőszülői foglalkoztatási jogviszony és a helyettes szülői jogviszony alapvető szabályait. Kormányrendeleti szinten indokolt szabályozni a nyilvántartás vezetésére vonatkozó eljárási szabályokat, az adatfeldolgozó feladataira vonatkozó szabályokat, továbbá a helyettes szülői és nevelőszülői foglalkoztatási jogviszonyra vonatkozó egyes kérdéseket, mely rendeletek megalkotására a törvény felhatalmazó rendelkezést ad.

Az 53. §-hoz

A nevelőszülői foglalkoztatási jogviszony a 2013. december 31-én nevelőszülői, hivatásos nevelőszülői jogviszonyban álló személyek vonatkozásában a törvény erejénél fogva jogviszonyuk átalakulásával jön létre, így minden kedvező jogkövetkezmény már 2014. január 1-jétől érvényesül. Annak érdekében, hogy az érintett nevelőszülők számára kellő idő álljon rendelkezésre a döntésük meghozatalára, 2014. június 30-áig köthetik meg a keret-megállapodást működtetőjükkel. A további átmeneti rendelkezések 2016. december 31-éig garantálják, hogy egy nevelőszülő se járjon rosszabbul az új foglakoztatási jogviszony keretében, mint a korábbi hivatásos nevelőszülői jogviszonyában. Az ikergyermekeket nevelők esetében is eltérő szabályok érvényesülnek annak érdekében, hogy a gyermekgondozási támogatás kivezetése miatt ne kerüljenek kedvezőtlenebb helyzetbe. A nevelésbe vett gyermekek állandósághoz fűződő jogát biztosítja, hogy a nevelőszülői foglalkoztatási jogviszonnyá történő átalakulás miatt nem lehet gondozási helyüket megváltoztatni.

Az egységes örökbefogadási nyilvántartás bevezetése fokozatosan történik. A módosítás részletesen meghatározza az új nyilvántartásba történő adatrögzítés ütemezését, ezzel egyidejűleg a külön vezetett nyilvántartások vezetésének, adattartalmuk zárolásának szabályait.

Az 54-55. §-hoz

A törvény rendelkezik a módosítások folyamatban lévő ügyekben való alkalmazhatóságáról.

Az 56-57. §-hoz

A törvény az egységes fogalomhasználat és a koherens szabályozás érdekében tartalmaz pontosító és hatályon kívül helyező rendelkezéseket.

Az 58-59. §-hoz

A szociális igazgatásról és szociális ellátásokról szóló törvény átmeneti szabállyal, a 2013. évre rendezte a Szociális és Gyermekvédelmi Főigazgatóság által megállapítható intézményi térítési díjra vonatkozó szabályokat, így szükséges ezeket a 2014. évre vonatkozóan azonos tartalommal rögzíteni.

A 60-62. és a 69. §-hoz

A személyi jövedelemadóról szóló 1995. évi CXVII. törvény, valamint az egyes adótörvények és azzal összefüggő egyéb törvények módosításáról szóló 2011. évi CLVI. törvény módosítása rendezi a nevelőszülői díjazás adózási szabályait. A nevelőszülői foglalkoztatási jogviszonyban végzett tevékenység díjazása bérnek minősül, mely után személyi jövedelemadót kell fizetni, a családi kedvezmény ennek során érvényesíthető.

A 63-64. §-hoz

A társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvény módosításával a nevelőszülők 2014. január 1-jétől a társadalombiztosítás minden pénzbeli és természetbeni ellátására jogosulttá válnak.

A 65-68. §-hoz

A családok támogatásáról szóló 1998. évi LXXXIV. törvény módosításával egyértelművé válik, hogy a nevelőszülő csak a saját gyermekei után jogosult gyermekgondozási segélyre és gyermeknevelési támogatásra, a nála elhelyezett gyermekek után nem.

A 69. §-hoz

Lásd a 60-62. § indokolását.

A 70-71. §-hoz

Mind az egyes szakosított szociális és gyermekvédelmi szakellátási intézmények állami átvételéről és egyes törvények módosításáról szóló 2012. évi CXCII. törvény, mind a szociális és gyermekvédelmi tárgyú törvények Magyary Egyszerűsítési Programmal összefüggő módosításáról, valamint egyéb törvények módosításáról szóló 2013. évi XXVII. törvény módosította 2014. január 1-jei hatállyal a Gyvt. nevelőszülőkre vonatkozó rendelkezéseit. Tekintettel arra, hogy jelen törvény is érinti e rendelkezések egy részét, a koherenciazavar elkerülése érdekében szükséges rendelkezni arról, hogy a fenti két törvény érintett rendelkezései nem lépnek hatályba.

-----STARTING---POINT---VEGE---

A 72. §-hoz

A törvénynek a nevelőszülői foglalkoztatási jogviszony bevezetéséhez, az egységes örökbefogadási nyilvántartás létrehozásához és a gyermekétkeztetéshez kapcsolódó rendelkezései 2014. január 1-jén lépnek hatályba. Az Egyezménynek való megfelelés érdekében szükséges módosítások 2014. március 15-én, a speciális ellátás átalakításával, valamint a területi gyermekvédelmi szakszolgálattal összefüggő rendelkezések pedig 2014. július 1-jén lépnek hatályba.