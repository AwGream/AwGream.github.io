1998. évi LV. törvény indokolása

a Magyar Köztársaság és Ukrajna között a magyar-ukrán államhatár rendjéről, a határkérdésekben való együttműködésről és kölcsönös segítségnyújtásról szóló, Kijevben, 1995. május 19-én aláírt szerződés kihirdetéséről

Indokolás

A Magyar Köztársaság és Ukrajna közötti kapcsolatok egyik igen fontos eleme a közös államhatár láthatóságának, az államhatár rendjének, a határrendsértések megelőzésének és rendezésének nemzetközi szerződésben történő szabályozása.

A Magyar Köztársaság és Ukrajna között a magyar-ukrán államhatár rendjéről, a határkérdésekben való együttműködésről és kölcsönös segítségnyújtásról szóló Szerződés 1995. május 19-én került aláírásra Kijevben, melyet a 101/1995. (X. 13.) OGY határozatával az Országgyűlés megerősített.

A Szerződés rendelkezéseket tartalmaz az államhatár láthatóságával - határjelek karbantartása, elhelyezése, áthelyezése, határnyiladékok megtisztítása stb. - kapcsolatos feladatokról, megállapítja a határrendsértések kivizsgálásának és rendezésének keretjellegű szabályait, a bekövetkezett károkért való felelősség és kártérítés legfontosabb szabályait, valamint a határvizek, az államhatárt átszelő vasútvonalak, közutak és egyéb létesítmények használatának rendjét.

A nemzetközi szerződésekkel kapcsolatos eljárásról szóló 1982. évi 27. tvr. 13. §-a alapján fenti Szerződést törvénnyel kell kihirdetni.

A Szerződés kihirdetéséről szóló törvény hatálybalépésével egyidejűleg a Magyar Népköztársaság Kormánya és a Szovjet Szocialista Köztársaságok Szövetsége Kormánya között a magyar-szovjet államhatár rendjének megállapítása, határkérdésekben kölcsönös segítségnyújtás és együttműködés tárgyában Budapesten, 1961. évi október 3-án létrejött szerződés kihirdetéséről szóló 1962. évi 16. törvényerejű rendelet hatályát veszti.