2005. évi LXXXIV. törvény indokolása

a szerencsejáték szervezéséről szóló 1991. évi XXXIV. törvény módosításáról

-----STARTING---POINT---ALTALANOS--- 

A szerencsejáték szervezéséről szóló 1991. évi XXXIV. törvény (a továbbiakban: Szjtv.) 1991 augusztusában lépett hatályba, hatálybalépése óta átfogó módosítására nem került sor. Az 1991 óta eltelt időszak gyakorlati tapasztalatai, a szerencsejátékokat is érintő technikai fejlődés - elsősorban az internetes, telefonos játékok megjelenése -, a piaci viszonyok változásai mind az Szjtv. koncepcionális jellegű módosítását, esetlegesen egy új szerencsejáték törvény létrehozását indokolják.

Az ágazatot szabályozó törvény teljes körű átdolgozását megelőzően azonban, az alábbi szempontokra tekintettel szükséges az Szjtv. egyes részeinek módosítása:

A közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) 2005. november 1-jén történő hatálybalépéséig biztosítani kell a szerencsejáték ágazatot felügyelő közigazgatási hatósági szerv, a Szerencsejáték Felügyelet (a továbbiakban: SZF) eljárására vonatkozó szabályozás Ket.-tel való összhangját, illetve - az SZF piacfelügyeleti szerepére tekintettel - az Szjtv-ben kell biztosítani a Ket.-től való eltérés lehetőségét. Az SZF engedélyezési, ellenőrzési és bírságolási feladatai ellátásakor - az eljárások sajátosságaira tekintettel - a Ket.-ben foglalt szabályoktól eltérően jár el. Például ezekben az eljárásokban nem alkalmaz elektronikus ügyintézést, mentesül az értesítési kötelezettség alól, az engedélyezési eljárásban az ügyintézési határidő 60 nap, az SZF határozatai a bírságot kiszabó határozatok kivételével nem fellebbezhetők stb.

A közigazgatás korszerűsítésének, a Kormány bürokrácia csökkentése programjának figyelembevételével a törvény egyes rendelkezései az SZF eljárásának egyszerűsítésére és gyorsítására, az ügyfelek adminisztratív terheinek csökkentésére irányulnak. Például pénznyerő automata engedélyek korábbinál hosszabb időre történő megadása, ügyintézési határidő lerövidítése, önkormányzati szakhatósági állásfoglalás SZF által történő beszerzése stb.

Az EU-ban az előkészítés szakaszában van a nem pénzügyi szolgáltatásokról szóló keretirányelv-tervezet, amely hatálya alá tartoznak a szerencsejáték szolgáltatások is. A tagállamokban a szerencsejátékok szabályozása eddig nemzeti keretek között történt, az irányelv-tervezet elfogadásával - átmeneti mentesség közbeiktatásával - a jövőben közösségi szabályozás várható. Erre való tekintettel szükségessé vált az irányelv-tervezetben megfogalmazott EU-s elvárások Szjtv-ben történő megjelenítése. Például fiatalkorúak fokozottabb védelme, játékszenvedély kialakulásának visszaszorítása stb.

A törvény törekszik a jogbiztonságot növelő, a szerencsejáték ágazat társadalmi kockázatai miatt fennálló fokozott állami szerepvállalás, a következetesebb, hatékonyabb hatósági jogérvényesítés biztosítására. Ennek keretében más felügyeleti hatósági szervek jogállásával összhangban a törvény rendezi az SZF jogállását. A törvény meghatározza a pénzügyminiszter SZF feletti felügyeleti jogának tartalmát, új elem, hogy az elnök kinevezése és felmentése a Kormány helyett a pénzügyminiszter feladata. A jövőben az SZF elnöke mellett két elnökhelyettes működik, akik kinevezési és felmentési jogát a pénzügyminiszter gyakorolja.

A törvény a jövőben a szerencsejátékok fajtái között új játékfajtát nevesít, a kaszinójátékokat. Eddig a játékfajták között a kaszinójátékok nem szerepeltek, a törvény szerkezeti tagolásánál pedig 3. címként a kaszinójáték került megjelölésre. Korábban a „játékkaszinó” cím nem egy játékfajtát, hanem a kaszinójátékokat lebonyolító szervezetet nevesítette. A kaszinójátékok szervezésére az eddigi formában működő játékkaszinók mellett lehetőséget ad a törvény új típusú ún. kaszinókomplexumok létrehozására, amely szórakoztatóközpontokban a játékkaszinó mellett mód nyílik egyéb turisztikai szolgáltatások igénybevételére. Tekintettel ezen szórakoztatóközpontok a hagyományos európai kaszinóktól eltérő nagyságrendjére és jellegére, szükséges a differenciált jogszabályi feltételrendszer kialakítása a működésükre. A már működő hazai kaszinók szervezési feltételeit a törvény változásai nem érintik.

A törvénymódosítás további rendelkezései a gyakorlati tapasztalatok alapján igyekeznek feloldani a hatályos törvény pontatlanságaiból fakadó jogértelmezési problémákat, valamint a korábban a pénznyerő automatákra és játékkaszinókra vonatkozó SZF tájékoztató formában megjelenő Általános játékfeltételek alkotmánybírósági megsemmisítése miatt szükséges törvényi hiányosságokat. A szerencsejáték ágazat ellenőrzése hatékonyságának növelése érdekében módosulnak, illetve differenciáltabbá válnak az SZF szankcionálási eszközei.

A bukmékeri fogadásos játékok és a lóversenyfogadás feltételrendszerének kialakításával, illetve módosításával, valamint a bukmékeri típusú fogadásos játékok adózási szabályainak megváltoztatásával ezen játékok piaci helyzetét kívánja rendezni.

-----STARTING---POINT---RESZLETES---

Az 1. §-hoz

A törvény pontosítja azon hírközlő eszközök útján szerencsejátékot szervező tevékenységben közreműködők körét, amely az általános tiltáson túl az ilyen, többnyire illegális játékszervezésben közreműködők elleni fellépést erősíti.

A törvény a fiatalkorúak védelme érdekében egyértelműen kimondja - a tombola jellegű játékok kivételével - a szerencsejátékokban a 18 éven aluli személyek részvételi tilalmát, valamint az erre irányuló reklám tilalmát. Az ajándéksorsolás nem minősül szerencsejátéknak.

A 2. §-hoz

Az Szjtv. 2. § (5) bekezdésében szereplő módosítás (miszerint a jelenlegi 100 ezer Ft-ról 500 ezer Ft-ra emelkedik a figyelembe veendő mulasztási bírság összege) a mulasztási bírság mértékéhez - emelkedéséhez - képest indokolt.

Az egymillió forintot meghaladó köztartozás ugyanakkor az elmúlt időszakban számtalan szerencsejáték szervező céget kényszerített több millió forintos felesleges többletköltség mellett arra, hogy „klónozza” önmagát. A szerencsejáték szervező adótételének befizetésének akár csak egynapos késedelme esetén is az adószabályok szerinti szankciókon kívül a szerencsejáték szervező nem kaphat új engedélyt. Egy új(abb) társaság megalapítása, s az újabb engedélyek beszerzése miatti időkiesés okán nemcsak a szervező cég, de a költségvetést is jelentős összegeket veszíthet.

Mindezek miatt indokolt egy 30 napos határidő rögzítése az esetleges köztartozások megfizetésére, továbbá az, hogy a büntetlenséget, illetve a személyi megfelelőséget a kérelmező (vállalkozó) tagjára is kiterjessze a törvény.

A külföldről szervezett szerencsejátékhoz kapcsolt reklám tilalmának megsértéséért a törvény szerint mind a reklámszolgáltató, mind a reklám közzétevője egyaránt felelős.

Fenti tilalom nem érinti az EU szolgáltatások szabad áramlásának elvét, mivel az EK Szerződés közrendi vagy közbiztonsági okokból engedi a másik tagállamból eredő szerencsejáték szervezés és annak reklámozása korlátozását.

A 3. §-hoz

A törvény egyértelmű felhatalmazást ad az állam szerencsejáték monopóliuma gyakorlására létrehozott állami játékszervező részére, hogy bizonyos jól elkülöníthető tevékenységekre a gazdasági társaságokról szóló törvény főszabályától eltérően önálló, egyszemélyes társaságot hozzon létre.

A 4. §-hoz

A törvény az önkormányzati törvényben és a koncessziós törvényben foglalt rendelkezésekkel összhangban pontosítja az önkormányzatok koncessziós pályázat kiírásához kapcsolódó egyetértési jogának gyakorlását.

Az 5. §-hoz

A törvény kiküszöböli az Szjtv. 6. § (1) bekezdésének jelenleg hatályos előírásában található anomáliát, amely szerint a koncesszióba vevő egy általa létrehozott másik gazdasági társaságra (koncessziós társaságra) nézve vállalt kötelezettséget az alapító okiratban történő érvényesítésre. Egyrészt a társaság alapító okiratának nem tartalmi eleme egy másik társaság által korábban vállalt kötelezettség, másrészt a koncesszióba vevő - többségi részesedésének birtokában - tulajdonosként tudja a koncessziós szerződésben vállalt kötelezettségeket a koncessziós társságban érvényesíteni.

A 6. §-hoz

A szerencsejáték szervezés állami felügyeletének megerősítése céljából szükséges az SZF, mint a pénzügyminiszter felügyelete alatt működő országos hatáskörű közigazgatási szerv jogállásának rendezése. A törvény részletezi az SZF feletti pénzügyminiszteri felügyeleti jogkör tartalmát, továbbá a jövőben az SZF elnöke mellé, annak munkájának segítése érdekében elnökhelyetteseket rendel. Az SZF-nél jelenleg is tevékenykedik egy elnökhelyettes. A további elnökhelyettesi tisztség bevezetésével és a helyettesek kinevezési/felmentési jogának pénzügyminiszterhez való rendelésével - más felügyeleti szervekhez hasonlóan - erősödik a felügyeleti munka szakmai hatékonysága. Az új tisztség bevezetésének költségeit az SZF saját bevételéből biztosítja.

A 7. §-hoz

Az SZF hatósági eljárása 4 szakaszra tagozódik: engedélyezési, ellenőrzési, bírságolási és nyilvántartási eljárásra. Az SZF piacfelügyeleti tevékenységére tekintettel (Ket. 13. § (2) bekezdésének d) pontja) az SZF engedélyezési, ellenőrzési és bírságolási eljárásaiban indokolt a Ket.-től való eltérés lehetőségének a biztosítása. Eljárása során az SZF a Ket. általános szabályaitól eltér abban is, hogy határozatai a jövőben sem fellebbezhetőek meg, ez alól továbbra is csak a bírságot kiszabó határozatok maradnak kivételek. Az engedélyezési, illetve ellenőrzési eljárások során benyújtandó nyilatkozatok, igazolások, a személyi megfelelőséget alátámasztó dokumentumok nagyságrendje, illetve azok megjelenési formája (pl. adóhatósági igazolások, erkölcsi bizonyítvány, cégkivonat stb.) nem teszi lehetővé ezekben az eljárásokban a Ket. 160-163. §-aiban meghatározott elektronikus ügyintézést. Az SZF a szakhatósági állásfoglalások és a más hatóságoktól származó adatigazolások megkérése esetén vállalja az elektronikus ügyintézés alkalmazását. Az engedélyezési, ellenőrzési és bírságolási eljárásokban, azok volumene (az SZF évente kb. 50.000 engedélyt ad ki), illetve az ellenőrzési eljárás sajátosságai (a felügyeleti ellenőrök is kizárólag adott napon értesülnek az ellenőrzések helyszínéről) miatt az SZF mellőzi a Ket. által előírt értesítési kötelezettséget.

Az SZF tevékenységének speciális jellegéből fakadóan - különös tekintettel az engedélyezési eljárásban a szerencsejáték szervező tevékenység törvényi feltételei meglétének ellenőrzésére - szükséges volt az engedélyezési eljárások során az általános ügyintézési határidő 90 napban történő megállapítása. Az SZF eljárásának egyszerűsítése, gyorsítása, illetve az ügyfelek adminisztratív terheinek csökkentése érdekében - az elmúlt évek gyakorlati tapasztalatai alapján - a jövőben az engedélyezési eljárás elbírálásának időtartama 60 napra csökkenthető. Egyebekben az SZF ügyintézési határideje a Ket-nek megfelelően 30 nap.

A hatályos Szjtv. végrehajtására kiadott pénzügyminiszteri rendelet tartalmazza az engedélykérelmek soron kívüli elbírálásának a lehetőségét. A módosítás törvényi szintre emeli az ügyfél kérelmére induló soron kívüli engedélyezési eljárást és rendezi annak benyújtási feltételeit.

A Ket. 17. § (4) és (6) bekezdése, 86. § (1) bekezdése szerint - összhangban a személyes adatok védelméről és a közérdekű adatok nyilvánosságáról szóló 1992. évi LXIII. törvény 3. § (3) bekezdésével - a közigazgatási szerv személyes adat megismerésére, kezelésére, nyilvántartására, továbbítására csak akkor jogosult, ha azt törvény megengedi. Az Szjtv. erre vonatkozóan rendelkezést nem tartalmaz, a törvény ezen hiányt pótolja.

A 8. §-hoz

A törvény pontosítja az Szjtv. 9. §-ának (1) bekezdésében foglaltakat.

A fogyasztóvédelem, a játékfüggőség elterjedésének megakadályozása az Európai Unió gyakorlatában egyre nagyobb szerepet kap. Ehhez igazodva, a szenvedélybetegség kockázatának minimalizálása érdekében, a törvény a szervezőnek erre vonatkozó külön tájékoztatási kötelezettséget ír elő.

A 9. §-hoz

Jelenleg az Szjtv. melléklete - 1991. óta lényegében változatlan módon és nem egyértelműen - rögzíti az SZF szolgáltatásainak igénybevételéért fizetendő díjak körét és mértékét. A gyakorlati tapasztalatok alapján az engedélyezési díj, mint igazgatási-szolgáltatási díj mértékének, megfizetésének, visszatérítésének jogszabályi rendezése szükséges. Mivel a díjat a szervezőnek magáért az eljárásért, s nem annak eredményéért kell megfizetnie, az engedélyezési díjat az eljárás megszüntetése vagy a kérelem elutasítása esetén nem kell visszatéríteni.

A szerencsejáték szervezők kezdeményezésére a jövőben az igazgatási-szolgáltatási díjat a készpénz-átutalási megbízás mellett banki átutalással is lehet teljesíteni.

A törvény szerint az igazgatási szolgáltatások igénybevételéért fizetendő díjakkal kapcsolatos részletes szabályozás külön rendeletben kerül rendezésre, ez a szabályozás összhangban áll az illetékekről szóló törvénnyel is. Ennek megfelelően szükséges azonban a hatályos Szjtv. díjakra vonatkozó mellékletét hatályon kívül helyezni és az abban foglalt előírások egy részét a törvényben rendezni.

Az át nem vett nyereményekre vonatkozó módosítások a szerencsejáték törvény hatálya alá tartozó játékokból származó állami bevételeket biztosítják.

A 10. §-hoz

A bírságolási szankció alanyi körét pontosabban és egyértelműen rendezi a törvény annak érdekében, hogy az megfelelően visszatartó hatást tudjon kiváltani a szerencsejáték szervezőnek nem minősülő (pl. tiltott szerencsejáték szervezésére irányuló reklám, propaganda tevékenységet végző társaság), azonban a törvény előírásaiba ütköző magatartást tanúsítók körében is.

A bírságtételek összeghatárainak megemelése időszerű, miután azok mértéke egy évtized óta változatlan, a megemelt összegű bírságok hatékonyabban szolgálják a preventív jellegű jogalkalmazást. Tekintettel arra, hogy a törvény számos a szerencsejáték szervezőkre vonatkozó új előírást épít be az Szjtv-be, szükséges az ezekre vonatkozó bírságtételek törvénybe foglalása is.

Az SZF bírságolási gyakorlatából kiindulva a törvény rögzíti, hogy a kiszabható bírságok együttes összege meghaladhatja az egyes bírságösszegek felső határát. A bírságtételek emelkedése miatt a törvény ezen szakasza 2006. január 1-jével lép hatályba az államháztartási törvénynek megfelelően.

A 11. §-hoz

A kellően preventív hatás elérése érdekében a törvény a szerencsejáték szervezői engedély felfüggesztését valamennyi játékfajta, illetve szerencsejáték szervező vonatkozásában biztosítja. A törvény megszünteti a szankcionálásban jelentkező indokolatlan megkülönböztetést játékfajták és szervezők között, konkrétan meghatározza a felfüggesztés és a határozott idejű eltiltás időtartamát.

A gyakorlatban jelentkező probléma kiküszöbölése érdekében a jövőben a törvény lehetővé teszi a szerencsejáték szervező tevékenységének kizárólag egy adott játékteremre történő eltiltását.

A Ket. 51. § (3) bekezdése alapján indokolt az adatszolgáltatás elmulasztása, valótlan adatközlés esetére jogkövetkezményeket megállapítani. Az adatközlés elmulasztása esetén a Ket. 61. §-ában meghatározott eljárási bírság szabható ki vagy az engedély visszavonható.

A 12. §-hoz

A törvény a szerencsejátékok fajtái közé sorolja a kaszinójátékot, eddig a játékfajták között a kaszinójátékok nem szerepeltek.

A 13. §-hoz

A törvény a jelenlegi egyértelmű jogalkalmazást segítendő módon rögzíti, hogy a bejelentésköteles játékok lebonyolítása esetén is a játékosok részére bármely okból át nem adott vagy át nem vett nyeremények összegét a szervező a törvényi rendelkezésekben meghatározott határidőn belül köteles a központi költségvetésbe játékadó címén befizetni. A törvény ezáltal egyértelműen biztosítja az ajándéksorsolásból keletkező állami bevételeket.

A 14. §-hoz

A törvény az igényeknek megfelelően biztosítja azt, hogy a szervezőnek lehetősége legyen akár egy darab pénznyerő automata működtetésére is II. kategóriába tartozó játékteremben.

Pontosításra kerül az Szjtv. azon rendelkezése, amely felsorolja a pénznyerő automata üzemeltetésére adható játékengedély feltételeit. A kialakult gyakorlat alapján csak olyan gazdasági társaságnak adható engedély, aki a kérelem benyújtásával egyidejűleg igazolja az igazgatási-szolgáltatási díj megfizetését.

A pénznyerő automata 2 éves időtartamra történő engedélyezése egyrészt az OMH bizonyítvány érvényességének időtartamával is összhangban van, másrészt az ügyfelek adminisztratív terheinek csökkentését is jelenti.

A Ket. 78.§ (5) bekezdése szerint a döntést többféle módon lehet közölni. Lehetőség van hirdetményi úton történő kézbesítésre is. Ennek jogszerű alkalmazása érdekében a Ket. 80. § (1) bekezdése alapján szükséges a törvényben a hirdetményi úton történő közlés alkalmazását kimondani.

A törvény a pénznyerő automaták, illetve a játéktermek üzemeltetésére vonatkozóan, meghatározott esetekben előírja az SZF-nek a szerencsejáték szervezői tevékenység folytatásának, illetve a játéktermek engedélyének felfüggesztését. Az engedély nélküli pénznyerő automata üzemeltetést, mint a szerencsejáték szervezői tevékenység legsúlyosabb magatartását indokolt az elkövetett jogsértéssel arányban szankcionálni, ezért bírság kiszabása mellett a játékterem engedélyt vissza is vonhatja.

Az Szjtv-ben kell rendezni a játéktermek szüneteltetésének a lehetőségét is. Korábban a szüneteltetést kizárólag az Szjtv. végrehajtására kiadott rendelet állapította meg, a szüneteltetés engedélyezésének részletes szabályait a jövőben is e végrehajtási rendelet tartalmazza.

A pénznyerő automata működtetésére szóló engedély megszerzésekor igazolni kell az automata jogszerű birtoklását. A gyakorlatban számos probléma adódik abból, hogy az automata üzembe helyezését követően a jogszerű birtoklás vitatottá válik. A törvény szerint az SZF a pénznyerő automata működésének egész időtartama alatt bármikor jogosult ismételten kérni a jogszerű birtoklás igazolását, ha a szervező e kötelezettségét elmulasztja, az az engedély visszavonását eredményezheti.

A törvény előírja a szervezők számára a személyi feltételeknek való megfelelés folyamatos biztosításának kötelezettségét, különös figyelemmel a 2 éves időtartamra történő pénznyerő automata engedélyezés miatt, valamint ennek nem teljesítése esetén a jogkövetkezményeket.

A 15. §-hoz

A törvény a játékkaszinókat - a pénznyerő automaták piacához hasonlóan - I. és II. kategóriába sorolja. Az I. kategóriájú játékkaszinónak minősülnek a hagyományos európai jellegű kaszinóktól mind nagyságrendjében, mind pedig működési sajátosságaiban eltérő kaszinókomplexumok. A jövőben II. kategóriájú játékkaszinóknak minősülnek a törvénymódosítás előtt már játékengedéllyel rendelkező kaszinók. Ezek továbbra is változatlan törvényi feltételekkel folytathatják tevékenységüket.

A játékkaszinók kategóriába sorolására tekintettel, a törvény az I. kategóriájú játékkaszinók sajátosságainak megfelelően magasabb összegű minimális alap- vagy törzstőke biztosítását írja elő.

Az I. kategóriás játékkaszinóban a játék- és kártyaasztalok, valamint pénznyerő automaták mellett lehetőség van más kaszinójátékok szervezésére is, ezért a törvény az ilyen játékok lebonyolításához szükséges eszközök és kiegészítő berendezések biztonságos elhelyezésével és folyamatos ellenőrzési lehetőségének megteremtésével egészíti ki a jelenlegi szabályokat.

A játékkaszinók kategorizálása miatt a törvény bővíti a működési engedély kötelező tartalmi elemeit.

Az I. kategóriájú játékkaszinók tekintetében - a jelenleg hatályos szabályozás logikáját fenntartva - a törvény meghatározza a sajátosságainak megfelelő mértékű, minimálisan fizetendő koncessziós díj összegét.

A törvény megteremti a lehetőségét annak, hogy a jelentős beruházást igénylő I. kategóriájú játékkaszinóra vonatkozóan a beruházás megtérülési idejére is tekintettel lévő koncessziós időszakot biztosíthasson a koncesszióba adó.

Korábban a játékkaszinók üzemeltetésével kapcsolatos részletszabályokat az SZF által kiadott általános játékfeltételek tartalmazták. Szükséges a kaszinók üzemeltetésére vonatkozó részletes előírásokat miniszteri rendeletben szabályozni.

A törvény biztosítani kívánja a kaszinó elnevezés védelmét. E fogalmat, illetve összetételeit kizárólag a játékkaszinó üzemeltetésére engedéllyel rendelkező társaságok szerepeltethetik cégnevükben, ezáltal biztosítva, hogy játéktermek vagy játékautomata termek a kaszinó elnevezést használva ne téveszthessék meg a játékosokat. Természetesen e rendelkezés végrehajtására a törvény záró rendelkezéseiben megfelelő határidőt kell biztosítani. Ezért a törvény ezen rendelkezése az általános hatálybalépéstől eltérően 2006. május 1-jével lép hatályba.

A szakhatósági állásfoglalás beszerzése a játékkaszinók esetében is az SZF kötelezettsége, szükséges ennek jogszabályi rendezése.

A 16. §-hoz

A hatályos Szjtv. nem rendezi a bukmékeri rendszerű fogadás engedélyezésének feltételeit. A bukmékeri rendszerű fogadásos játékok a totalizatőri rendszerű fogadásos játéktól eltérő sajátosságaira tekintettel meg kell állapítani a szervező társaság tőkeigényének mértékének és szakmai felkészültségének szükségességét. Ezen kívül a törvény rendezi a bukmékeri rendszerű fogadás koncesszióba adásának feltételeit is. Jelenleg bukmékeri fogadásra nincs koncesszió, kizárólag az állami játékszervező szervez bukmékeri fogadást. Az állami játékszervező szervezői jogosultságát a törvény nem érinti.

A 17. §-hoz

A lóversenyfogadás koncesszióba adásának maximális időtartamát a törvény az eddigi 10 évről 20 évre emeli. A módosítás indoka, a lóversenyfogadás országos on-line fogadási rendszer kiépítésének és a rendszer üzemeltetésének nagyságrendje. Jelenleg lóversenyfogadásra egyidejűleg 5 koncesszió adható ki, de koncessziós pályázat kiírására nem került sor. A magyar totalizatőri lóversenyfogadást 100%-os állami tulajdonban álló gazdasági társaság szervezi. A törvény szerint a kiadott koncessziók száma egyidejűleg a jövőben legfeljebb 2 lehet.

A 18. §-hoz

A bukmékeri rendszerű fogadás játékadójának csökkentése, illetve a bukmékeri rendszerű fogadások forgalmának növelése érdekében szükséges a nyereményalap nyeremények céljára fordítandó arányának megemelése.

A 19. §-hoz

A bukmékeri fogadás magyarországi szervezését megnehezíti a környező országokéhoz képest aránytalanul nagy adóteher, különösen a 2005-ben megnövelt személyi jövedelemadó tartalom. Ilyen szabályok mellett nem lehet a játékosok számára vonzó, a környező országok fogadóirodái, valamint az internetes szervezők által kínáltakkal versenyképes nyereményeket, oddsokat meghirdetni. A törvény a nyereménytartalom növelése mellett csökkenti a játékadó mértékét a korábbi 30%-ról 20%-ra 2006. január 1-jei hatálybalépéssel.

A 20. §-hoz

A játékautomaták esetében a játékadó közel 10 év óta változatlan, így indokolt annak felülvizsgálata. A jelenlegi emelés mértéke az eltelt időszakra vetítve, nem éri el az évi 5%-os inflációt.

Az SZF a pénznyerő automata engedélyezéséről szóló határozatot hirdetmény útján közli. Annak érdekében, hogy a közölt, jogerős határozat alapján a szervezőt a játékadó-fizetési kötelezettség csak az engedély átvételétől terhelje, szükséges az egyértelmű szabályozás.

A 21. §-hoz

A törvény a játékkaszinókra vonatkozóan a jelenleg hatályos egykulcsos játékadó helyett, sávosan, a tiszta játékbevétel növekedésével csökkenő adókulcsokat állapít meg.

A 22. §-hoz

A törvény az illegális szerencsejáték szervezés ellenőrzése során a tényállás tisztázása érdekében megtett felügyeleti intézkedések betartásának jogszabályi hátterét teremti meg, amely szerint nem csak kifejezetten a szerencsejáték szervező, hanem az ilyen tevékenységben „közreműködők” is kötelesek a tényállás tisztázását elősegíteni, ennek nem teljesítése esetén szankcionálhatók.

A 23. §-hoz

Más, hatályos törvényekhez hasonlóan (az elektronikus kereskedelmi szolgáltatások, valamint az információs társadalommal összefüggő szolgáltatások egyes kérdéseiről szóló törvény, a szövetkezetekről szóló törvény, a gazdasági reklámok és az üzletfeliratok, továbbá egyes közérdekű közlemények magyar nyelvű közzétételéről szóló törvény) a szerencsejáték törvény is biztosítja a benne foglalt reklámtilalmak megsértése tekintetében a Fogyasztóvédelmi Főfelügyelőség, illetve területi szervei eljárásának lehetőségét.

A 24. §-hoz

A törvény lehetővé teszi a játékkaszinóban szervezett hagyományos játékokon kívül más szerencsejátékok kizárólag a kaszinó területén történő szervezését. A kaszinójáték definíciójának ilyen módon történő meghatározásával biztosítható továbbá, hogy ha a játékkaszinóban az Szjtv. szerint egyébként az állami játékszervező vagy egyéb szervező kizárólagos jogaként meghatározott játékfajták szabályainak megfelelő, vagy ahhoz hasonló játékot kaszinójátékként szerveznek, úgy ez a tevékenység kizárólag a játékkaszinó területére korlátozódjon, s az ne sértse az esetenként az egész ország területére szóló szervezési monopóliumokat.

A 25. §-hoz

A törvény felhatalmazza a pénzügyminisztert az igazgatási-szolgáltatási díjak körének rendeletben való meghatározására, valamint a játéktermek üzemeltetésén túlmenően azok szüneteltetésére vonatkozó részletszabályok végrehajtási rendeletben történő rendezésére.

-----STARTING---POINT---VEGE---

A 26-27. §-hoz

A törvény rendelkezéseinek általános hatálybalépése a Ket. hatálybalépéséhez igazodva 2005. november 1-je.

Ettől eltérően 2005. szeptember 30-án lépnek hatályba az Alkotmánybíróság döntése következményeként az Szjtv. hatályon kívül helyezett rendelkezése, valamint az emiatt módosításra kerülő egyéb előírások.

Az államháztartási törvénnyel összhangban a törvény adózási feltételeket és bírságfizetési kötelezettségeket érintő rendelkezései 2006. január 1-jével lépnek hatályba.

A törvény biztosítja a játékkaszinót üzemeltető gazdasági társaságok névvédelmét, azaz a jövőben kizárólag ők, illetve érdek-képviseleti szerveik jogosultak a kaszinó elnevezés használatára. Ehhez a módosításhoz megfelelő átmeneti időt szükséges azonban rendelni annak érdekében, hogy a cégnevükben kaszinó elnevezést használó játéktermek, illetve pénznyerő automatát üzemeltető társaságok megfeleljenek az Szjtv. előírásainak.

A törvény tiltja a külföldről szervezett szerencsejátékok magyarországi reklámozását. Annak érdekében, hogy ez a szabályozás megfelelő preventív hatást érjen el, szükséges erről a reklámtörvényben is rendelkezni. Ez nem jelenti az EU-n belüli szolgáltatásnyújtás szabadsága elvének sérelmét, mivel közrendi vagy közbiztonsági okokra való hivatkozással megtiltható a külföldi szerencsejáték szervezés vagy annak magyarországi reklámozása.

A záró rendelkezésekben - igazodva a hatálybalépések eltérő időpontjaihoz - rendelkezni kell a hatályos Szjtv., illetve az azt korábban módosító más törvények hatályának megszüntetéséről, továbbá a hatályos Szjtv. egyes szövegrészeinek módosításáról.

A törvény biztosítja a hatályos Szjtv. és az elektronikus hírközlésről szóló 2003. évi C. törvény fogalomrendszerének összhangját azzal, hogy a távközlési eszközök és rendszerek kifejezés helyett a hírközlő eszközök és rendszerek kifejezést alkalmazza.