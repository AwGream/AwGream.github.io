2018. évi XC. törvény indokolása

a felsőoktatás szabályozására vonatkozó és egyes kapcsolódó törvények módosításáról

-----STARTING---POINT---ALTALANOS--- 

A közalkalmazottak jogállásáról szóló 1992. évi XXXIII. törvény módosításához

Az állami felsőoktatási intézmény tekintetében a közalkalmazottak jogállásáról szóló 1992. évi XXXIII. törvényt (a továbbiakban: Kjt.) a nemzeti felsőoktatásról szóló 2011. évi CCIV. törvényben (a továbbiakban: Nftv.) meghatározott eltérésekkel kell alkalmazni. Jelen Kjt. módosítással a felsőoktatási intézményekben oktatói, tanári, valamint tudományos kutatói munkakörökhöz tartozó garantált illetményt meghatározó melléklet egészül ki.

A külföldi bizonyítványok és oklevelek elismeréséről szóló 2001. évi C. törvény módosításához és a büntetések, az intézkedések, egyes kényszerintézkedések és a szabálysértési elzárás végrehajtásáról szóló 2013. évi CCXL. törvény módosításához

A módosítás a külföldi bizonyítványok és oklevelek elismeréséről szóló 2001. évi C. törvény módosításának indoka az Európai Bizottságnak a 2005/36/EK irányelv átültetésével kapcsolatban folyamatban lévő, 2018/2173. sz. kötelezettségszegési eljárásban megfogalmazott kifogásai szerinti törvénymódosítás, amely szervesen összefügg az elismerési törvény módosításával. A két módosítás együttesen ülteti át a fenti irányelv rendelkezéseit.

A nemzeti felsőoktatásról szóló 2011. évi CCIV. törvény módosításához

A törvénymódosítás a jogalkalmazói tapasztalatok alapján szükségessé váló módosításokat tartalmazza a versenyképes oktatás és kutatás megteremtése érdekében. Növekszik az egy főre megállapított hallgatói normatíva összege, valamint a doktori képzésre felvehető magyar állami ösztöndíjjal támogatott létszám; a felsőoktatási felvételi eljárásban hozott döntéssel szemben indítható közigazgatási per szabályaira a közigazgatási perrendtartásról szóló 2017. évi I. törvénytől eltérő szabályok megállapítására kerül sor.

-----STARTING---POINT---RESZLETES---

Az 1. §-hoz

A Kjt. 2. számú mellékletét a szakmódszertant oktató tanári munkakörrel egészíti ki, tekintettel arra, hogy a nemzeti felsőoktatásról szóló 2011. évi CCIV. törvény (a továbbiakban: Nftv.) 34. § (3) bekezdése a szakmódszertant oktató tanári munkakörben foglalkoztatottakra az általánostól eltérő, speciális rendelkezéseket tartalmaz és a Kjt. - felsőoktatási intézményekben oktatói, tanári munkakört, valamint a tudományos kutatói munkakört betöltő közalkalmazottak garantált illetményét meghatározó - 2. számú melléklete nem tartalmazza ezen munkakört.

A 2-10. §-hoz

A külföldi bizonyítványok és oklevelek elismeréséről szóló 2001. évi C. törvény módosításának indoka az Európai Bizottságnak a 2005/36/EK irányelv átültetésével kapcsolatban folyamatban lévő, 2018/2173. sz. kötelezettségszegési eljárásban megfogalmazott kifogásai szerinti törvénymódosítás és egyéb pontosítás.

A 11. §-hoz

A kancellári pályázati bíráló bizottságban indokolt az érintett intézmény rektorának részvétele, amely a későbbi együttműködés alapjául szolgálhat.

A 12. §-hoz

A rektorok esetén a hatvanötödik életévig tartó magasabb vezetői megbízásról szóló szabály enyhítésére kerül sor arra tekintettel, hogy az intézmény vezetésében nagy tapasztalattal bíró rektoroknál indokolt lehetőséget biztosítani egy korlátozott időtartamban a hosszú távú programok, intézményfejlesztések végigvitelére. Az oktatói munkakör betöltésének hetvenedik életévig szóló határideje továbbra is fennáll.

A 13. §-hoz

A felvételi eljárás során a művészeti és sport szakok esetén a gyakorlati vizsgákra irányuló rendelkezések módosítását a jogalkalmazói tapasztalatok indokolják.

A 14. §-hoz

A módosítás a felsőoktatási felvételi eljárásban kifejezetten rendelkezik a méltányosság kizárásáról. Jogalkalmazói tapasztalat, hogy a felvételit követő jogorvoslatok jelentős hányada méltányosság gyakorlási igényt tartalmaz, jogszabálysértés vagy érdeksérelem helyett. Ezért indokolt annak jogszabályi szintű rögzítése, hogy a felvételi eljárás és a döntés nem alapulhat méltányosságon.

A 15. §-hoz

Megalapozott az igény a bírósági eljárás gyorsítására a felsőoktatási felvételi eljárásban hozott döntéssel szemben indítható közigazgatási perben, ezért rendelkezni szükséges a bíróság számára eljárási időkeretről, továbbá egyes eljárási cselekményekre az általánostól eltérő, rövidebb határidők megállapításáról. Kifejezetten rendelkezni szükséges továbbá a polgári perrendtartásról szóló 2016. évi CXXX. törvényben szabályozott ítélkezési szünet kizárásáról is ezen perekben.

A 16. §-hoz

A módosítás alapján a képzési programhoz közvetlenül nem kapcsolódóan a felsőoktatási intézményben vagy a felsőoktatási intézmény által létrehozott gazdálkodó szervezetben végzett munka esetén nem kell hallgatói munkaszerződést kötni, a hallgatót a felsőoktatási intézmény ilyen esetben megbízási szerződéssel is foglalkoztathatja.

A 17. §-hoz

A magyar állami ösztöndíjjal támogatott képzésben részt vevők kötelezettségeinek átalakítása. Az elmúlt évek tapasztalatai alapján azon hallgatók, akik a képzésüket oklevélszerzés nélkül fejezik be, több mint 90%-ban élnek a 48/N. § (3) bekezdésében foglalt, a visszafizetést munkavégzéssel kiváltó kérelemmel. Ez jelentős terhet ró mind az ügyfelekre, mind a nyilvántartó szervre. Jelen szabályozás célja, hogy az ilyen hallgatók kötelezettsége alapvetően ne a visszafizetés, hanem a munkavállalás legyen, a jelen szabályozás szerinti időtartamon belül.

A 18. §-hoz

A módosítással megszűnik a felvételi eljárás útján történő szakváltás lehetősége, megtartva a többi váltási módot. A szabályozás bevezetésekor a szándék a hallgató lehető legteljesebb segítése volt azáltal, hogy az új felvétellel megvalósuló újabb hallgatói jogviszonyt a kötelezettségek tekintetében folyamatos vállalásként tekintette. A bevezetés óta elmúlt több mint hat év tapasztalatai alapján nem segítség a hallgatóknak ez a szabály, áttekinthetetlenebb, követhetetlenebb részükről a kötelezettség, amely során akár egy évnyi hallgatói jogviszony hiánya is előfordulhat. Ezzel mind az időközbeni munkavállalás beszámíthatósága elvész, mind a kötelezettség esedékessége időben jelentősen távolodik a hallgatói jogviszonytól. Az eltérő szakok eltérő költségei miatt nehezen számítható a valós kötelezettség a részükről. A fentiek figyelembevételével a törvény ezen képzésváltási indokot megszünteti, azzal, hogy a hatályos szabályozás lehetőségét megtartja, amely alapján az újabb jogviszony létesítése a kötelezettségekre halasztó hatályú.

A 19. §-hoz

A doktori képzés sajátosságaira tekintettel doktori képzésben nem kell alkalmazni a képzés kreditértéke legalább harmadának az adott intézmény adott doktori képzésén történő megszerzésére vonatkozó előírást a módosítás alapján.

A 20. §-hoz

Kodifikációs pontosítás: az oklevél visszavonására vonatkozó szabályok értelmezése a szintén közokirat oklevélmellékletre.

A 21. §-hoz

A módosítás alapján a doktorandusz hallgatói jogviszonya az abszolutórium megszerzésének időpontja helyett annak a félévnek az utolsó napján szűnik meg, amelyben a doktorandusz az abszolutóriumot megszerezte. A módosított rendelkezés a többi képzés - jogviszony megszűnésére irányadó - szabályaihoz igazodik a hallgatókat megillető juttatások és jogosultságok egyértelmű megállapíthatósága érdekében.

A 22. §-hoz

A Magyar Felsőoktatási Akkreditációs Bizottság (a továbbiakban: MAB) szakértői véleményének beszerzése felsőoktatási képzési központ működési engedélyezése és működési engedélyének felülvizsgálata esetén nem indokolt. A felsőoktatási intézmény más telephelyén folytatott tevékenységéhez sem szükséges a MAB szakvéleményének beszerzése, mivel a képzés minőségi feltételeinek a vizsgálatát a MAB a szakindítás engedélyezési eljárásában végzi el, továbbá a felsőoktatási intézmény működési engedélyének felülvizsgálata során is vizsgálja a felsőoktatási képzési központ működéséhez szükséges feltételek fennállását.

A 23. §-hoz

Az Nftv. hatályos rendelkezései értelmében a felsőoktatási intézmény rektora az egyetemi tanári munkaköri cím adományozásával kapcsolatos javaslatának elkészítése előtt beszerzi a MAB szakértői véleményét. Egyetemi tanár kinevezésére azonban a Magyar Tudományos Akadémia, művészeti területen a Magyar Művészeti Akadémia, sporttudományi területen a Magyar Olimpiai Bizottság kezdeményezésére is sor kerülhet. Tekintettel arra, hogy a MAB a felsőoktatásban folyó képzés, tudományos kutatás, művészeti alkotótevékenység minőségének és a felsőoktatási intézmény belső minőségbiztosítási rendszere működésének külső értékelésére létrehozott, független országos szakértői testület, szakmailag indokolt az egyetemi tanári munkaköri cím adományozásához - a javaslattevő szervezettől függetlenül - minden esetben a MAB szakvéleményének a beszerzését előírni.

A 24. §-hoz

A 2001. évi XCIX. törvény hirdette ki a felsőoktatási képesítéseknek az európai régióban történő elismeréséről szóló, 1997. április 11-én, Lisszabonban aláírt Egyezményt (a továbbiakban: Lisszaboni Elismerési Egyezmény), amelyben a részes államok vállalták, hogy nemzeti felsőoktatási információs központot hoznak létre, amelynek - többek között - a feladata, hogy elősegítse a felsőoktatásra és felsőfokú képesítésekre vonatkozó hivatalos és pontos információhoz való hozzáférést abban az országban, amelyben találhatók, továbbá elősegítse a másik fél felsőoktatására és felsőfokú képesítéseire vonatkozó információhoz való hozzáférését. Szakmailag megalapozott az igény arra, hogy a Lisszaboni Elismerési Egyezménnyel és az általános közigazgatási rendtartásról szóló 2016. évi CL. törvény megkeresésre vonatkozó rendelkezéseivel összhangban az Nftv.-ben kifejezetten rögzítésre kerüljön, hogy az Oktatási Hivatal külföldi felsőoktatási intézményekkel, illetve azok felsőoktatási tevékenységével kapcsolatban a származási állam oktatását irányító szervét közvetlenül keresheti meg vagy a Lisszaboni Elismerési Egyezményben részes állam esetén annak információs központjához intézi a megkeresését.

A 25. §-hoz

A gyakorlati vizsga célja, hogy a testi, művészeti adottságokat nem nélkülözhető szakok esetében a felsőoktatási felvételi eljárásban azt vizsgálhassa az intézmény, hogy a szükséges készségek, illetve a tehetség alapján ki a legalkalmasabb a felsőfokú tanulmányokra. A definíció a pályaalkalmassági és az egészségügyi alkalmassági vizsgálatoktól való egyértelmű különbségek egyértelművé tételét szolgálja.

A felsőoktatási intézmények oktatóinak óraterhelésében figyelembe kell venni az e-learning és más elektronikus oktatási formák, elektronikus eszközhasználaton keresztül megvalósuló hallgató-oktató közötti kontaktust.

A 26. §-hoz

A magyar állami ösztöndíjjal támogatott doktori létszám emeléséről szóló rendelkezés.

A 27. §-hoz

A felsőoktatási felvételi eljárás útján történő szakváltás lehetőségének megszüntetéséhez kapcsolódó átmeneti rendelkezés, amelynek értelmében megfelelő felkészülési időt követően, a szakváltás módosult szabályait 2020. január 1-jétől a már hallgatói jogviszonnyal rendelkezőkre is alkalmazni kell.

A 28. §-hoz

A doktori képzésre vonatkozó átmeneti rendelkezés, amely szerint a megváltozott szabályozást a rendelkezés hatályba lépésekor már jogviszonnyal rendelkező doktoranduszokra is alkalmazni kell, mivel az a korábbi szabályhoz képest kedvezőbb.

A 29. §-hoz

Vannak olyan rektori megbízások, amelyek 2019. márciusában lejárnak, így az ezen pozíciókra szóló pályázatokat már az előző évben szükséges kiírni ahhoz, hogy az új megbízások időben megtörténhessenek. Az átmeneti szabály ezen pályázatokra való alkalmazhatóságát biztosítja.

A rendelkezés a szakdolgozat nyilvánosságára vonatkozó új nyilvántartás és szabályozás kialakításához szükséges kellő felkészülési idő biztosítását szolgálja.

A Győri Hittudományi Főiskola elnevezése Brenner János Főiskolára változik.

A 30. §-hoz

Az Nftv. - államilag elismert felsőoktatási intézményeket meghatározó - 1. mellékletének változása a Győri Hittudományi Főiskola névmódosításával függ össze.

A 31. §-hoz

Szövegcserés módosítások.

A 32. §-hoz

Hatályukat vesztő rendelkezések.

A 33. §-hoz

A külföldi bizonyítványok és oklevelek elismeréséről szóló 2001. évi C. törvény módosításának indoka az Európai Bizottságnak a 2005/36/EK irányelv átültetésével kapcsolatban folyamatban lévő, 2018/2173. sz. kötelezettségszegési eljárásban megfogalmazott kifogásai szerinti törvénymódosítás pontosítás.

A szakmai képesítések elismeréséről szóló 2005/36/EK irányelv és a belső piaci információs rendszer keretében történő igazgatási együttműködésről szóló 1024/2012/EU rendelet (az IMI-rendelet) módosításáról szóló, 2013. november 20-i 2013/55/EU európai parlamenti és tanácsi irányelv módosítása révén a szakmai képesítések elismeréséről szóló, 2005. szeptember 7-i 2005/36/EK európai parlamenti és tanácsi irányelv (a továbbiakban: Irányelv) 56a. cikke egy riasztási mechanizmus kialakításáról rendelkezik a tagállamok hatóságainak az együttműködése keretében.

A riasztási mechanizmus lényege, hogy ha az Irányelv 56a. cikk (1) bekezdésében rögzített foglalkozásokat gyakorló valamely személyt a tagállami hatóságok a foglalkozás gyakorlásában teljes mértékben vagy részlegesen korlátozzák, akkor erről a korlátozásról kötelesek a többi tagállam kijelölt hatóságait tájékoztatni.

Az Irányelv 56a. cikk (1) bekezdésében rögzített foglalkozások alapvetően három csoportba sorolhatóak: a) orvosi, egészségügyi foglalkozások, b) állatorvosi képesítéshez kötődő foglalkozások, illetve c) pedagógusi és gyermekvédelemmel összefüggő munkakörök.

Az Irányelv szerinti riasztási mechanizmust a külföldi bizonyítványok és oklevelek elismeréséről szóló 2001. évi C. törvény 55. §-a ültette át a magyar jogrendszerbe.

Ehhez kapcsolódóan a külföldi bizonyítványok és oklevelek elismeréséről szóló 2001. évi C. törvény hatálya alá tartozó ügyekben eljáró hatóságok kijelöléséről, valamint a nyilatkozattételi kötelezettség alá eső szolgáltatások felsorolásáról szóló 33/2008. (II. 21.) Korm. rendelet 3. számú melléklete határozza meg, hogy az egyes foglalkozási csoportok esetében mely magyar hatóság köteles teljesíteni a riasztási mechanizmus szerinti tájékoztatási kötelezettséget.

Az Irányelv által szabályozott riasztási mechanizmus egyik kiindulópontja az az eset, amikor a büntetőeljárás során eljáró bíróság az Irányelv szerinti foglalkozások valamelyikétől eltiltja a terheltet. Erre büntetőjogi szempontból a foglalkozástól eltiltás büntetésének kiszabása révén van lehetőség. A foglalkozástól eltiltást az a szerv hajtja végre, amelyik a foglalkozás kapcsán, jogszabály alapján kötelező nyilvántartási vagy engedélyezési tevékenységet végez. E szervet pedig a büntetés-végrehajtási bírónak kell értesítenie a szankció adatairól.

A jelenleg hatályos szabályozás alapján míg az orvosok, egészségügyi dolgozók, illetve az állatorvosok esetében azonosítani lehetett azt a szervet, amely az adott foglalkozással kapcsolatban nyilvántartást vezet, addig a pedagógusok esetében ilyen nyilvántartás nem létezik. Az egészségügyi dolgozók esetében az egészségügyről szóló 1997. évi CLIV. törvényben meghatározott, az egészségügyi dolgozók működési nyilvántartása, míg az állatorvosok esetében a Magyar Állatorvosi Kamaráról, valamint az állatorvosi szolgáltatói tevékenység végzéséről szóló 2012. évi CXXVII. törvény szerinti kamarai nyilvántartás tekinthető olyan nyilvántartásnak, amelyből való törlés révén a büntetőbíróság által kiszabott foglalkozástól eltiltás a büntetés-végrehajtási bíró felhívása alapján végrehajtható.

Ugyanakkor mivel a pedagógusok és a gyermekvédelemben dolgozók esetében nincs a fentiekhez hasonló központi nyilvántartás, így e körben nem működik a fenti, a Bvtv. alapján előírt, a végrehajtás érdekében történő büntetés-végrehajtási bírói felhívás.

Annak érdekében, hogy a pedagógusok és gyermekvédelemben dolgozók esetében is biztosítható legyen az Irányelv által előírt riasztási mechanizmus magyar végrehajtása, szükséges a Bvtv. 297. §-ának a kiegészítése. A rendelkezés alapján a pedagógusi, illetve a szociális, gyermekjóléti és gyermekvédelemmel összefüggő munkakörök esetén a büntetés-végrehajtási bírónak az elismerési törvény hatálya alá tartozó ügyekben eljáró hatóságok kijelöléséről, valamint a nyilatkozattételi kötelezettség alá eső szolgáltatások felsorolásáról szóló 33/2008. (II. 21.) Korm. rendelet 3. számú melléklete alapján kijelölt szervnek, tehát az Oktatási Hivatalnak kell megküldenie a felhívást. A gyermekvédelemmel összefüggő munkakörök esetében a Szociális és Gyermekvédelmi Főigazgatóságnak, az orvosok, egészségügyi dolgozók esetében az Állami Egészségügyi Ellátó Központnak, míg az állatorvosok esetében a Magyar Állatorvosi Kamarának kell a foglalkozástól eltiltás végrehajtása érdekében megküldeni a felhívást, amely szervek a továbbiakban intézkednek a riasztási mechanizmus szerinti tájékoztatás elvégzése érdekében.

-----STARTING---POINT---VEGE---

A 34. §-hoz

Hatályba léptető rendelkezés.