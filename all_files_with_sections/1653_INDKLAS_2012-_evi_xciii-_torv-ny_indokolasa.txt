2012. évi XCIII. törvény indokolása

a járások kialakításáról, valamint egyes ezzel összefüggő törvények módosításáról

-----STARTING---POINT---ALTALANOS--- 

A Kormány kiemelt céljai közé tartozik a helyi és területi közigazgatási rendszer teljes szervezeti áttekintése és megújítása, alacsony hatékonyságának orvoslása és a struktúra átláthatóbbá tétele. A Nemzeti Együttműködés Kormányának célja olyan modern kori járások kialakítása, melyek hozzájárulnak a mai közigazgatásnál hatékonyabban működő rendszer létrejöttéhez. A járások kialakítása a közigazgatás átfogó, a közjót szolgáló átalakításának, a Jó Állam kialakításának egyik eleme.

A járások kialakítása

Az előkészítő munkákat követően a járások kialakításának koncepcionális elveiről a Kormány az 1299/2011. (IX. 1.) Korm. határozatával (továbbiakban: Korm. határozat) döntött. Mindezek alapján a Kormány szükségesnek tartja a járás, mint az állam szervezetének legalacsonyabb szintű területi és szervezeti egységének a kialakítását a hatékonyabb, költségtakarékosabb és ügyfélközpontú területi közigazgatás megteremtése érdekében.

Járások kialakításánál érvényesíteni kívánt célok:

- a területi államigazgatás újjászervezése kiemelkedő elemének megvalósítása

- fő szabály szerint az államigazgatási feladatok államigazgatási területi szervekhez telepítése

- az államigazgatás járási szintű szerveinek integrálása

- az identitásra, a közösségépítésre, a településszerkezeti adottságokra és a szakmai teljesítőképességre alapozott, hosszú távon stabil járás létrehozása.

A járások és járási (fővárosi kerületi) hivatalok (továbbiakban: járási hivatal) a fővárosi és megyei kormányhivatalok szervezeti egységeiként kerülnek felállításra 2013. január 1-jével. Jelen törvény a járási hivatalok kialakításával, szervezetével kapcsolatos alapvető szabályokat, valamint a törvényi szinten telepített feladat- és hatásköröket rögzíti. A hatályba lépését követően kerül sor a kormányrendeleti és alacsonyabb szintű előírások megalkotására mind a szervezet, működés részletes szabályai, mind a feladat- és hatáskörök tekintetében.

A járási (fővárosi kerületi) hivatalok és feladataik

A járási hivatalok legfontosabb feladata a megyei szintnél alacsonyabb szinten intézendő államigazgatási feladatok ellátása lesz. Ennek alapján a járási hivatalokhoz kerülnek

- fő szabály szerint a jegyző - kivételesen a polgármester, illetve a polgármesteri hivatal ügyintézője - hatáskörébe tartozó államigazgatási ügyek;

- a megyei kormányhivatalok szakigazgatási szervei kistérségi kirendeltségeinek, ügyfélszolgálatainak, irodáinak feladat- és hatáskörébe tartozó ügyek.

A járási hivatalokban - a fővárosi és megyei kormányhivatalokhoz hasonlóan - törzshivatal és szakigazgatási szervek kerülnek majd kialakításra. Ennek megfelelően a járási hivatal szervezete magában fogja foglalni

- a megyei kormányhivatal jelenlegi szakigazgatási szerveinek kirendeltségeit,

- a járásszékhely polgármesteri hivatalának államigazgatási feladatokat ellátó részét (ideértve az okmányirodát),

- a nem járásszékhelyen működő okmányirodát,

- a nem járásszékhelyen működő polgármesteri hivatalokban a járási hivatalhoz kerülő államigazgatási feladatokat ellátó ügyintézőket.

A járási hivatalok szervezetébe kerülnek (mint a jegyzők államigazgatási hatáskörébe tartozó feladatot végrehajtó szervezeti egységek) az okmányirodák is. Az okmányirodák mellé integrálásra kerülnek a járási hivatal szakigazgatási szerveinek ügyfélszolgálati kirendeltségei is.

A járási hivatalok kialakításával ugyanakkor nincsen szó arról, hogy az államigazgatási ügyek intézésére a jövőben kizárólag a járásszékhelyeken, a járási hivatalok központjaiban lenne lehetőség. A járásszékhelyek mellett - a jelenleg működő okmányirodák bázisán - kialakításra kerülnek a járási hivatalok integrált ügyfélszolgálatai, azaz a járási kormányablakok. A kormányablakok biztosítani fogják, hogy az állampolgárok az államigazgatási ügyeiket a kormányablakok székhelyein elindíthassák vagy elintézhessék.

Ugyanakkor a járások kialakításával az Állam nem vonul vissza azon településekről sem, ahol jelenleg történik hatósági ügyintézés, azonban ott a jövőben nem lesz a járási hivatal székhelye és nem kerül kialakításra kormányablak sem. Ezen településeken is biztosítja a járási hivatal kirendeltségek, illetve települési ügysegédként eljáró kormánytisztviselők útján, hogy az állampolgároknak lehetőségük legyen államigazgatási ügyek kezdeményezésére, illetve egyszerűbb megítélésű ügyek elintézésre is kirendeltség/ügysegéd részére biztosított kiadmányozási jog biztosításával. Abban az esetben azonban, ha valamely államigazgatási ügy bonyolultabb megítélésű, komolyabb szakértelmet igényel, az továbbításra kerül a járásszékhelyen megtalálható járási hivatalhoz.

-----STARTING---POINT---RESZLETES---

Az 1. §-hoz

Értelmező rendelkezés.

A 2-3. §-hoz

A rendelkezés célja annak biztosítása, hogy a fővárosi és megyei kormányhivatal járási (fővárosi kerületi) hivatalához (a továbbiakban: járási hivatal) csak azon államigazgatási feladat- és hatáskörök kerüljenek át, amelyek nem kötődnek közvetlenül a települési önkormányzatok helyi identitásához.

A járási hivatalok kialakításához nem szükséges, hogy a Magyar Állam tulajdonjogot szerezzen az önkormányzati ingó és ingatlan vagyontárgyak felett, a hivatalok kialakítása megtörténhet ingyenes használat biztosításával is. Megteremti ennek a lehetőségét és biztosítja az ehhez szükséges szabályozást.

Az államigazgatási feladatellátással érintett vagyon átadás-átvételi megállapodás megkötésével kerül átadásra, amit a kormánymegbízott és a polgármester, valamint a Magyar Nemzeti Vagyonkezelő Zrt. elnöke köt meg.

Az átvett vagyon kezelője a fővárosi és megyei kormányhivatal.

A 4. §-hoz

A törvény az eljárás megkönnyítése érdekében széles körben díj- és illetékmentességet biztosít.

Az 5. §-hoz

A törvény rendelkezése alapján a feleknek az átadás-átvételi megállapodásokat 2012. október 31-ig kell megkötniük, de a megállapodás meg nem kötése a feladatellátással érintett vagyon átvételét nem akadályozza, az törvény alapján történik meg. A törvény elidegenítési és terhelési tilalmat vezet be az érintett vagyonelemekre, kivéve, ha az érintett jogügyletről a települési önkormányzat már a 2012. évi költségvetéséről szóló rendeletében döntött.

Amennyiben a felek között október 31-ig nem kerül megkötésre az átadás-átvételi megállapodás, a fővárosi és megyei kormányhivatal 2012. november 15-ig határozatban dönt az átvételre kerülő államigazgatási feladatokkal összefüggő vagyonról. A határozattal szemben bírósági felülvizsgálattal lehet élni, de a határozat a felülvizsgálati kérelemre tekintet nélkül végrehajtható és annak felfüggesztése sem lehetséges. A bíróság a felülvizsgálati kérelemről a Pp. közigazgatási perekre vonatkozó rendelkezései szerint, soron kívül határoz.

A 6. §-hoz

A fővárosi és megyei kormányhivatal vezetője a járási (fővárosi kerületi) hivatalok felállításának és az átadás-átvételi megállapodások megkötésének előkészítésére járási biztos(okat) nevezhet ki, aki a kormányhivatal főosztályvezetői besorolású kormánytisztviselője. A törvény részletesen tartalmazza a járási biztos kinevezéséhez kapcsolódó feltételeket.

A 7. §-hoz

Az államigazgatási feladatok átvételével a települési önkormányzatoktól átkerülnek a járási (fővárosi kerületi) hivatalokhoz a feladatokat ellátó köztisztviselők és munkavállalók álláshelyei, valamint az érintett köztisztviselők és munkavállalók. Az átvett feladatokkal összefüggő funkcionális feladatokat ellátó köztisztviselők és munkavállalók is átvételre kerülnek.

A 8. §-hoz

A fővárosi és megyei kormányhivatalok Alaptörvényben meghatározott nevének, valamint a gyámhivatalnak gyámhatóságra történő változtatásának átvezetése a polgári perrendtartásról szóló törvényen.

A 9. §-hoz

A jegyzőnek a családjogi törvényben biztosított azon hatásköre, amely alapján a pert indíthat a kiskorút megillető tartási követelés iránt, átkerül a járási (fővárosi kerületi) hivatalhoz. Megtörténik továbbá a gyámhivatal megnevezésének gyámhatóságra történő változtatása a törvényben. A házasságkötéssel összefüggésben a családjogi törvényben rögzített jogkörei (pl. felmentés adása azon kötelezettség alól, hogy a házasságkötési szándék anyakönyvvezetőnél való bejelentését követő 30 nap utáni időpontban tűzhető ki a házasságkötés napja) nem kerülnek át a járási hivatalhoz.

A 10. §-hoz

A járművezetéstől eltiltással összefüggő jegyzői hatáskörök átkerülnek a járási (fővárosi kerületi) hivatalhoz.

A 11. §-hoz

A fővárosi és megyei kormányhivatalok Alaptörvényben meghatározott nevének átvezetése a nemzetközi magánjogról szóló törvényerejű rendeleten.

A 12. §-hoz

A közúti közlekedésről szóló törvényben meghatározásra kerülnek melyek az állami és önkormányzati feladatok és mely feladatok esetében jogosult eljárni a képviselő-testület.

A 13. §-hoz

A helyi önkormányzatokról szóló 1990. évi LXV. törvényen átvezetésre kerül a törvényességi ellenőrzésnek törvényességi felügyeletre történő változása.

A 14. §-hoz

Az illetékekkel összefüggő jegyzői és okmányirodai feladat- és hatáskörök átkerülnek a járási (fővárosi kerületi) hivatalhoz.

A 15-16. §-hoz

A rendelkezés a fővárosi és megyei kormányhivatalok Alaptörvényben meghatározott nevét vezeti át a hatásköri törvényen és az önkormányzati vagyonátadásról szóló törvényen. A hatásköri törvénynek az építéshatósági, ipari és kereskedelmi, természetvédelmi szabályait, valamint a személy és lakcímnyilvántartással kapcsolatos hatásköröket módosítja.

A 17. §-hoz

A közalkalmazottakról szóló törvényen átvezetésre kerül a törvényességi ellenőrzésnek törvényességi felügyeletre történő változása.

A 18. §-hoz

A polgárok személyi adatainak és lakcímének nyilvántartásával összefüggő jegyzői és okmányirodai feladat- és hatáskörök a járási (fővárosi kerületi) hivatalhoz kerülnek át. A jegyző lehetőséget kap ugyanakkor arra, hogy a 14 éven aluli és az egészségügyi okokból akadályozott személyek esetében átvegye a személyazonosító okmány iránti kérelmeket és azokat továbbítsa a járási hivatalhoz.

A 19. §-hoz

A földrendező és földkiadó bizottságokkal összefüggő jegyzői feladat- és hatáskörök átkerülnek a járási (fővárosi kerületi) hivatalhoz.

Az 1993. évi II. törvény (Fkbt.) 9/C. §-át - 2012. január 1-jei hatállyal - legutóbb a 2011. évi CCI. törvény módosította annak érdekében, hogy részarány-földkiadás eredményeként ne keletkezhessenek újabb osztatlan közös tulajdonú földrészletek, hanem a részarány-tulajdonosok - a mezőgazdasági igazgatási szerv és az ingatlanügyi hatóság eljárásának a szoros egymásra épülésével - már a földkiadási eljárás keretében az állami költségvetés terhére önálló ingatlanok tulajdonához juthassanak.

Ugyanakkor nem tartalmazott átmeneti rendelkezést arra az esetre, ha az önálló ingatlan kialakítására még nem áll rendelkezésre költségvetési forrás, illetve az eljárás részletes szabályaira vonatkozó Korm. rendelet még nem lépett hatályba [ld. Fkbt. 9/C. § (5) bek; a 2011. évi CCI. törvénnyel megállapított Fkbt. 15. §]. Ez a helyzet azt eredményezte, hogy az Fkbt. 2012. január 1-jével hatályos 9/C. §-ában foglaltak alapján az érintett részarány-tulajdonosok még tulajdonjoghoz sem jutnak, mivel a hivatkozott törvényhely alapján a mezőgazdasági igazgatási szerv osztatlan közös tulajdonként már nem nevesítheti a részarány-tulajdont, és az említett szabályozásbeli hiányosság okán az ingatlanügyi hatóság nem tudja az önálló ingatlanná alakítási eljárást lefolytatni. Az eredeti jogalkotói szándék, miszerint ne keletkezhessenek osztatlan közös tulajdonú földrészletek, továbbra is fennmarad, azonban figyelembe kell venni azt a tényt is, hogy olyan helyzet állt elő, miszerint jelenleg a részarány-tulajdonosok földkiadás címén nem jutnak tulajdonjoghoz, azaz az eljárás nem tud befejeződni azzal, hogy a tulajdonjoguk az ingatlan-nyilvántartásba egyáltalán bejegyzést nyerjen.

A 20. §-hoz

A szociális igazgatásról és szociális ellátásokról szóló törvényben átvezetésre kerülnek a kormányhivatal megnevezésével és a gyámhivatal nevére vonatkozó változások, továbbá a járási hivatal és az önkormányzat közötti hatáskör megosztás.

A 21. §-hoz

A statisztikával összefüggő körzetközponti jegyzői feladat- és hatáskörök átkerülnek a járási (fővárosi kerületi) hivatalhoz.

A 22. §-hoz

A fővárosi és megyei kormányhivatalok Alaptörvényben meghatározott nevének átvezetése a bányászati törvényen.

A 23. §-hoz

Az állampolgársággal összefüggő jegyzői feladat- és hatáskörök átkerülnek a járási (fővárosi kerületi) hivatalhoz, valamint a fővárosi és megyei kormányhivatalok Alaptörvényben meghatározott nevének átvezetése is megtörténik a jogszabályon.

A 24. §-hoz

A fővárosi és megyei kormányhivatalok Alaptörvényben meghatározott nevének átvezetése a közoktatási törvényen.

A 25. §-hoz

A rendőrségi törvény módosításával biztosítható, hogy a rendőrfőkapitány tájékoztassa a törvényben meghatározott kérdésekről a járási (fővárosi kerületi) hivatal vezetőjét is.

A 26. §-hoz

A hadigondozással összefüggő jegyzői feladat- és hatáskörök átkerülnek a járási (fővárosi kerületi) hivatalhoz.

A 27. §-hoz

A bírósági végrehajtásról szóló törvény módosításával a termőföld zárgondnokának kijelölésével összefüggő jegyzői feladat- és hatáskörök átkerülnek a járási (fővárosi kerületi) hivatalhoz.

A 28. §-hoz

A fővárosi és megyei kormányhivatalok Alaptörvényben meghatározott nevének átvezetése a termőföldről szóló törvényen.

A 29. §-hoz

A hegyközségekkel összefüggő jegyzői feladat- és hatáskörök átkerülnek a járási (fővárosi kerületi) hivatalhoz.

A 30. §-hoz

A vízgazdálkodással összefüggő jegyzői feladat- és hatáskörök átkerülnek a járási (fővárosi kerületi) hivatalhoz.

A 31. §-hoz

A fővárosi és megyei kormányhivatalok Alaptörvényben meghatározott nevének átvezetése a levéltári törvényen.

A 32. §-hoz

A személyazonosító jel helyébe lépő azonosítási módokról szóló törvényben meghatározott jegyzői feladat- és hatáskörök átkerülnek a járási (fővárosi kerületi) hivatalhoz.

A 33. §-hoz

A fővárosi és megyei kormányhivatalok Alaptörvényben meghatározott nevének átvezetése a területfejlesztési törvényen.

A 34. §-hoz

Az Országgyűlés tavaly év végén elfogadta a Magyarország helyi önkormányzatairól szóló 2011. évi CLXXXIX. törvényt (Mötv.), mely 2011. december 28-án került kihirdetésre. Az Mötv. 2013. január 1-jétől lép hatályba, ugyanakkor egyes rendelkezései már 2012. január 1-jétől hatályosak, illetve ezzel egyidejűleg a helyi önkormányzatokról szóló 1990. évi LXV. törvény egyes rendelkezései hatályukat vesztették (pl. az önkormányzati hitelfelvételi korlátra, vagy az önkormányzati vagyongazdálkodásra vonatkozó rendelkezések).

Az Mötv. mellett több, az önkormányzatok működését, gazdálkodását érintő jogszabály változott 2011 decemberében. Az önkormányzatok adósságot keletkeztető kötelezettségvállalására vonatkozó szabályokat 2012. január 1-jétől a Magyarország pénzügyi stabilitásáról szóló 2011. évi CXCIV. törvény szabályozza, továbbá az államháztartásról szóló 1992. évi XXXVIII. törvény helyébe is új szabályozás lépett 2012. január 1-jétől. Emellett 2012-től a helyi önkormányzatok vagyona a nemzeti vagyon része, amelyre vonatkoznak az új nemzeti vagyonról szóló 2011. évi CXCVI. törvény rendelkezései.

A fenti jogszabály-módosításokból adódó, technikai jellegű változtatásokat indokolt átvezetni a helyi önkormányzatok adósságrendezési eljárásáról szóló 1996. évi XXV. törvényen is. A törvénymódosítás ennek végrehajtására irányul.

Megtörténik továbbá a fővárosi és megyei kormányhivatalok Alaptörvényben meghatározott nevének átvezetése az adósságrendezési törvényen, valamint a törvény mellékletének módosítása történik meg összhangban a megyei önkormányzatoktól az állam által átvételre került intézményi és egyéb feladatokkal.

A 35. §-hoz

A gyámügyi igazgatással összefüggő jegyzői feladat- és hatáskörök - kevés kivételtől eltekintve - átkerülnek a járási (fővárosi kerületi) hivatalhoz.

A 36. §-hoz

Az egészségüggyel összefüggő személyes adatkezelési jegyzői feladat- és hatáskörök átkerülnek a járási (fővárosi kerületi) hivatalhoz.

A 37. §-hoz

A fővárosi és megyei kormányhivatalok Alaptörvényben meghatározott nevének átvezetése az épített környezet alakításáról és védelméről szóló törvényen.

A 38. §-hoz

A társadalombiztosítási ellátással és magánnyugdíjjal összefüggő jegyzői feladat- és hatáskörök átkerülnek a járási (fővárosi kerületi) hivatalhoz.

A 39. §-hoz

A társadalombiztosítási nyugellátással összefüggő jegyzői feladat- és hatáskörök átkerülnek a járási (fővárosi kerületi) hivatalhoz.

A 40-42. §-hoz

A fővárosi és megyei kormányhivatalok Alaptörvényben meghatározott nevének, valamint a törvényességi ellenőrzésnek törvényességi felügyeletre történő átvezetése egyes törvényeken.

A 43. §-hoz

Az ingatlan-nyilvántartással összefüggésben meghatározott körzetközponti jegyzői hatáskörök átkerülnek a járási (fővárosi kerületi) hivatalhoz.

A 44. §-hoz

Az egészségügyi törvényben meghatározott adatkérés a korábbi kistérségi helyett járási szinten fog megtörténni.

A 45. §-hoz

A fegyveres biztonsági őrségről szóló törvényben meghatározott együttműködési kötelezettségek kiterjesztésre kerülnek a járási (fővárosi kerületi) hivatallal való együttműködésre is.

A 46. §-hoz

A külföldre utazással összefüggésben meghatározott körzetközponti jegyzői hatáskörök átkerülnek a járási (fővárosi kerületi) hivatalhoz.

A 47. §-hoz

A büntetőeljárási törvény módosításával biztosítható, hogy a törvényben a gyámhatóság részére megállapított feladatot a járási (fővárosi kerületi) hivatal lássa el.

A 48. §-hoz

A családok támogatásával összefüggő jegyzői feladat- és hatáskörök átkerülnek a járási (fővárosi kerületi) hivatalhoz.

A 49. §-hoz

A közúti közlekedési nyilvántartásról szóló törvényben meghatározott adatkezelési és hatósági feladatok a jegyzőtől átkerülnek a járási (fővárosi kerületi) hivatalhoz.

Az 50. §-hoz

A gazdasági kamarákkal összefüggő jegyzői feladat- és hatáskörök átkerülnek a járási (fővárosi kerületi) hivatalhoz.

Az 51. §-hoz

A fővárosi és megyei kormányhivatalok Alaptörvényben meghatározott nevének átvezetése a hulladékgazdálkodási törvényen.

Az 52. §-hoz

A Balaton Kiemelt Üdülőkörzet területrendezési tervéről szóló törvényben a szőlőművelés igazolásával összefüggő feladatokat a jegyzőtől a hegybíró veszi át.

Az 53. §-hoz

A közúti közlekedési előéleti pontrendszerrel összefüggő feladatok a jegyzőtől átkerülnek a járási (fővárosi kerületi) hivatalhoz.

Az 54. §-hoz

A kulturális örökség védelmével összefüggő jegyzői feladat- és hatáskörök átkerülnek a járási (fővárosi kerületi) hivatalhoz.

Az 55. §-hoz

A Wesselényi Miklós Ár- és Belvízvédelmi Kártalanítási Alappal összefüggő jegyzői feladat- és hatáskörök átkerülnek a járási (fővárosi kerületi) hivatalhoz.

Az 56. §-hoz

Az adózás rendjéről szóló törvényben meghatározott, az okmányirodák feladatai átvezetésre kerülnek járási (fővárosi kerületi) hivatalhoz, valamint megtörténik a fővárosi és megyei kormányhivatalok Alaptörvényben meghatározott nevének átvezetése a törvényen.

Az 57. §-hoz

A regisztrációs adóról szóló törvényben meghatározott, az okmányirodák feladatai átvezetésre kerülnek járási (fővárosi kerületi) hivatalhoz.

Az 58. §-hoz

A fővárosi és megyei kormányhivatalok Alaptörvényben meghatározott nevének átvezetése a gyorsforgalmi úthálózat fejlesztéséről szóló törvényen.

Az 59. §-hoz

A törvényességi ellenőrzésnek törvényességi felügyeletre történő változásának átvezetése a települési önkormányzatok többcélú kistérségi társulásairól szóló törvényen.

A 60. §-hoz

A közigazgatási hatósági eljárás és szolgáltatás szabályairól szóló 2004. évi CXL. törvény (a továbbiakban: Ket.) 12. § (3) bekezdés b) pontját pontosítani szükséges. Mivel a társulás a Magyarország helyi önkormányzatairól szóló 2011. évi CLXXXIX. törvény (a továbbiakban: Mötv.) 41. § (2) bekezdése szerint fogalmilag az önkormányzat szervének minősül, azt nem indokolt a Ket. normaszövegében az önkormányzat szervei mellett külön kategóriaként szerepeltetni. Mivel a Mötv. már nem tartalmazza a körjegyző és a hatósági igazgatási társulás jogintézményét, a képviselő-testület ügyintézőjére pedig a jövőben nem telepíthető államigazgatási hatósági hatáskör, a Ket. 12. § (3) bekezdés d) pontjában lévő felsorolást a főjegyzőre és a jegyzőre indokolt szűkíteni. A Mötv. alapján jegyzőre is átruházható továbbá önkormányzati hatósági hatáskör, szükséges ezt a Ket.-ben is átvezetni.

A Mötv. 67. § f) pontja alapján - a korábbi szabályozással ellentétben - a polgármester gyakorol a jegyző felett minden munkáltatói jogot. Erre tekintettel a Ket. 42. § (5) bekezdését módosítani szükséges, hiszen az jelenleg a jegyző feletti, a képviselő-testület és a polgármester által a törvény alapján megosztva gyakorolt munkáltatói jogkörre vonatkozó kifejezéseket tartalmaz.

2013. január 1-jétől megszűnik a polgármester törvény alapján telepíthető első fokú önkormányzati hatósági jogköre. Szükséges emellett a felállítandó járási (fővárosi kerületi) hivatalok felett a fővárosi és megyei kormányhivatalok által ellátandó általános másodfokú hatósági hatáskört is szabályozni a Ket.-ben.

A 61. §-hoz

Egyes, a távhőszolgáltatással összefüggő jegyzői feladat- és hatáskörök átkerülnek a járási (fővárosi kerületi) hivatalhoz.

A 62. §-hoz

A fiatalok életkezdési támogatásáról szóló törvényen átvezetésre kerül a gyámhivatal megnevezésének gyámhatóságra történő változása.

A 63. §-hoz

A fővárosi és megyei kormányhivatalok Alaptörvényben meghatározott nevének átvezetése a vasúti közlekedésről szóló törvényen.

A 64. §-hoz

A cégtörvényen átvezetésre kerül a gyámhivatal megnevezésének gyámhatóságra történő változása.

A 65-67. §-hoz

A szabad mozgás és tartózkodás jogával rendelkező személyek, valamint harmadik országbeli állampolgárok beutazásával és tartózkodásával, valamint a menedékjoggal összefüggő jegyzői feladat- és hatáskörök átkerülnek a járási (fővárosi kerületi) hivatalhoz.

A 68. §-hoz

A villamos energiával összefüggő jegyzői feladat- és hatáskörök átkerülnek a járási (fővárosi kerületi) hivatalhoz.

A 69. §-hoz

Az európai területi együttműködési csoportosulásról szóló törvény módosítása szükséges, mert 2012. január 1-jétől hatályba lépett az új közbeszerzési törvény, ennek megfelelően a törvényi hivatkozásokat az új közbeszerzési törvényhez kellett igazítani.

A bíróságok szervezetéről és igazgatásáról szóló 2011. évi CLXI. törvény módosításainak megfelelően a Fővárosi Bíróság elnevezés 2012. január 1-jével Fővárosi Törvényszékre módosult, ennek megfelelően az európai területi együttműködési csoportosulásról szóló törvény vonatkozó szakaszainak a módosítása szükséges.

A 70. §-hoz

A földgázellátással összefüggő jegyzői feladat- és hatáskörök átkerülnek a járási (fővárosi kerületi) hivatalhoz.

A 71. §-hoz

A kötelező gépjármű-felelősségbiztosítással összefüggő jegyzői feladat- és hatáskörök átkerülnek a járási (fővárosi kerületi) hivatalhoz.

A 72. §-hoz

A hozzátartozók közötti erőszak miatt alkalmazható távoltartásról szóló törvényen átvezetésre kerül a gyámhivatal megnevezésének gyámhatóságra történő változása.

A 73. §-hoz

Az egyéni vállalkozással és egyéni céggel összefüggő körzetközponti jegyzői feladat- és hatáskörök átkerülnek a járási (fővárosi kerületi) hivatalhoz.

A 74. §-hoz

A hagyatéki eljárásról szóló törvényben a gyámhivatal elnevezésnek gyámhatóságra történő változásának átvezetése.

A 75. §-hoz

A Magyar Honvédség által szolgáltatott adatokra a települési önkormányzat jegyzője mellett a járási (fővárosi kerületi) hivatal is jogosulttá válik.

A 76. §-hoz

A törvényességi ellenőrzésnek törvényességi felügyeletre történő változásának átvezetése a Magyar Köztársaság minisztériumainak felsorolásáról szóló törvényen.

A 77. §-hoz

A fővárosi és megyei kormányhivatalokról szóló törvény módosításával kialakításra kerülnek a fővárosi és megyei kormányhivatalok kirendeltségeiként a járási (fővárosi kerületi) hivatalok (a továbbiakban: járási hivatalok). A fővárosi és megyei kormányhivatal törzshivatala, szakigazgatási szervei, valamint a járási hivatalok egy költségvetési szervet képeznek, ugyanakkor a szakigazgatási szerv és a járási hivatal is önálló feladat- és hatáskörrel rendelkezik, amely tekintetben a fővárosi és megyei kormányhivatal vezetője részéről nem utasítható.

A területi lehatároláson túlmutatva, a kerületi hivatalok székhelyét és illetékességi területét is meghatározzák, mivel a jelenleg jól működő infrastruktúra és a területi lehatárolás egyébként is determinálják e kérdéseket. A további részletszabályok kialakítására a kormányrendelet szintű szabályozás már alkalmasabb, mint a törvény.

A fővárosi és megyei kormányhivatal szakigazgatási szervének kormánytisztviselői esetében a munkáltatói jogokat a szakigazgatási szerv vezetője gyakorolja, ugyanakkor a kinevezni vagy felmenteni javasolt személyről tájékoztatni szükséges a kormánymegbízottat, aki a kinevezéssel, illetve a felmentéssel szemben kifogással élhet. A fővárosi és megyei államigazgatási kollégium tagjai kiegészítésre kerülnek a járási hivatalok vezetőivel, valamint a Kormány által intézményfenntartásra kijelölt szerv vezetőjével is.

A járási hivatal - a fővárosi és megyei kormányhivatalhoz hasonlóan - törzshivatalból és járási szakigazgatási szervekből áll. A járási hivatal kormánytisztviselői és munkavállalói tekintetében a munkáltatói jogokat - a már említett kivételekkel - a járási hivatal vezetője gyakorolja, ugyanakkor a kinevezni, vagy felmenteni javasolt személyről köteles tájékoztatni a kormánymegbízottat, aki a kinevezéssel vagy felmentéssel szemben kifogással élhet.

A járási hivatalok székhelyeit, illetve a járási hivatalok illetékességi területét a Kormány rendeletben határozza meg, erre a törvény módosítása felhatalmazást biztosít a Kormány részére.

A 20/C-20/E. §-okban található a járási hivatal vezetője, hivatalvezetőhelyettese és a járási szakigazgatási szerv vezetője jogállásának meghatározása. Mind a hivatalvezető, mind a hivatalvezető-helyettes és a szakigazgatási szerv vezetője esetében felsőfokú végzettség az elvárás, a hivatalvezető esetében továbbá öt év közigazgatási gyakorlat is, amelyet országgyűlési képviselői, illetve polgármesteri tisztség ellátásával is lehet igazolni.

A hivatalvezetőt a kormánymegbízott javaslatára a közigazgatás-szervezésért felelős miniszter, a hivatalvezető-helyettest a hivatalvezető javaslatára a kormánymegbízott nevezi ki. A járási szakigazgatási szerv vezetőjét a hivatalvezető javaslatára a megyei szakigazgatási szerv vezetője nevezi ki és menti fel, de a kormánymegbízott élhet kifogásolási jogával. A rendelkezés meghatározza továbbá az érintett személyek besorolását is.

A 78. §-hoz

A törvényességi ellenőrzésnek törvényességi felügyeletre történő változásának átvezetése a közbeszerzésekről szóló törvényen.

A 79. §-hoz

A fővárosi és megyei kormányhivatalok Alaptörvényben meghatározott nevének átvezetése az információs önrendelkezésről szóló törvényen.

A 80. §-hoz

A honvédelmi törvény módosításával a járásokban és fővárosi körzetekben helyi védelmi bizottság fog működni, amelynek illetékességi területe a járásokhoz, illetve a fővárosi körzetekhez igazodik. A helyi védelmi bizottság testületi szerv. A helyi védelmi bizottság elnöke a fővárosi és megyei kormányhivatal járási (fővárosi kerületi) hivatal vezetője, elnökhelyettesei a katasztrófák elleni védekezés tekintetében a hivatásos katasztrófavédelmi szerv területi szervének vezetője által kijelölt személy, a honvédelmi feladatok tekintetében a Honvédség állományából szükség esetén vezényelt tényleges állományú katona.

A helyi védelmi bizottság kiadásainak és működési költségeinek fedezetét a járási hivatal részére az egyes honvédelmi feladatokra biztosított költségvetési összegből és céltámogatásból, továbbá a helyi védelmi bizottság illetékességi területéhez tartozó településekre háruló honvédelmi feladatok és a lakosság létszámának arányában meghatározott normatív állami támogatásból kell biztosítani.

A 81. §-hoz

A fővárosi és megyei kormányhivatalok Alaptörvényben meghatározott nevének átvezetése a katasztrófavédelmi törvényen.

A 82. §-hoz

A hadkötelezettek nyilvántartásával és a sorozással összefüggő jegyzői feladat- és hatáskörök átkerülnek a járási (fővárosi kerületi) hivatalhoz.

A 83. §-hoz

A Magyarország helyi önkormányzatairól szóló törvény (Mötv.) 16. §-a lehetővé teszi, hogy ha az Európai Unió vagy más nemzetközi szervezet felé vállalt kötelezettség határideje eredménytelenül telt el, vagy a határidőben történő teljesítés elmaradásának reális veszélye fennáll, a Kormány a kötelezettséggel összefüggő beruházás megvalósításáról saját hatáskörben gondoskodjon. A 143. § (1) bekezdés d) pontja felhatalmazást ad a Kormánynak az ehhez szükséges intézkedésekről szóló kormányrendelet megalkotására. A Mötv.-ben eredetileg megjelölt 2013. január 1-jei hatálybalépés helyett a törvény e két rendelkezése 2012. augusztus 1-jén lépjen hatályba.

A 84. §-hoz

A közszolgálati tisztviselőkről szóló törvény módosításával biztosítható, hogy a járási (fővárosi kerületi) hivatalban és a járási szakigazgatási szerveknél megjelenő vezetői szintek megfelelő illetménypótlékban részesüljenek, másrészt a járási hivatal integrált ügyfélszolgálatain (kormányablakokban) dolgozó kormánytisztviselők is illetménykiegészítésben részesüljenek.

A 85. §-hoz

A víziközmű-szolgáltatással összefüggő jegyzői feladat- és hatáskörök átkerülnek a járási (fővárosi kerületi) hivatalhoz.

A 86. §-hoz

A szabálysértési törvény módosításával a már 2012 év közben a fővárosi és megyei kormányhivatalokhoz kerülő szabálysértési feladatokat a járási (fővárosi kerületi) hivatalok fogják ellátni 2013. január 1-jétől.

-----STARTING---POINT---VEGE---

A 87-88. §-hoz

Felhatalmazó és hatályba léptető rendelkezések.

A 89. §-hoz

A megyei intézményfenntartó központok (MIK) 2012. január 1-jével kerültek felállításra, így az újonnan kinevezett MIK-vezetőknek nem volt lehetőségük a megyei önkormányzatoktól átvett köztisztviselők teljesítményének reális értékelésére. Ennek érdekében indokolt, hogy az illetményeltérítésekre a MIK-ek esetében 2012. július 31-ig kerülhessen sor.

A közoktatási törvény alapján készített feladat-ellátási, intézményhálózat-működtetési és köznevelési fejlesztési tervek érvényessége 2013. március 1-jéig meghosszabbodik.

A törvény rendelkezik a járási (fővárosi kerületi) hivatalhoz átkerülő ügyek esetében a folyamatban lévő ügyek ellátásáról is.

A 90-91. §-hoz

Sarkalatossági és hatályon kívül helyező rendelkezések.