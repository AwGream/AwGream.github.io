2010. évi CLXI. törvény indokolása

egyes büntető tárgyú törvények módosításáról

-----STARTING---POINT---ALTALANOS--- 

A jogalkalmazási tapasztalatok, egyes európai uniós jogforrások előírásai és az Alkotmánybíróság határozatai nyomán a jelen törvény több törvényt módosít, nevezetesen:

- a Büntető Törvénykönyvről szóló 1978. évi IV. törvényt (a továbbiakban: Btk.),

- a büntetőeljárásról szóló 1998. évi XIX. törvényt (a továbbiakban: Be.),

- a büntetések és az intézkedések végrehajtásáról szóló 1979. évi 11. törvényerejű rendeletet (a továbbiakban: Bv. tvr.),

- a Büntető Törvénykönyvről szóló 1978. évi IV. törvény hatálybalépéséről és végrehajtásáról szóló 1979. évi 5. törvényerejű rendeletet (a továbbiakban: Btké.),

- a nemzetközi bűnügyi jogsegélyről szóló 1996. évi XXXVIII. törvényt (a továbbiakban: Nbjtv.),

- a bűnügyi nyilvántartási rendszerről, az Európai Unió tagállamainak bíróságai által magyar állampolgárokkal szemben hozott ítéletek nyilvántartásáról, valamint a bűnügyi és rendészeti biometrikus adatok nyilvántartásáról szóló 2009. évi XLVII. törvényt (a továbbiakban: Bnytv.),

- a Magyar Köztársaság ügyészségéről szóló 1972. évi V. törvényt (a továbbiakban: Ütv.),

- az atomenergiáról szóló 1996. évi CXVI. törvényt (a továbbiakban Aetv.), illetve

- a külföldre utazásról szóló 1998. évi XII. törvényt.

A fenti törvények módosításának indokai a következők.

1. A Btk. legutóbbi nagyobb terjedelmű módosítását a Büntető Törvénykönyvről szóló 1978. évi IV. törvény módosításáról szóló 2009. évi LXXX. törvény (a továbbiakban: 2009. évi LXXX. törvény) hajtotta végre. A 2009. évi LXXX. törvény 29. §-a 2010. május 1-jével új jogintézményként bevezette a szabadságvesztés végrehajtásának részbeni felfüggesztését, amelynek a szabályait a Btk. 90-91/B. §-ai tartalmazzák. E rendelkezések Btk.-ba iktatásával egy időben azonban a jogalkotó elmulasztotta az új jogintézményhez kapcsolódó anyagi jogi, eljárásjogi és végrehajtási jogi szabályok módosítását. Indokolt a büntetőjogi tárgyú jogszabályok (Btk., Be., Bv. tvr., Nbjtv.) rendelkezéseit összhangba hozni a részben felfüggesztett szabadságvesztésre vonatkozó új szabályokkal.

2. A 2009. évi LXXX. törvény óta a Btk. tíz kisebb terjedelmű módosítására került sor. Ezek közül a minősített adat védelméről szóló 2009. évi CLV. törvény (a továbbiakban: 2009. évi CLV. törvény) és a Büntető Törvénykönyvről szóló 1978. évi IV. törvény módosításáról szóló 2010. évi LVI. törvény (a továbbiakban: 2010. évi LVI. törvény), előírásai miatt pontosítani kell a Btk. néhány rendelkezését.

3. A törvény - reagálva a társadalmi és szakmai igényekre - úgy módosítja a fogolyszökés tényállását, hogy büntethetővé váljon a lakhelyelhagyási tilalom és a házi őrizet szabályainak megszegése.

A jelenlegi szabályozás szerint, ha a terhelt a lakhelyelhagyási tilalom szabályait megszegi, házi őrizete vagy előzetes letartóztatása rendelhető el, vagy ha ez nem szükséges, rendbírsággal sújtható. A házi őrizet szabályainak a megszegése esetén a terhelt előzetes letartóztatása rendelhető el, vagy ha ez nem szükséges, rendbírság szabható ki.

Ezen eljárásjogi jogkövetkezmények mellett a törvény anyagi jogi szankciót is megállapít arra az esetre, ha a terhelt abból a célból, hogy a kényszerintézkedés végrehajtása alól kivonja magát, megszegi a lakhelyelhagyási tilalom vagy a házi őrizet szabályait. Ebben az esetben ugyanis a kényszerintézkedés hatálya alatt álló személy a törvény értelmében fogolyszökést (Btk. 245. §) követ el.

4. A Magyar Köztársaság - a 2101/2003. (V. 30.) Korm. határozat alapján - aláírta az Európa Tanács Strasbourgban, 1999. január 27-én kelt, Korrupcióról szóló Büntetőjogi Egyezménye Kiegészítő Jegyzőkönyvét. Ezen kiegészítő jegyzőkönyv egyebek mellett a hazai és külföldi választottbírák aktív és passzív vesztegetésére vonatkozóan állapít meg szabályokat. Tekintettel arra, hogy a hatályos Btk. értelmében a választottbírák nem minősülnek hivatalos személynek, a kötelező hatály elismerése érdekében a törvény kiegészíti a Btk. hivatalos személy fogalmát a választottbíróval.

5. A Be. módosítását egyrészt az Alkotmánybíróság egyes határozatai, másrészt az egyes rendészeti tárgyú és az azokkal összefüggő törvények módosításáról szóló 2010. évi CXLVII. törvényben (a továbbiakban: Rtv.) foglalt előírások indokolják.

5.1. A 104/2009. (X. 30.) AB határozatban foglaltak szerint alkotmányellenes, hogy a Be. 583. §-a nem rendelkezik az ügyészt és a bíróságot terhelő tájékoztatási kötelezettségről a terhelt kártalanítási igényének jogalapja, az igény érvényesítésének határideje és a határidő kezdő időpontja tekintetében. A törvény ezt a hiányosságot pótolja.

A 72/2009. (VII. 10.) AB határozat szerint a tárgyaláson történő bizonyítás garanciája az ügyész tárgyaláson való jelenléte. A határozat ezért 2010. december 31-ei hatállyal megsemmisítette azokat a rendelkezéseket, amelyek előírták, hogy mikor kötelező az ügyész részvétele a tárgyaláson, ezzel általános érvényűvé tette a tárgyaláson történő ügyészi részvételt. Az Alkotmánybíróság ugyanakkor észlelte, hogy a Be. több szabálya arra az esetre irányadó, amikor az ügyész nem vesz részt a tárgyaláson, álláspontja szerint azonban ha a tárgyaláson az ügyész részvétele minden esetben kötelező, az ettől eltérő helyzetre vonatkozó kisegítő rendelkezések értelemszerűen nem kerülnek alkalmazásra. A törvény nem osztja ezt az álláspontot, ezért az AB határozathoz igazítja az ügyészi részvétellel kapcsolatos rendelkezéseket.

A 104/2010. (VI. 10.) AB határozat szerint a büntetőeljárásban a tanú - tanúvédelmi rendszeren belül érvényesülő - információs önrendelkezési joga körébe tartozik, hogy személyi adatainak zárt kezelését kérje. Nincs olyan alkotmányos indok vagy cél, amely miatt a nyomozó hatóságot, az ügyészt, valamint a bíróságot fel kell arra jogosítani, hogy - vizsgálva a tanú fenyegetettségének objektív alapjait és mérlegelve a teljesíthetőséget - a kérelmet megtagadja. Erre tekintettel az Alkotmánybíróság a Be. 96. § (1) bekezdését 2010. december 31. napjával megsemmisítette, ami miatt a tanú személyi adatainak zárt kezelésére vonatkozó szabályt szükséges újraírni.

5.2. Az Rtv. lehetőséget teremt arra, hogy a belső bűnmegelőzési és bűnfelderítési feladatokat ellátó szerv megbízhatósági vizsgálatot végző tagja a megbízhatósági vizsgálat során törvényben meghatározott szabálysértést vagy bűncselekményt követhessen el. Ezért indokolt a Be.-t ezzel összhangban úgy módosítani, hogy a megbízhatósági vizsgálatot folytató szervek tagjaival szemben - amennyiben azok a megbízhatósági vizsgálat keretében bűncselekményt követnek el és az bűnfelderítési érdeket szolgál - a feljelentést el lehet utasítani, illetve a nyomozást meg lehet szüntetni, hasonlóan a fedett nyomozókra vonatkozó szabályokhoz.

Az Rtv. kiterjeszti a bírói engedélyhez kötött titkos információgyűjtés bűncselekményi körét, ezzel összhangban szükséges módosítani a Be.-ben a titkos adatszerzésre vonatkozó szabályozást, tekintettel arra, hogy a titkos információgyűjtés eredményének felhasználhatóságát a Be. részben a titkos adatszerzés törvényben meghatározott feltételeinek fennállásához köti.

Az Rtv. kapcsolódóan szükséges a Be. módosítása arra tekintettel is, hogy a titkos adatszerzést a nemzetbiztonsági szakszolgálat mellett más szerv is jogosult legyen végrehajtani.

6. A kábítószer csekély és jelentős mennyiségének fogalmát (amely a visszaélés kábítószerrel bűncselekmény minősítése szempontjából fontos) a Btké. határozza meg. A Btké. 23. § (1) bekezdése szerinti felsorolás csak a leggyakrabban előforduló anyagok esetében rögzíti a csekély mennyiségre irányadó határértéket, egyéb anyagok esetében akkor beszélhetünk csekély mennyiségű kábítószerről, ha a tiszta hatóanyag-tartalom élettani hatása legfeljebb 0,9 gramm morfinbázis élettani hatásával megegyező.

A szakmai tapasztalatok alapján a Btké. fenti bekezdését ki kell egészíteni olyan új anyagokkal (pszilocin, pszilocibin, mCPP és BZP), amelyek vonatkozásában az utóbbi években számos alkalommal követték el a visszaélés kábítószerrel bűncselekményt, és ezért ezen anyagok tekintetében a továbbiakban nem az említett mennyiségű morfinbázis élettani hatásához viszonyítva, hanem egyedileg szükséges megadni a csekély mennyiség felső határát. A törvény a Btké. 23. § (1) bekezdés a) pontját ennek megfelelően módosítja.

7. A fentieken túlmenően a törvény biztosítja a magyar jog európai uniós jogi aktusoknak való megfelelését az alábbiak szerint.

A környezet büntetőjog általi védelméről szóló 2008/99/EK irányelvet (a továbbiakban: 2008/99/EK irányelv) 2010. december 26-ig kell átültetni. A 2008/99/EK irányelv előzménye az Európai Bíróság 2005. szeptember 13-i (C-176/03) ítéletével megsemmisített környezet büntetőjog általi védelméről szóló 2003/80/IB kerethatározat (a továbbiakban: 2003/80/IB kerethatározat), amelynek való megfelelés érdekében az Országgyűlés a 2005. évi XCI. törvénnyel, 2005. szeptember 1-jei hatállyal módosította a Btk. környezetvédelmi tényállásait. A magyar büntetőjogi szabályozás e körben azóta - a 2003/80/IB kerethatározat megsemmisítését követően - sem változott. Tekintettel arra, hogy a 2008/99/EK irányelv által meghatározott bűncselekmény-lista nagyrészt azonos a 2003/80/IB kerethatározat szerintivel, ezért a magyar környezetvédelmi büntetőjogi szabályok nagy része már jelenleg is megfelel a 2008/99/EK irányelvben meghatározottaknak. Természetesen a 2008/99/EK irányelv a 2003/80/IB kerethatározathoz képest tartalmaz új tényállásokat is, ezek esetében szükséges a tényállások pontosítása, kiegészítése. A törvény a 2008/99/EK irányelv átültetéséhez szükséges módosításokat végzi el és módosítja a Btk. egyes tényállásait [visszaélés radioaktív anyaggal (Btk. 264. §), környezetkárosítás (Btk. 280. §), természetkárosítás (Btk. 281. §)], és egy új értelmező rendelkezést iktat az Aetv.-be.

A törvény az Európai Unió más tagállamaiban hozott ítéleteknek egy új büntetőeljárásban való figyelembevételéről szóló 2008/675/IB kerethatározat (a továbbiakban: 2008/675/IB kerethatározat) rendelkezéseinek hazai jogba történő átültetését is elvégzi, amihez elengedhetetlen a Btk., a Be., az Nbjtv. és a Bnytv. módosítása az alábbi elvek szerint:

- A külföldi ítéletek érvényének elismerése (amely eddig a Fővárosi Bíróság kizárólagos hatáskörébe és illetékességébe tartozó feladat volt) a módosítás nyomán megoszlik a Fővárosi Bíróság, valamint a megyei bíróságok között.

- Az Nbjtv. módosítása nyomán a külföldi ítéletek elismerése során főszabály szerint a megyei bíróságok járnak el: az illetékességet a külföldi ítélet alapján elítélt magyar állampolgár utolsó ismert belföldi lakóhelye vagy tartózkodási helye határozza meg, ha pedig az nem állapítható meg vagy ilyen nincsen, akkor a Fővárosi Bíróság jár el.

- Ha azonban a külföldi ítélet elismerésére büntetőeljárás során kerül sor, akkor a folyamatban lévő büntetőeljárás lefolytatására illetékes bíróság székhelye szerinti megyei bíróság folytatja le a külföldi ítélet érvényének elismerésére vonatkozó eljárást.

- Külföldi ítélet elismeréséhez kapcsolódóan az eljárás csak a bírósági szakaszban függeszthető fel.

- A nyomozó hatóság és az ügyész a terhelt büntetett előéletének („priuszának”) ellenőrzése során az Európai Unió tagállamainak bíróságai által magyar állampolgárokkal szemben hozott ítéletek nyilvántartás adatait is beszerzi.

8. A törvény kijavítja továbbá az egyes büntetőjogi tárgyú törvényekben található nyelvtani és jogszabály-szerkesztési hibákat.

-----STARTING---POINT---RESZLETES---

Az 1. §-hoz

A részben felfüggesztett szabadságvesztés olyan szabadságvesztés, amelynek fele része végrehajtandó, fele része pedig próbaidőre felfüggesztett. A részben felfüggesztett szabadságvesztés végrehajtandó részéhez bizonyos esetekben olyan jogkövetkezmények kapcsolódhatnak, mint a végrehajtandó szabadságvesztéshez.

A tevékeny megbánás kizárása indokolt akkor is, ha a kiszabott szabadságvesztést nem teljes egészében, hanem csak részben függesztik fel, és a terhelt a szándékos bűncselekményt a részben felfüggesztett szabadságvesztésre ítélése után, a szabadságvesztés végrehajtásának befejezése előtt követte el. A törvény ennek megfelelően módosítja a tevékeny megbánás szabályait.

A 2. §-hoz

A Btk. 40. § (3) bekezdése szerint életfogytig tartó szabadságvesztés csak azzal szemben szabható ki, aki a bűncselekmény elkövetésekor a huszadik életévét betöltötte. Emellett a Btk. 110. § (2) bekezdés a) pontja szerint a bűncselekmény elkövetésekor tizenhatodik életévét betöltött fiatalkorúra kiszabható szabadságvesztés leghosszabb tartama életfogytig tartó szabadságvesztéssel is büntethető bűncselekmény esetén tizenöt év. A 110. § (3) bekezdése alapján pedig az életfogytig tartó szabadságvesztéssel is büntethető bűncselekmény elkövetésekor tizenhatodik életévét be nem töltött fiatalkorúra kiszabható szabadságvesztés leghosszabb tartama tíz év.

A 2010. évi LVI. törvénnyel bevezetett módosítás ezzel szemben azonban mind a halmazat, mind az erőszakos többszörös visszaeső esetén kötelezővé teszi az életfogytig tartó szabadságvesztés kiszabását meghatározott feltételek esetén. Az új rendelkezés tehát ellentmond a Btk. meglévő szabályainak. A törvény az ellentmondást úgy oldja fel, hogy kizárja a kötelezően alkalmazandó [tehát a Btk. 85. § (4) bekezdése, illetve a 97/A. § (1) bekezdése szerinti] életfogytig tartó szabadságvesztés alkalmazását mind halmazat, mind erőszakos többszörös visszaeső esetén a húsz éven aluliakkal szemben.

A 3. §-hoz

A Btk. 47/B. §-a szabályozza az életfogytig tartó szabadságvesztés és a határozott ideig tartó szabadságvesztés „találkozásának” eseteit. A Btk. 47/B. § (1)-(2) bekezdése rendelkezik arról az esetről, ha az elítéltet az életfogytig tartó szabadságvesztésre ítélése előtt elkövetett bűncselekmény miatt ítélik végrehajtandó szabadságvesztésre. Figyelemmel arra, hogy ezekben az esetekben nem kizárt az elítélt részben felfüggesztett szabadságvesztésre ítélése sem, erről rendelkezni kell. A törvény ennek megfelelően módosítja a Btk.-t.

A Btk. 47/B. § (3)-(5) bekezdése szabályozza azokat az eseteket, amikor az elítéltet életfogytig tartó szabadságvesztés végrehajtása, illetve az abból történő feltételes szabadságra bocsátás alatt elkövetett bűncselekmény miatt ítélik határozott tartamú szabadságvesztésre. A határozott tartamú szabadságvesztés alatt a végrehajtás részbeni felfüggesztésének a bevezetése előtt érteni kellett a végrehajtandó és a felfüggesztett szabadságvesztést, de az új szabályok szerint az alatt érteni kell a részben felfüggesztett szabadságvesztést is. Ez nem igényel módosítást, mivel a szabadságvesztés alatt érteni kell annak valamennyi végrehajtási módját, így a részben felfüggesztett és a felfüggesztett szabadságvesztést is.

A 4. §-hoz

A Btk. 48. § (4) bekezdése alapján a feltételes szabadság megszüntetésének kötelező esete, ha az elítéltet a feltételes szabadság tartama alatt elkövetett bűncselekményért végrehajtandó szabadságvesztésre ítélik. A törvény a részben felfüggesztett szabadságvesztésre ítélést is a feltételes szabadság megszüntetése kötelező eseteként határozza meg, mivel ebben az esetben már nagyobb tárgyi súlyú bűncselekmény elkövetéséről van szó, és az elkövető társadalomra veszélyessége is nagyobb fokú.

Az 5. §-hoz

A Btk. nem rendelkezik a pénzbüntetés helyébe lépő szabadságvesztés végrehajtási fokozatáról, ha a pénzbüntetést részben felfüggesztett szabadságvesztés mellett szabják ki. A törvény pótolja ezt a szabályozási hiányosságot.

A 6. §-hoz

A Btk. 56. §-át két okból szükséges módosítani. Egyrészt annak jelenleg két (3) bekezdése van, másrészt az - első - (3) bekezdésben a „mellékbüntetés” szövegrész helyett a „büntetés” szöveg lenne a helyes megfogalmazás. Erre figyelemmel a törvény újra megállapítja a Btk. 56. §-át.

A 7. §-hoz

A Btk. 38. § (7) bekezdése szerint a közügyektől eltiltás szabadságvesztés mellett, a 62. § (1) bekezdése szerint kizárólag végrehajtandó szabadságvesztés mellett szabható ki. Figyelemmel arra, hogy részben felfüggesztett szabadságvesztés már nagyobb tárgyi súlyú bűncselekmény miatt szabható ki, a törvény úgy rendelkezik, hogy az elkövetőt a közügyek gyakorlásától ekkor is el kell tiltani, ha méltatlan arra, hogy a közügyekben részt vegyen. Ebben az esetben sem lesz tehát automatikus a közügyek gyakorlásától való eltiltás, hanem a bíróság értékeli a bűncselekmény elkövetésének körülményeit, az elkövető társadalomra veszélyességét és előéletét.

A 8. §-hoz

Felfüggesztett szabadságvesztés esetén a törvényi mentesítés a próbaidő leteltének napján következik be. Ha a büntetés végrehajtását elrendelik, a mentesítés nem áll be, illetve hatályát veszti, ilyenkor a mentesítésre a fel nem függesztett szabadságvesztés szabályai az irányadók. A törvény - követve azt az elvet, hogy a felfüggesztett szabadságvesztés alatt a részben felfüggesztett szabadságvesztést is érteni kell - nem módosítja a törvényi mentesítés szabályait.

Eszerint a részben felfüggesztett szabadságvesztésre is a Btk. 102. § (1) bekezdés b) pontja az irányadó, vagyis a mentesítés a próbaidő leteltének napján áll be. Amennyiben azonban a felfüggesztett rész végrehajtását el kell rendelni, akkor - szintén hasonlóan a felfüggesztett szabadságvesztés végrehajtásának elrendeléséhez - attól függ a mentesítés időpontja, hogy az alapcselekmény gondatlan vagy szándékos volt. Gondatlan cselekmény esetén a Btk. 102. § (1) bekezdés c) pontja, míg szándékos cselekmény esetén - tekintettel arra, hogy részben felfüggesztett szabadságvesztés kizárólag kettő és öt év közötti lehet - a Btk. 102. § (1) bekezdés e) pontja alapján áll be a mentesítés.

A törvényi mentesítés esetében tehát nem szükséges a Btk. módosítása, az előzetes mentesítés esetében azonban elengedhetetlen. Figyelemmel arra, hogy a részben felfüggesztett szabadságvesztés akár öt év is lehet, és ez olyan tárgyi súlyú bűncselekményt feltételez, amelynél nem indokolt lehetővé tenni az előzetes mentesítés kedvezményét, a törvény kifejezetten rendelkezik róla, hogy előzetes mentesítés kizárólag a felfüggesztett szabadságvesztés esetén alkalmazható, részben felfüggesztett szabadságvesztés esetén nem.

A 9. §-hoz

A Btk. 38. § (6) bekezdése értelmében szabadságvesztés mellett nem szabható ki közérdekű munka. Közérdekű munka kiszabásának kizárása javítóintézeti nevelés mellett is indokolt, ezért a törvény megállapítja az erre vonatkozó rendelkezést.

A 10. §-hoz

A Btk. 99. § (1) bekezdése szerint az előzetes fogvatartás és a házi őrizet teljes idejét be kell számítani a kiszabott szabadságvesztésbe. Figyelemmel arra, hogy a javítóintézeti nevelés is - a szabadságvesztéshez hasonlóan - szabadságelvonással jár, javítóintézeti nevelés alkalmazása során indokolt beszámítani a házi őrizet teljes idejét is. A törvény ezért rendelkezik a házi őrizet beszámítására vonatkozó szabályokról.

A 11. §-hoz

1. A Magyar Köztársaság - a 2101/2003. (V. 30.) Korm. határozat alapján - aláírta az Európa Tanács Strasbourgban, 1999. január 27-én kelt Korrupcióról szóló Büntetőjogi Egyezménye Kiegészítő Jegyzőkönyvét (a továbbiakban: Kiegészítő Jegyzőkönyv), de annak kötelező hatályát még nem ismerte el.

A Kiegészítő Jegyzőkönyv egyebek mellett a hazai és külföldi választottbírák aktív és passzív vesztegetésére vonatkozóan állapít meg szabályokat. A jelenlegi magyar szabályozás nem teszi lehetővé a hazai választottbírák vesztegetésének büntetését, mivel a Btk. hatályos megfogalmazása szerint a választottbírák nem minősülnek hivatalos személynek. Ahhoz, hogy Magyarország a Kiegészítő Jegyzőkönyv rendelkezéseinek megfeleljen, a Btk. módosítása szükséges. A módosítással a törvény hivatali vesztegetésre vonatkozó rendelkezései a választottbírákra is alkalmazandóvá válnak, így elhárul az akadály a Kiegészítő Jegyzőkönyv kötelező hatályának elismerése elől.

2. A Btk. 137. § 2. pontja határozza meg a közfeladatot ellátó személy fogalmát. Az a) pontban a „postai szolgáltató végrehajtó vagy biztonsági szolgálatot ellátó alkalmazottja” helyett a „személy” megjelölés szükséges, a büntetőjogi védelem ugyanis elsősorban a feladathoz kötődik és nem a személyhez. Az „alkalmazottja” megfogalmazás esetében a postával szerződéses jogviszony alapján, egyéni vállalkozás keretében postai szolgáltató vagy biztonsági szolgálatot ellátó személy - a büntetőjogi védelem szempontjából - nem tekinthető közfeladatot ellátó személynek (BH2003. 446). Ez a helyzet nem tartható, mert a postánál is gyakori, hogy a feladatokat szerződéses jogviszony alapján, vállalkozás keretében végzik - éppúgy, mint a személyszállításban -, ezért a törvény ennek megfelelően módosítja a Btk. 137. § 2. pont a) alpontját.

3. A Btk. 137. § 17. pontja szerint erőszakos többszörös visszaeső az a többszörös visszaeső, aki mindhárom alkalommal személy elleni erőszakos bűncselekményt követ el. A személy elleni erőszakos bűncselekmény természetszerűleg csak szándékos lehet, erre figyelemmel a törvény javítja a Btk. 137. § 17. pontjában az erre vonatkozó Btk.-beli hivatkozásokat.

A 12. §-hoz

1. A Btk. 176/A. § (2) bekezdésének jelenleg nem megfelelő a tördelése, ezért a törvény újra megállapítja ezt a rendelkezést.

2. A házastárs, bejegyzett élettárs, illetve élettárs sérelmére elkövetett zaklatás jelenleg egy, illetve a Btk. 176/A. § (2) bekezdése szerinti fordulat esetében két évig terjedő szabadságvesztéssel büntetendő, míg a volt házastárs, a volt bejegyzett élettárs és a volt élettárs sérelmére elkövetett ugyanezen bűncselekmények minősített esetet jelentenek. Ez a különbségtétel nem indokolt, ezért a törvény a minősített védelmet kiterjeszti a házastársra, a bejegyzett élettársra, és az élettársra is.

A 13. §-hoz

A 2009. évi LXXX. törvény átalakította a Btk. büntetési rendszerét, amit a 2009. évi CLV. törvény figyelmen kívül hagyott. A Btk. 2009. évi CLV. törvény által beillesztett új 222/A. §-a olyan büntetési tételeket (kombinációkat) határoz meg a Különös Részben, amelyek a hatályos Btk. Általános Része alapján nem lehetségesek. A törvény javítja ezt a hibát.

A 14. §-hoz

A törvény úgy módosítja a fogolyszökés tényállását, hogy büntethetővé váljon a lakhelyelhagyási tilalom és a házi őrizet szabályainak megszegése.

A lakhelyelhagyási tilalom és a házi őrizet olyan büntetőeljárási kényszerintézkedések, amelyek elrendeléséhez a törvényi alapot a Be. teremti meg. Eszerint a lakhelyelhagyási tilalom a terhelt mozgási szabadságát és a lakóhelye szabad megválasztásának jogát korlátozza, elrendelése esetén a terhelt a bíróság által meghatározott területet, körzetet engedély nélkül nem hagyhatja el, a tartózkodási helyét, illetőleg a lakóhelyét nem változtathatja meg.

A házi őrizet a terhelt mozgási szabadságát és a tartózkodási helye szabad megválasztásának jogát korlátozza. Elrendelése esetén a terhelt a bíróság által kijelölt lakást és az ahhoz tartozó bekerített helyet csak a bíróság határozatában meghatározott úti célra és az ott írt időben hagyhatja el.

A lakhelyelhagyási tilalom és a házi őrizet végrehajtásának részletes szabályait a 6/2003. (IV. 4.) IM-BM együttes rendelet tartalmazza. A végrehajtás módját tekintve e rendelet egységes szabályokat állapít meg mindkét kényszerintézkedésre: a lakhelyelhagyási tilalom és a házi őrizet előírásának megtartását a rendőrség járőr útján, eseti ellenőrzéssel, vagy a terhelt mozgását nyomon követő technikai eszközzel ellenőrzi (ez utóbbi ellenőrzési módot a gyakorlatban egyelőre nem alkalmazzák).

A jelenlegi szabályozás szerint, ha a terhelt a lakhelyelhagyási tilalom szabályait megszegi, házi őrizete, vagy előzetes letartóztatása rendelhető el, vagy ha ez nem szükséges, rendbírsággal sújtható. A házi őrizet szabályainak a megszegése esetén a terhelt előzetes letartóztatása rendelhető el, vagy ha ez nem szükséges, rendbírság szabható ki (Be. 139. §). Látható tehát, hogy már most is biztosított mindkét kényszerintézkedés megszegése esetére eljárásjogi jogkövetkezmény.

Ugyanakkor a lakhelyelhagyási tilalom és a házi őrizet szabályait többféleképpen meg lehet szegni, annak vannak enyhébb (pl. ha a terhelt lakhelyét az arra kijelölt időn és célon kívül elhagyja, de utána oda visszatér) és súlyosabb formái. A jogalkalmazási tapasztalatok szerint indokolt, hogy ezen szabályszegések között a törvény is különbséget tegyen, és annak ne csak az adott eljárásban legyen jogkövetkezménye, hanem a súlyosabb szabályszegés büntetendő cselekmény is legyen. Ezért a törvény úgy rendelkezik, miszerint fogolyszökést követ el az a terhelt, aki abból a célból, hogy a kényszerintézkedés végrehajtása alól kivonja magát, megszegi a lakhelyelhagyási tilalom vagy a házi őrizet szabályait.

A 15. §-hoz

A Btk. 263/B. § (5) bekezdés b) pontja szerint a visszaélés haditechnikai termékkel és szolgáltatással, illetőleg kettős felhasználású termékkel bűncselekmény vonatkozásában kettős felhasználású terméken a kettős felhasználású termékek és technológia kivitelére vonatkozó közösségi ellenőrzési rendszer kialakításáról szóló, 2000. június 22-i 1334/2000/EK tanácsi rendeletben meghatározott terméket kell érteni. Figyelemmel arra, hogy ezt a rendeletet a kettős felhasználású termékek kivitelére, transzferjére, brókertevékenységére és tranzitjára vonatkozó közösségi ellenőrzési rendszer kialakításáról szóló, 2009. május 5-i 428/2009/EK tanácsi rendelet hatályon kívül helyezte, ehelyütt az új tanácsi rendeletre szükséges hivatkozni.

A 16. §-hoz

A 2008/99/EK irányelv 3. cikk e) pontja szerint a tagállamok biztosítják, hogy bűncselekménynek minősüljön a jogellenesen és szándékosan vagy legalább súlyos gondatlanságból a nukleáris anyagok vagy más veszélyes radioaktív anyagok gyártása, feldolgozása, kezelése, használata, tartása, tárolása, szállítása, behozatala, kivitele vagy ártalmatlanítása, ha bármely személy halálát vagy súlyos sérülését, vagy a levegő, a talaj, vagy a víz minőségének, vagy az állatoknak vagy növényeknek a jelentős károsodását okozza vagy okozhatja.

A 2008/99/EK irányelvben szereplő gyártásnak megfelel a Btk. 264. § (1) bekezdése szerinti előállítás; a feldolgozás, kezelés, használat, tartás (birtoklás), behozatal, kivitel szerepel a Btk. 264. § (1) bekezdésében, a tárolást és a szállítást pedig a Btk. 264. § (2) bekezdése tartalmazza. Az ártalmatlanítást azonban nem tartalmazza a Btk. 264. §-a, ezt a törvény beiktatja a tényállásba.

A 17. §-hoz

A Btk. 274. § (1) bekezdésének jelenleg nem megfelelő a tördelése, ezért a törvény újra megállapítja ezt a rendelkezést.

A 18. §-hoz

A 2008/99/EK irányelv 3. cikk i) pontja szerint a tagállamok biztosítják, hogy bűncselekménynek minősüljön a jogellenesen és szándékosan vagy legalább súlyos gondatlanságból az ózonkárosító anyagok gyártása, behozatala, kivitele, forgalomba hozatala vagy felhasználása.

A Btk. 280. § (2) bekezdése nem tartalmazza az ózonkárosító anyagok jogellenes gyártását és felhasználását, így a törvény kiegészíti a tényállást. A két új elkövetési magatartás beiktatása a tényállásba nem okoz fogalmi nehézséget, hiszen a háttérjogszabályként szolgáló, az ózonréteget lebontó anyagokról szóló 1005/2009/EK rendelet (a továbbiakban: 1005/2009/EK rendelet) 3. cikk 14. pontja definiálja a gyártás, a 21. pontja pedig a felhasználás fogalmát.

A Btk. 280. § (2) bekezdése jelenleg csak a személyes használatra szolgáló mennyiséget meghaladó, ózonréteget károsító anyagra vagy ilyen anyagot tartalmazó termékre történő elkövetést rendeli büntetni. A 2008/99/EK irányelv azonban ilyen megszorítást nem tartalmaz, így az uniós jogszabály szerinti anyagok gyártása, forgalomba hozatala és felhasználása mennyiségre tekintet nélkül tilos. Erre tekintettel a törvény elhagyja a Btk. 280. § (2) bekezdéséből a mennyiségi korlátra utalást.

A Btk. 280. §-a szerint büntetendő magatartások vonatkozásában megemlítendő még, hogy az 1005/2009/EK rendelet megállapít olyan mentességeket és kivételeket (ld. III. fejezet, 24. cikk), amelyek alapján a „szabályozott anyagok” és „új anyagok” gyártása, forgalomba hozatala és felhasználása bizonyos feltételek esetén - tekintettel arra, hogy az európai uniós rendeletek közvetlen hatályúak - külön jogszabály szerint engedélyezett tevékenységnek minősülnek.

A 19. §-hoz

A 2008/99/EK irányelv 3. cikk f) pontja szerint a tagállamok biztosítják, hogy bűncselekménynek minősüljön a jogellenesen és szándékosan vagy legalább súlyos gondatlanságból a védett, vadon élő állat- vagy növényfajok megölése, elpusztítása, birtoklása vagy begyűjtése, kivéve azokat az eseteket, amikor a cselekmény az érintett fajok példányainak elhanyagolható mennyiségét érinti, és elhanyagolható hatással jár a faj védettségi helyzetére nézve. A 2008/99/EK irányelv 2. cikk b) pont i) alpontja szerint védett, vadon élő állat- és növényfajok azok, amelyek szerepelnek a természetes élőhelyek, valamint a vadon élő állatok és növények védelméről szóló 92/43/EGK irányelv IV. mellékletében, vagy a vadon élő madarak védelméről szóló 79/409/EGK irányelv 4. cikk (2) bekezdésében említett I. mellékletben.

A 2008/99/EK irányelv szerinti védett, vadon élő állat- és növényfajok egy részét lefedik a Btk. 281. § (1) bekezdésében szereplő elkövetési tárgyak. Vannak azonban olyan fajok, amelyekre a Btk. hatálya nem terjed ki, ezek vonatkozásában a Btk. kiegészítése szükséges. A 2008/99/EK irányelv szerinti vadon élő állat- és növényfajok köre megfelel a védett és a fokozottan védett növény- és állatfajokról, a fokozottan védett barlangok köréről, valamint az Európai Közösségben természetvédelmi szempontból jelentős növény- és állatfajok közzétételéről szóló 13/2001. (V. 9.) KöM rendelet 7-8. mellékletében felsorolt, az Európai Közösségben természetvédelmi szempontból jelentős növény, illetve állatfajoknak. A törvény ezért úgy módosítja a Btk. 281. § (1) bekezdés b) pontját, hogy azt kiegészíti a védett élő szervezet egyedei mellett az Európai Közösségben természetvédelmi szempontból jelentős növény- és állatfajok egyedeivel is. Azért a b) pont kerül kiegészítésre, mert ott nem egyetlen, hanem több egyedre történő elkövetés minősül bűncselekménynek, és az új elkövetési tárgyak esetén is ez látszik indokoltnak természetvédelmi szempontból.

A 20. §-hoz

A Btk. 298/A. §-ának jelenleg nem megfelelő a tördelése, ezért a törvény újra megállapítja ezt a rendelkezést.

A 21. §-hoz

A Btk. 324. §-ában több nyelvtani és jogszabály-szerkesztési hiba is található, a törvény 21. §-a ezeket javítja ki. Új elem a rongálás tényállásán belül a falfirka (grafiti) megjelenése.

A 22. §-hoz

A Btk. 336/B. §-a tekintetében (a polgári szolgálat megtagadása) hiányzik a bűncselekmény bűntetti megnevezése, ezért a törvény ezt pótolja.

A 23. §-hoz

A Btk. 335. § (1) bekezdésének jelenleg nem megfelelő a tördelése, ezért a törvény újra megállapítja ezt a rendelkezést.

A 24. §-hoz

A törvény a 104/2010. (VI. 10.) AB határozatban foglaltaknak megfelelően úgy rendelkezik, hogy erre vonatkozó kérelem esetén az eljáró bíróság, ügyész, illetve nyomozó hatóság a tanú személyi adatainak (ide értve nevét is) zárt kezelését köteles elrendelni, azt nem mérlegelheti.

A 25. §-hoz

A Be. jelenleg hatályos 103. § (1) bekezdés b) pontja értelmében az ügyben eljárt vagy eljáró nyomozó hatósággal alkalmazotti vagy szolgálati viszonyban lévő személy szakértőként nem járhat el. Több éve húzódik a szakmai vita abban a kérdésben, hogy a nyomozást végző nyomozó hatósággal szolgálati vagy alkalmazotti viszonyban nem álló, azonban a Rendőrség állományához tartozó személyek kirendelését, vagyis az úgynevezett „átszakértést” a Be. hivatkozott kizárási szabálya lehetővé teszi-e vagy sem.

A 72/2009. BK vélemény az alábbi megállapításokat tette: „Az 1998. évi XIX. törvény 103. § (2) bekezdése értelmében a valamely rendőr-főkapitányságnál alkalmazásban vagy szolgálati viszonyban álló személy - egyéb kizáró ok hiányában - a más rendőr-főkapitányság, vagy a helyi nyomozó hatóságként eljáró (városi, kerületi, vízirendészeti) rendőrkapitányságok által nyomozott ügyekbe szakértőként bevonható. Nem kizárt a helyi nyomozó hatóság által nyomozott ügyben annak a személynek a szakértőkénti alkalmazása sem, aki azzal a rendőr-főkapitánysággal áll alkalmazotti vagy szolgálati viszonyban, amelynek az illetékességi területéhez a nyomozást végző rendőrkapitányság tartozik. Ez az értelmezés irányadó a vám- és pénzügyőrség nyomozó hatóságaira is.”

A Legfelsőbb Bíróság Büntető Kollégiuma tehát az átszakértés mellett döntött, ugyanakkor a jogbiztonság követelményére tekintettel a Be. kizárási szabályának a pontosítása szükséges, a módostás ezt hajtja végre.

A 26. §-hoz

Az Rtv. lehetőséget teremt arra, hogy a belső bűnmegelőzési és bűnfelderítési feladatokat ellátó szerv megbízhatósági vizsgálatot végző tagja a megbízhatósági vizsgálat során törvényben meghatározott szabálysértést vagy bűncselekményt követhessen el. Ezért indokolt a Be.-t ezzel összhangban módosítani úgy, hogy a megbízhatósági vizsgálatot folytató szervek tagjaival szemben - amennyiben azok a megbízhatósági vizsgálat keretében bűncselekményt követnek el és az bűnfelderítési érdeket szolgál - a feljelentést el lehet utasítani, hasonlóan a fedett nyomozókra vonatkozó szabályokhoz.

A 27. §-hoz

A Be. 178/A. § (2) bekezdését arra tekintettel indokolt módosítani, hogy a hatályos rendelkezés értelmében a nyomozó hatóság, illetve az ügyész kizárólag a bűnügyi nyilvántartásban kezelt adatokat köteles beszerezni bűncselekmény elkövetésével megalapozottan gyanúsítható személlyel szemben, ugyanakkor külföldi ítéletek figyelembe vételéhez elengedhetetlen az Európai Unió tagállamainak bíróságai által magyar állampolgárokkal szemben hozott ítéletek nyilvántartásában kezelt adatok ellenőrzése is. A Bnytv. 7. §-ából azonban egyértelműen kitűnik, hogy ez a nyilvántartás nem része a bűnügyi nyilvántartásoknak, így az ehhez való hozzáférés jogszabályi alapját indokolt megteremteni.

A 28. §-hoz

A törvény által bevezetett új rendelkezés értelmében, ha a nyomozó hatóság vagy az ügyész a terhelt büntetett életére vonatkozó adatok ellenőrzése során megállapítja, hogy a bűncselekmény elkövetésével megalapozottan gyanúsítható személlyel szemben született olyan külföldi ítélet, amelynek elismerése még nem történt meg, és amelyet elismerése esetén a büntetőeljárás keretében hozott ítéletben kiszabott büntetés vagy alkalmazott intézkedés szempontjából figyelembe kell venni, a nyomozó hatóság - összhangban a Be. 165. § (2) bekezdésének rendelkezésével - erről haladéktalanul tájékoztatja az ügyészt, az ügyész pedig - akár saját észlelés, akár a nyomozó hatóság tájékoztatása nyomán - kezdeményezi az elismerési eljárás lefolytatását.

Ha a bűncselekmény elkövetésével megalapozottan gyanúsítható személy nem magyar állampolgár, akkor rá vonatkozóan kizárólag a bűnügyi nyilvántartásban szerepelhet adat, az Európai Unió tagállamainak bíróságai által magyar állampolgárokkal szemben hozott ítéletek nyilvántartásában nem. Emellett a nyomozó hatóság, illetve az ügyész a terhelt állampolgársága szerinti tagállam bűnügyi nyilvántartásából is igényelhet adatokat a magyar bűnügyi nyilvántartón keresztül. Ha van ilyen adat, és annak figyelembe vétele a Magyarországon megindított eljárásban a vád tárgyává tett cselekmény Btk. szerinti minősítését, a büntetés kiszabását vagy az intézkedés alkalmazását befolyásol(hat)ja, a külföldi személyre vonatkozó ítéletek elismerési eljárását is meg kell indítani.

A 29-30. §-hoz

Az Rtv. lehetőséget teremt arra, hogy a belső bűnmegelőzési és bűnfelderítési feladatokat ellátó szerv megbízhatósági vizsgálatot végző tagja a megbízhatósági vizsgálat során törvényben meghatározott szabálysértést vagy bűncselekményt követhessen el. Ezért indokolt a Be.-t ezzel összhangban módosítani úgy, hogy a megbízhatósági vizsgálatot folytató szervek tagjaival szemben - amennyiben azok a megbízhatósági vizsgálat keretében bűncselekményt követnek el és az bűnfelderítési érdeket szolgál - a nyomozást meg lehet szüntetni, hasonlóan a fedett nyomozókra vonatkozó szabályokhoz.

A 31. §-hoz

Az Rtv. módosítja a Rendőrségről szóló 1994. évi XXXIV. törvény titkos információgyűjtésre vonatkozó szabályait, a törvény ezzel összhangban módosítja a Be. 200. §-át.

A módosítás indoka egyrészt technikai jellegű. Az elmúlt években a hírközlés területén végbement technológiai változások, illetve az elektronikus hírközlésről szóló 2003. évi C. törvény terminológiája miatt elengedhetetlen a pontosítás. A módosítás indoka másrészt az, hogy a belső bűnmegelőzési és bűnfelderítési feladatokat ellátó szerv és a terrorizmust elhárító szerv a feladatai ellátásához szükséges különleges, titkos felderítési eszközöket jogállami keretek között, alkotmányos garanciák által körülhatárolt módon vehessen igénybe. Ennek megfelelően, illetve a rendelkezések összhangjának megteremtése végett szükséges a Be. módosítása.

A 32. §-hoz

Az Rtv. kiterjeszti a bírói engedélyhez kötött titkos információgyűjtés bűncselekményi körét, mivel a vesztegetés, vesztegetés nemzetközi kapcsolatban, környezetkárosítás, természetkárosítás, hulladékgazdálkodás rendjének megsértése bűncselekmények háromévi szabadságvesztéssel fenyegetett alakzata is olyan súlyos fokban veszélyes a társadalomra, hogy minden rendelkezésre álló törvényes eszközzel fel kell lépni ellenük. E cselekményeket jellemzi a konspiráció, az elkövetők közötti érdekazonosság és az, hogy gyakran állami alkalmazottak és hivatalos személyek közreműködésével valósítják meg. Az ilyen jellegű bűncselekmények felderítése nehéz. A rendőrség így a törvényben meghatározott bűnüldözési és bűnmegelőzési feladatainak csak akkor tud eredményesen megfelelni, ha alkalmazhatja a titkos információgyűjtés eszközeit és módszereit.

Ezzel összhangban szükséges módosítani a Be.-ben a titkos adatszerzésre vonatkozó szabályozást, tekintettel arra, hogy a titkos információgyűjtés eredményének felhasználhatóságát a Be. részben a titkos adatszerzés törvényben meghatározott feltételeinek fennállásához köti.

A 33. §-hoz

A hatályos szabályozás szerint a vádirat kötelező tartalma a büntetés vagy intézkedés kiszabására vonatkozó indítvány, ha az ügyész nem vesz részt a tárgyaláson. A 72/2009. (VII. 10.) AB határozatban foglaltak értelmében az ügyész részvétele minden tárgyaláson kötelező, így ez a rendelkezés „kiüresedik”. Tekintettel azonban arra, hogy jelenleg már nem csak az ügyész indítványára, hanem hivatalból is dönthet a bíróság úgy, hogy az adott ügyben tárgyalás mellőzésével hoz határozatot, szükségessé válik, hogy minden vád tartalmazza az egyéb indítványokon túl a büntetésre, illetve az intézkedésre vonatkozó ügyészi indítványt is.

A 34. §-hoz

A részben felfüggesztett szabadságvesztés olyan szabadságvesztés, amelynek fele része végrehajtandó, fele része pedig próbaidőre felfüggesztett. A részben felfüggesztett szabadságvesztés végrehajtandó részéhez bizonyos esetekben olyan jogkövetkezmények kapcsolódhatnak, mint a végrehajtandó szabadságvesztéshez.

A vádemelés elhalasztásának kizárása indokolt akkor is, ha a kiszabott szabadságvesztést nem teljes egészében, hanem csak részben függesztik fel, és a terhelt a szándékos bűncselekményt a részben felfüggesztett szabadságvesztésre ítélése után, a szabadságvesztés végrehajtásának befejezése előtt követte el. A törvény ennek megfelelően módosítja a vádemelés elhalasztásának szabályait.

A 35. §-hoz

A 72/2009. (VII. 10.) AB határozat általános érvényűvé tette a tárgyaláson történő ügyészi részvételt, ezért a Be. 241. § (2) bekezdését pontosítani szükséges. Az új (3) bekezdés lehetővé teszi, hogy helyi bíróságon ügyintéző fogalmazó is képviselhesse a vádat kivéve, ha a fenyegetettség öt év vagy ennél hosszabb szabadságvesztés, a vádlottat fogva tartják vagy kóros elmeállapotú.

A 36. §-hoz

A 2008/675/IB kerethatározatnak való megfelelés érdekében a törvény kiegészíti a Be. 266. §-át egy új ponttal. Ennek értelmében a bíróság felfüggeszti az eljárást, ha az ügyészség a külföldi ítélet érvényének elismerési eljárás lefolytatását már kezdeményezte, azonban az az ítélethozatalig nem fejeződött be.

A 37. §-hoz

A 72/2009. (VII. 10.) AB határozat általános érvényűvé tette a tárgyaláson történő ügyészi részvételt, ezért a Be. 342. §-ában érdemi rendelkezésként egyedül a (4) bekezdés maradna. Mivel azonban ez szorosan összefügg a Be. 314. §-ában foglaltakkal, ezért az a szabály, miszerint ha a védő nincs jelen a tárgyaláson, a védőbeszédet a vádlott adhatja elő, a 314. §-ba kerül.

A 38. §-hoz

Ha az ügydöntő határozat a kihirdetéskor nem emelkedik jogerőre, a bíróságnak a tárgyaláson határoznia kell az általa elrendelt vagy fenntartott előzetes letartóztatásról, lakhelyelhagyási tilalomról, házi őrizetről, távoltartásról, illetve ideiglenes kényszergyógykezelésről.

Ezeknek a kényszerintézkedéseknek a fenntartása vagy elrendelése csak akkor lehetséges, ha a bíróság olyan szabadságvesztést szabott ki, amely végrehajtandó, vagy a felmentő ítéletben elrendelte a vádlott kényszergyógykezelését. Figyelemmel arra, hogy a részben felfüggesztett szabadságvesztésnek a fele része végrehajtandó, a felsorolt kényszerintézkedések elrendelhetők akkor is, ha a bíróság a kiszabott szabadságvesztés végrehajtását részben felfüggeszti. Ellenkező esetben nem lehetséges személyi szabadságot korlátozó kényszerintézkedés elrendelése, ezt a törvény kizárja.

A 39. §-hoz

A Be. hatályos 354. § (4) bekezdés e) pontja szerint a súlyosítási tilalom folytán a másodfokú bíróság a vádlott terhére bejelentett fellebbezés hiányában nem szabhat ki részben felfüggesztett szabadságvesztés helyett rövidebb tartamú végrehajtandó szabadságvesztést. Ez a tilalom azt jelenti, hogy a másodfokú bíróság nem szabhat ki részben felfüggesztett szabadságvesztés helyett olyan végrehajtandó szabadságvesztést, amely bár a kiszabott részben felfüggesztett szabadságvesztésnél rövidebb, de annak végrehajtandó részénél hosszabb. Gyakorlati példával élve a másodfokú bíróság négy év részben felfüggesztett szabadságvesztés helyett, amelyből két év végrehajtandó, nem szabhat ki három év végrehajtandó szabadságvesztést.

A szabályozás hibája, hogy a fentiekben írtak mellett lehetőséget ad egy másik értelmezésre is, amely ellentétes a súlyosítási tilalom céljával. Ezen értelmezés szerint a másodfokú bíróság nem szabhat ki részben felfüggesztett szabadságvesztés helyett olyan végrehajtandó szabadságvesztést sem, amelynek tartama rövidebb a részben felfüggesztett szabadságvesztés végrehajtandó részénél. Ha tehát az elsőfokú bíróság négy év részben felfüggesztett szabadságvesztést szabott ki, a másodfokú bíróság a súlyosítási tilalom folytán nem szabhat ki helyette egy év végrehajtandó szabadságvesztést.

A hatályos szabályozás hiányossága továbbá, hogy nem zárja annak a lehetőségét, hogy a másodfokú bíróság a részben felfüggesztett szabadságvesztés helyett hosszabb tartamú szabadságvesztést szabjon ki. Bár ez logikus tilalomnak tekinthető, normaszöveg szintjén nincs rögzítve.

A leírtakra figyelemmel a törvény módosítja a Be. 354. § (4) bekezdés e) pontját és egyértelművé teszi, miszerint a részben felfüggesztett szabadságvesztés végrehajtandó részénél hosszabb tartamú végrehajtandó szabadságvesztés nem szabható ki. Rögzíti továbbá azt is, miszerint részben felfüggesztett szabadságvesztés helyett hosszabb tartamú részben felfüggesztett szabadságvesztés sem szabható ki.

A 40-41. §-hoz

A törvény a 72/2009. (VII. 10.) AB határozatnak megfelelően - amely általános érvényűvé tette a tárgyaláson történő ügyészi részvételt - módosítja a Be.-t, és rögzíti azt is, hogy a fiatalkorúak, illetve katonák elleni büntetőeljárás során ügyészségi fogalmazó vagy ügyészségi titkár nem képviselheti a vádat.

A 42-43. §-hoz

A 72/2009. (VII. 10.) AB határozat általános érvényűvé tette az ügyész részvételét a tárgyaláson, a törvény ennek megfelelően módosítja a Be. több rendelkezését.

A 44. §-hoz

A büntetőeljárások időszerűségének javítása céljából a büntetőeljárásról szóló 1998. évi XIX. törvény módosításáról szóló 2009. évi LXXXIII. törvény megváltoztatta a tárgyalás mellőzéses eljárás szabályozását oly módon, hogy a bíróság számára lehetővé tette, hogy a bíróság ügyészi indítvány nélkül is tárgyalás mellőzéses eljárás keretében döntsön a terhelt büntetőjogi felelősségéről. A jogalkotó célja ezzel a büntetőeljárás menetének gyorsítása volt. Ez a módosítás a gyakorlatban problémát okozott, mert nem volt egyértelmű, hogy az ügyész tehet-e indítványt tárgyalás mellőzéses eljárásra. A törvény ezt a hézagot pótolja, egyértelművé téve, hogy az ügyész a jövőben is tehet arra indítványt, hogy a bíróság tárgyalás mellőzésével hozzon végzést az adott ügyben, mivel az eredeti célt, nevezetesen az eljárás gyorsítását, a módosítás így érheti el. A törvény továbbá technikai módosítást végez el a Be. 544. § (1) bekezdés a) pontjában.

A 45. §-hoz

Amikor a bíró hivatalból bírálja el tárgyalás mellőzéses eljárás keretében a terhelt büntetőjogi felelősségét, akkor először arról dönt, hogy az ügyész tárgyalás tartására irányuló indítványa ellenére, tárgyalás mellőzésével hozza meg végzését. A bírósági titkár a jelenlegi szabályozás alapján a törvényben meghatározott esetekben az elsőfokú bíróság hatáskörébe tartozó ügyekben az egyesbíró, illetve a tanács elnöke helyett önállóan eljárhat. E szabályozásból következik, hogy bírót megillető eljárási jogokat bírósági titkár kizárólag az eljárási törvényben meghatározott feladatkörben gyakorolhat. A törvény alapján a bírósági titkár tárgyalás tartására nem jogosult, így nem jogosult annak eldöntésére sem, hogy az adott ügyben tárgyaláson vagy tárgyalás mellőzésével lehet dönteni a terhelt büntetőjogi felelősségéről. Ezért a törvény rögzíti, hogy a bírósági titkár csak azokban az ügyekben hozhat végzést tárgyalás mellőzésével, ahol az ügyész tárgyalás mellőzésére tett indítványt.

A 46. §-hoz

A Be. 548. § (2) bekezdése szerint az ügyész nem kérheti tárgyalás tartását azon a címen, hogy a bíróság tárgyalás mellőzésével járt el. Az ügyészi jogorvoslati jognak ezen korlátozása korábban azzal függött össze, hogy kizárólag az ügyész indítványára kerülhetett sor tárgyalás mellőzés alkalmazására, és indokolatlan lett volna olyan kérdésben a tárgyalás kérésére vonatkozó jogosultság biztosítása, amelyre nézve az ügyész korábban maga terjesztett elő indítványt. A hatályos szabályozás értelmében azonban a bíróság már hivatalból is alkalmazhat tárgyalás mellőzéses eljárást, így ebben az esetben az ügyész jogorvoslati joga nem korlátozható.

A 47. §-hoz

A 72/2009. (VII. 10.) AB határozat általános érvényűvé tette a tárgyaláson történő ügyészi részvételt, ezért a Be. 550. § (2) bekezdését módosítani szükséges.

A 48. §-hoz

A 2010. május 1-je előtt hatályos Btk. lehetővé tette a pénzbüntetés végrehajtásának felfüggesztését. Figyelemmel arra, hogy a pénzbüntetés végrehajtásának felfüggesztése túlságosan enyhe, súlytalan joghátrány volt, fenntartása nem volt indokolt. A pénzbüntetés végrehajtása felfüggesztésének az anyagi jogi alapját a 2009. évi LXXX. törvény megszüntette, de ezzel párhuzamosan nem helyezte hatályon kívül a felfüggesztett pénzbüntetés végrehajtásának elrendelésére vonatkozó eljárásjogi rendelkezéseket. Szintén elmulasztott a törvény rendelkezni arról az esetről, ha a részben felfüggesztett szabadságvesztés végrehajtását kell utólag elrendelni.

Mindezekre tekintettel a törvény egyrészt módosítja a Be. 572. §-át megelőző alcímet és egyértelművé teszi, hogy kizárólag a szabadságvesztés végrehajtása függeszthető fel, másrészt összhangba hozza a végrehajtás elrendelését megalapozó körülményeket a Btk.-ban meghatározott okokkal.

A törvény nem változtat a Btk.-ban alkalmazott megoldáson, miszerint nem nevesíti külön a részben felfüggesztett szabadságvesztést, hanem a felfüggesztett szabadságvesztés alatt érti a szabadságvesztés végrehajtásának részbeni felfüggesztését is.

A 49. §-hoz

A 104/2009. (X. 30.) AB határozatban foglaltaknak megfelelően a terhelt tájékoztatást kell, hogy kapjon kártalanítási igényének jogalapja, az igény érvényesítésének határideje, és a határidő kezdő időpontja tekintetében. A törvény ennek megfelelően egészíti ki a Be. 583. §-át.

Az 50. §-hoz

A hatályos szabályozás alapján végrehajtandó szabadságvesztés kiszabása esetén a biztosítékot a büntetés végrehajtásának befejezése után kell az elítéltnek visszafizetni. A végrehajtandó szabadságvesztés végrehajtása, ha abból feltételes szabadságra bocsátják az elítéltet, csak akkor befejezett, ha a feltételes szabadságot az elítélt letölti. A büntetés csak akkor végrehajtott, ha a feltételes szabadság eredményesen eltelt.

Figyelemmel arra, hogy a részben felfüggesztett szabadságvesztésnek is van végrehajtandó része, amelyet az elítéltnek le kell töltenie, a biztosíték visszafizetésének az időpontjáról rendelkezni kell.

A Legfelsőbb Bíróság 88/2010. BK véleménye szerint, ha az elítélttel szemben részben felfüggesztett szabadságvesztést szabtak ki, a biztosítékot a szabadságvesztés végrehajtandó részének a letöltése után kell számára visszafizetni. A törvény ettől eltér, és úgy rendelkezik, hogy a büntetés végrehajtásának befejezése után kell a biztosítékot visszafizetni. Az eltérés indoka az, hogy a végrehajtandó szabadságvesztéssel azonos módon kerüljön meghatározásra a visszafizetés időpontja. Végrehajtandó szabadságvesztés kiszabása esetén sem kell minden esetben a teljes tartamot kitöltenie az elítéltnek, a feltételes szabadság kedvezményével - ha annak törvényi feltételei fennállnak - előbb szabadulhat. Bár a feltételes szabadságra bocsátás és a felfüggesztett büntetés próbaideje más jogintézmények, a hasonlóság az, hogy ezen időtartamok alatt az elítélt nincs büntetés-végrehajtási intézetben. Ha viszont végrehajtandó szabadságvesztés kiszabása esetén is csak a végrehajtás befejezése (adott esetben a feltételes szabadság eredményes eltelte) után kell visszafizetni a biztosítékot, részben felfüggesztett szabadságvesztés esetén is a végrehajtás befejezése (azaz mindig a próbaidő eredményes eltelte) kell, hogy az irányadó időpont legyen.

Az 51. §-hoz

A Be. 604. § (2) bekezdés q) pontja értelmében az igazságügyért felelős miniszter rendelkezik az egységes nyomozó hatósági és ügyészségi bűnügyi statisztika (a továbbiakban: ENyÜBS) szabályainak, valamint az adatgyűjtés és feldolgozás részletes szabályainak rendeletben történő meghatározására vonatkozó felhatalmazással. A Magyar Köztársaság minisztériumainak felsorolásáról szóló 2010. évi XLII. törvény 2. § (1) bekezdés ca) alpontja értelmében jogutódlással a belügyminiszter feladatkörébe került át egyebek mellett a bűnügyi statisztika is, erre figyelemmel a törvény a rendészetért felelős minisztert hatalmazza fel az ENyÜBS részletes szabályainak rendeletben történő meghatározására.

Az 52. §-hoz

1. A törvény a foglalkozástól eltiltás, a járművezetéstől eltiltás, a kiutasítás, a közügyektől eltiltás és a kitiltás végrehajtására vonatkozó szabályokban rendelkezik a beszámításról, ha ezeket a büntetéseket olyan szabadságvesztés mellett szabták ki, amelynek a végrehajtását részben felfüggesztették.

2. A Bv. tvr. 70. § (3) bekezdésének technikai jellegű módosításával egyértelművé válik, hogy a kiutasítás végrehajtása - amint arról a Bv. tvr. 75. § (2) bekezdése is rendelkezik - a területi idegenrendészeti hatóság hatáskörébe tartozik.

Az 53. §-hoz

A büntetőjogi szempontból releváns kémiai anyagokat a Btk. 286/A. § (2) bekezdésében említett listák tartalmazzák, amely alapján a Btk. értelmében kábítószernek minősülnek:

1. az 1961-es Egységes Kábítószer Egyezmény mellékletének I. és II. Jegyzékében meghatározott anyagok,

2. az 1971-es pszichotróp anyagokról szóló egyezmény mellékletének I. és II. Jegyzékében meghatározott veszélyes pszichotróp anyagok (a továbbiakban az 1-2. együtt: nemzetközi listák), valamint

3. az emberi felhasználásra kerülő gyógyszerekről szóló 1998. évi XXV. törvény mellékletében meghatározott pszichotróp anyagok (a továbbiakban: nemzeti lista).

A kábítószer csekély és jelentős mennyiségének fogalmát (amely a bűncselekmény minősítése szempontjából fontos) a Btké. határozza meg. A Btké. 23. § (1) bekezdése szerinti felsorolás csak a leggyakrabban előforduló anyagok esetében rögzíti a csekély mennyiségre irányadó határértéket, egyéb anyagok esetében - a szakértői tapasztalatokat figyelembe véve - akkor beszélhetünk csekély mennyiségű kábítószerről, ha a tiszta hatóanyag-tartalom élettani hatása legfeljebb 0,9 gramm morfinbázis élettani hatásával megegyező.

A szakmai tapasztalatok alapján a Btké. fenti bekezdését ki kell egészíteni olyan új anyagokkal (pszilocin, pszilocibin, mCPP és BZP), amelyek vonatkozásában az utóbbi években számos alkalommal követték el a visszaélés kábítószerrel bűncselekményt, és ezért ezen anyagok tekintetében a továbbiakban nem az említett mennyiségű morfinbázis élettani hatásához viszonyítva, hanem egyedileg szükséges megadni a csekély mennyiség felső határát. Ezen anyagok szerepelnek a nemzetközi listákon, illetve a nemzeti listán (a pszilocin és a pszilocibin a nemzetközi listák szerint minősülnek pszichotróp anyagnak, míg az mCPP és a BZP a nemzeti listán található), így tehát a Btk. alkalmazásában jelenleg is kábítószernek minősülnek.

A szakmai álláspont szerint a csekély mennyiség felső határaként pszilocibin esetén 0,1, pszilocin esetén 0,2, mCPP esetében 1, BZP esetében pedig 3 gramm meghatározása szükséges, ezért a törvény a Btké. 23. § (1) bekezdés a) pontját ennek megfelelően egészíti ki.

Az 54. §-hoz

A törvény az Nbjtv. 46. §-át arra tekintettel módosítja, hogy a 2008/675/IB kerethatározat rendelkezéseinek végrehajtása nyomán várhatóan jelentős mértékben megnövekszik a külföldi ítéleteket elismerő ítéletek száma. Eddig ugyanis ha magyar állampolgárral szemben külföldön jogerős, bűnösséget megállapító ítélet született, az erre vonatkozó adat bekerült az Európai Unió tagállamainak bíróságai által magyar állampolgárokkal szemben hozott ítéletek nyilvántartásába, amely mintegy „ideiglenes nyilvántartásként” tartalmazta a külföldi ítéletre vonatkozó adatokat. A hatályos szabályozás értelmében a Fővárosi Bíróság folyamatosan, az ügyeket sorba véve végezte ezen külföldi ítéletek elismerését. Elismerésük esetén pedig - tekintettel a Nbjtv. azon rendelkezésére, miszerint ha a magyar bíróság a külföldi ítélet érvényét elismerte, úgy kell tekinteni, hogy a cselekményt a magyar bíróság jogerősen elbírálta [47. § (3) bekezdés] - az ítéletben szereplő adatok átkerültek a bűnügyi nyilvántartások valamelyikébe.

A 2008/675/IB kerethatározat rendelkezéseinek hazai jogba történő átültetése nyomán azonban az esetleges, még el nem ismert külföldi ítéletekben megállapított tényállást, kiszabott büntetést vagy alkalmazott intézkedést egy következő eljárás során figyelembe kell venni, így a külföldi ítéletek elismerése sok esetben - ha az illetővel szemben újabb büntetőeljárás van folyamatban - nem tűr halasztást. Emellett a magyar bíróságnak a nem magyar állampolgárságú vádlott korábbi elítéléseit is figyelembe kell venni, így róla az állampolgársága szerinti állam bűnügyi nyilvántartásában kezelt adatokat is be kell szerezni.

Továbbra is a Fővárosi Bíróság rendelkezik kizárólagos hatáskörrel és illetékességgel a külföldi ítéletek elismerésére vonatkozó eljárásban.

A törvény pontosítja azt a szabályt, miszerint az eljáró bíróság eljárására a Be. különleges eljárásokról szóló XXIX. Fejezetének általános szabályait értelemszerűen kell alkalmazni, és egyértelműen rögzíti, hogy a Be. 555. § (2) bekezdés b) és d) pontjában meghatározott szabály nem alkalmazható. Külföldi ítéletek elismerése esetén nem az alapügyben eljáró bíróság jár el, emellett nem indokolt, hogy a bíróság megszüntesse az eljárást, ha az ügyész visszavonja az indítványt: ha megindult a büntetőeljárás, és kiderül, hogy a vádlott vonatkozásában van egy elismerésre váró ítélet, akkor annak elismerése akkor is indokolt, ha a megindult eljárásában az ügyész utóbb visszavonja indítványát.

Az 55. §-hoz

A külföldön kiszabott részben felfüggesztett szabadságvesztés tartama, ezen belül is a végrehajtandó és felfüggesztett rész aránya, valamint a próbaidő tartama eltérhet a Btk. 90. §-ában foglaltaktól. Rendelkezni kell tehát arról, hogy ilyen esetben a bíróság hogyan ismeri el a külföldön kiszabott büntetést. Két lehetséges megoldás képzelhető el.

Az egyik megoldás szerint a bíróság a részben felfüggesztett szabadságvesztés Btk.-ban foglalt szabályai szerint „kiigazítaná” a külföldön kiszabott büntetést. Ez a megoldás bonyolult számítási rendszer kialakítását tenné szükségessé. Emellett figyelemmel kellene lenni arra az uniós és nemzetközi követelményre, miszerint az ítélet átalakításakor az elítélt büntetőjogi helyzete nem súlyosbítható, a bíróság által megállapított büntetés nem lehet hosszabb a külföldi bíróság által kiszabott büntetés tartamánál.

A másik lehetséges szabályozási megoldás az lenne, ha a bíróság a külföldön kiszabott büntetést nem igazítaná hozzá a magyar szabályokhoz, hanem egy az egyben elismerné azt. Ebben az esetben a bíróságnak nem kellene egy bonyolult számítási módszert alkalmaznia, viszont a részben felfüggesztett szabadságvesztés hossza, a végrehajtandó-felfüggesztett rész aránya, a próbaidő tartama eltérhetne a Btk.-ban foglalt szabályoktól. Egyebekben továbbra is irányadó lenne az Nbjtv. 47. § (3) bekezdése, azaz ha a magyar bíróság a külföldi ítélet érvényét elismerte, úgy kell tekinteni, hogy a cselekményt a magyar bíróság jogerősen elbírálta. Ez azt jelenti, hogy a külföldi bíróság által kiszabott (és a magyar bíróság által „kiigazítás” nélkül elismert) részben felfüggesztett szabadságvesztés hossza lenne irányadó a mentesítés, illetve a visszaesés szabályainak az alkalmazása szempontjából.

Figyelemmel arra, hogy a második megoldási javaslat egyszerűbbé teszi a külföldi ítélet érvénye elismerésének a szabályozását, a törvény ezt a megoldást követi.

Az 56. §-hoz

A jelenleg hatályos szabályozás szerint a bíróság a részben felfüggesztett szabadságvesztést olyan végrehajtandó szabadságvesztésként ismeri el, amiből az elítéltet feltételes szabadságra bocsátották. Figyelemmel arra, hogy már létezik a Btk.-ban a szabadságvesztés végrehajtásának részbeni felfüggesztése, a külföldön kiszabott ilyen szabadságvesztések végrehajtását már részben felfüggesztett szabadságvesztésként kell elismerni és átvenni. Ennek megfelelően rendelkezik a törvény a részben felfüggesztett szabadságvesztés átvételéről.

Az 57. §-hoz

A jogalkalmazási tapasztalatok alapján az alábbiak szerint szükséges módosítani a Bnytv. 18. §-át.

1. A Bnytv. 18. § (1) bekezdésének módosítása arra tekintettel indokolt, mivel jelenleg az öt évnél nem hosszabb, illetve az öt évet meghaladó szabadságvesztés büntetés nyilvántartási idejére vonatkozó rendelkezések nincsenek összhangban a Btk. 102. § (1) bekezdés e) és f) pontjának rendelkezéseivel.

2. A Bnytv. 18. § (2) bekezdésének módosítása amiatt indokolt, mivel jelenleg a Bnytv.-ben szabályozatlan a foglalkozástól eltiltás, a járművezetéstől eltiltás és a kiutasítás büntetések nyilvántartási ideje.

Az 58. §-hoz

A Bnytv. 19. § (2) bekezdésének módosítása amiatt indokolt, mivel jelenleg a Bnytv.-ben szabályozatlan a foglalkozástól eltiltás, a járművezetéstől eltiltás és a kiutasítás büntetések nyilvántartási ideje.

Az 59. §-hoz

Az Európai Unió tagállamainak bíróságai által magyar állampolgárokkal szemben hozott ítéletek nyilvántartása jelenleg egy ideiglenes nyilvántartás, amelyben a magyar állampolgárokkal szemben más tagállamban hozott, bűnösséget megállapító ítéletekre vonatkozó adatokat kezeli a bűnügyi nyilvántartó szerv. A nyilvántartásban az adatokat attól függetlenül kell kezelni, hogy annak érvényét a Fővárosi Bíróság elismerte-e vagy sem. Ez a nyilvántartás nem része a bűnügyi nyilvántartási rendszernek, az adatállományából való adattovábbítás arra korlátozódik, hogy a más tagállam központi hatósága által egy magyar állampolgárra vonatkozó bűnügyi nyilvántartásban kezelt adatok lekérdezése esetén megfelelő tájékoztatást lehessen adni a külföldön hozott, de esetleg még el nem ismert ítéletekről is.

A 2008/675/IB kerethatározat rendelkezéseinek hazai jogba való átültetése nyomán azonban az eddigi „ideiglenes” nyilvántartásnak alkalmassá kell válnia arra, hogy az ebben kezelt, külföldi ítéletekre vonatkozó adatok közvetve - hiszen a külföldön hozott ítélet érvényét továbbra is el kell ismerni, joghatás csak ezt követően fűződhet hozzá - figyelembe vehetők legyenek egy újabb büntetőeljárás lefolytatása keretében is. A törvény megteremti ennek jogszabályi alapjait.

A fentiekben kifejtettekre tekintettel ebben a nyilvántartásban kezelt adatok kezelésének célja nem kizárólag az Európai Unió tagállamaival folytatott bűnügyi együttműködés elősegítése, hanem az ítéletek egy másik büntetőeljárásban való figyelembe vétele.

A 60. §-hoz

A Bnytv. eddig nem határozta meg részletesen, hogy az Európai Unió tagállamainak bíróságai által magyar állampolgárokkal szemben hozott ítéletek nyilvántartásában kezelt adatokhoz kapcsolható személyazonosító adatok pontosítása hogyan történik. Ennek szabályozása arra tekintettel mindenképpen indokolt, mivel az egyes tagállamok egymástól sokszor teljesen különböző személyazonosító adatokat küldenek az elítélt személyről. Ugyanakkor kiemelkedően fontos, hogy a tagállami ítéletek pontosan kapcsolhatók legyenek egy, pontosan meghatározott személyhez, különösen abban az esetben, ha az adott személlyel szemben több tagállamban is született ítélet, és a tagállamok különböző adatokat küldenek a bűnügyi nyilvántartó szerv részére. Erre tekintettel a törvény olyan szabályokat iktat a Bnytv-be, amelyek meghatározzák, hogyan kell eljárni egy külföldön elítélt magyar állampolgár személyazonosító adatainak meghatározásakor.

Első lépésként a megküldött személyazonosító adatokat a személy- és lakcímnyilvántartásban kezelt adatokkal kell összevetni [(1) bekezdés]. Ha ez nem eredményes (mert például a rendelkezésre álló adatok alapján nem szűkíthető egy személyre a keresés), vagy az elítélt személy személyazonossága kétséget kizáró módon nem állapítható meg, akkor további esetlegesen megküldött („if available”) adatból kell megkísérelni a meghatározást. Így ha az érintett szüleinek neve ismert, akkor a személy- és lakcímnyilvántartásban kezelt adatokkal összevetve [(2) bekezdés a) pont], ha pedig az elítélt valamilyen okmányának a száma ismert, akkor ebből [(2) bekezdés b) pont].

Ha mindez nem vezet eredményre, azonban az érintett személynek az ujjnyomatai ismertek - mert azokat a tagállamok központi hatósága megküldte -, akkor a daktiloszkópiai nyilvántartásban kezelt ujj- és tenyérnyomatokkal összevetve kell megkísérelni a személyazonosító adatok meghatározását. Értelemszerűen nem indokolt a bűncselekmény helyszínén és a bűncselekmény nyomait hordozó tárgyon rögzített ujj- és tenyérnyomatok nyilvántartásában [Bnytv. 38. § a) pont] kezelt ujj- és tenyérnyomatokkal összehasonlítást végezni, hiszen ezekhez személyazonosító nem kapcsolható, így a személyazonosítást nem szolgálja.

Ha a fenti lépések egyike sem vezet eredményre, akkor pedig garanciális szabályként kerül rögzítésre, hogy a bűnügyi nyilvántartó az egyértelműen meg nem határozott személyhez kapcsolódó adatok vonatkozásában adattovábbítást nem végezhet.

Kiemelkedően fontos azonban, hogy ebben a nyilvántartásban kezelt adatok nem kapcsolhatók össze a bűnügyi nyilvántartási rendszerben kezelt személyazonosító adatokkal, így e nyilvántartás teljes elkülönültsége továbbra is megmarad.

A 61. §-hoz

A Bnytv. 37. §-ának módosítása amiatt indokolt, mivel a 33/A. § (3) bekezdése rendelkezésének beiktatása nyomán a daktiloszkópiai nyilvántartás eddig meghatározott céljai egy további céllal bővülnek: a daktiloszkópiai nyilvántartásban kezelt ujj- és tenyérnyomatok bizonyos esetekben a külföldi bíróság által elítélt személy személyazonosító adatainak meghatározása céljából is felhasználhatók lesznek.

A 62. §-hoz

A Bnytv. jelenleg nem tartalmaz szabályt az Európai Unió tagállamainak bíróságai által magyar állampolgárokkal szemben hozott ítéletek nyilvántartásának adatállományából való adattovábbításra arra az esetre, ha az adatállományból nem az európai bűnügyi nyilvántartási információs rendszer (ún. ECRIS) keretében kell adatot továbbítani. Tekintettel azonban arra, hogy a tagállami ítéletek nyilvántartásában kezelt adatokat nemcsak uniós adattovábbítás keretében lehet felhasználni, indokolt az arra vonatkozó szabályozást is kialakítani, hogy a magyar - erre feljogosított - hatóságok hogyan igényelhetnek adatot.

A 63. §-hoz

A Bnytv. 82. § (4) és (5) bekezdése azon szervek körét határozza meg, akik a találati adattovábbítás igénylésére jogosultak a bűnügyi és rendészeti biometrikus adatok nyilvántartása adatállományából, azon célok megjelölésével, amelyek céljából e jogosultságot gyakorolhatják. Az (5) bekezdés szerinti jogosultság a (4) bekezdésben meghatározottnál szűkebb körű, a DNS-profilok nyilvántartására nem, kizárólag a daktiloszkópiai nyilvántartás adatállományára terjed ki. E bekezdés módosítása - egy új ponttal való kiegészítése - arra tekintettel indokolt, hogy a Bnytv. 33/A. § (3) bekezdés rendelkezése alapján a jövőben a bűnügyi nyilvántartó szerv is jogosult lesz a külföldi központi hatóságtól származó ujjnyomatoknak a daktiloszkópiai nyilvántartásban kezelt adatokkal való összehasonlítását kezdeményezni.

A 64-65. §-hoz

Az Ütv. az ügyész által végezhető titkos információgyűjtést az ügyészségi nyomozás során a bírói engedélyhez nem kötött titkos információgyűjtésre korlátozza. A titkos információgyűjtés (mind a bírói engedélyhez nem kötött, mind pedig a bírói engedélyhez kötött) szabályait az Rtv. VII. fejezete tartalmazza. Jelenleg az Ütv. úgy rendelkezik, hogy az ügyészség titkos információszerzés esetén [Be. 178. § (2) bekezdés] az Rtv.-ben meghatározott bírói engedélyhez nem kötött eszközöket veheti igénybe.

A rendőrség azonban titkos információgyűjtést nem végezhet olyan cselekmények vonatkozásában, amelyekben az eljárás lefolytatására kizárólag az ügyészség jogosult. Ebből következően a rendőrség nem kezdeményezhet titkos információgyűjtést például közjogi tisztség betöltésén alapuló mentességet élvező személlyel szemben, pedig a közélet tisztasása elleni bűncselekmények elszaporodottsága, illetve megelőzésük miatt ez indokolt lenne. Ahhoz, hogy az ügyész igénybe vehesse a bírói engedélyhez kötött titkos információgyűjtés eszközeit is, szükséges az Ütv. módosítása.

Mind az ügyészi nyomozás, mind pedig az ügyészségi nyomozás kizárólagos hatáskörébe tartozó bűncselekmények miatti nyomozás során a titkos adatszerzésre - természetszerűleg - a Be. szabályai az irányadóak.

A 66. §-hoz

Tekintettel arra, hogy a törvény módosítja a Be.-ben az ügyészségi titkár, illetve bevezeti az ügyészségi fogalmazó helyi bíróságon történő vádképviseleti jogát, ezt az Ütv.-ben is át kell vezetni.

A 67. §-hoz

A 2008/99/EK irányelv 3. cikk e) pontja szerint a tagállamok biztosítják, hogy bűncselekménynek minősüljön a jogellenesen és szándékosan vagy legalább súlyos gondatlanságból a nukleáris anyagok vagy más veszélyes radioaktív anyagok gyártása, feldolgozása, kezelése, használata, tartása, tárolása, szállítása, behozatala, kivitele vagy ártalmatlanítása, ha bármely személy halálát vagy súlyos sérülését, vagy a levegő, a talaj, vagy a víz minőségének, vagy az állatoknak vagy növényeknek a jelentős károsodását okozza vagy okozhatja.

A törvény ennek megfelelően módosítja a Btk. 264. §-át és kiegészíti az elkövetési magatartások körét az ártalmatlanítással. E fogalmat azonban sem az Aetv., sem az annak felhatalmazása alapján kiadott rendeletek nem definiálják. Erre tekintettel a törvény beiktatja az Aetv. értelmező rendelkezései közé az ártalmatlanítás (végleges elhelyezés) fogalmát, ami nukleáris anyagok vagy más radioaktív anyagok veszélyeztető hatásának a kizárása, a környezet elemeitől történő elszigeteléssel.

-----STARTING---POINT---VEGE---

A 68. §-hoz

1. A törvény az elfogadásra kerülő törvény hatályba lépésének napjaként 2011. január 1-jét állapítja meg, ugyanakkor a 2008/675/IB kerethatározat rendelkezéseinek hazai jogba történő átültetése - különösen a külföldi ítéletek elismerésére vonatkozó eddigi rendszer átalakítása - miatt indokolt bizonyos felkészülési időt biztosítani a jogalkalmazók számára, így a törvény erre vonatkozó rendelkezései 2011. április 1-jén, illetve július 1-jén lépnek hatályba. 2011. április 1-jén lépnek hatályba azok a rendelkezések, amelyek a Bnytv.-ben, illetve a külföldre utazásról szóló 1998. évi XII. törvényben szükséges módosításokat vezetik be, és 2011. július 1-jén lépnek hatályba azok a rendelkezések, amelyek a módosított Bnytv. szabályaira épülve lehetővé teszik külföldi ítéletek figyelembe vételét egy új büntetőeljárás keretében.

2. A Btk. 40. § (2) bekezdése szerint a szabadságvesztés büntetés generális maximuma húsz év. Ez a határ (erőszakos) többszörös visszaesőkénti elkövetés vagy halmazat esetén a büntetési tétel emelése során sem haladható meg. A 2010. évi LVI. törvénnyel bevezetett módosítás azonban mind a halmazat, mind az erőszakos többszörös visszaeső esetén a húsz év meghaladásáról beszél, ezzel belső ellentmondást teremt a Btk.-ban. A törvény ezért a „meghaladja” helyett a „meghaladná” kifejezést illeszti a Btk. 85. § (4) bekezdésébe, ami egyértelművé teszi, hogy valójában nem kerül sor a húsz év meghaladására.

3. A közbiztonság javítása érdekében szükséges egyes törvénymódosításokról szóló 2010. évi LXXXVI. törvény 16. §-a 2010. augusztus 19. napjával kibővítette a közfeladatot ellátó személyek körét a Kormány által meghirdetett településbiztonsági programban végrehajtóként résztvevő személyekkel. Az értelmező rendelkezés alkalmazásához szükséges lenne egy olyan jogszabály, amely meghatározza, hogy mely személyi kör vesz részt végrehajtóként a településbiztonsági programban, és mi ezen személyek feladatköre, ez alapján állapítható meg ugyanis, hogy mi indokolja a büntetőjogi védelmet. Figyelemmel arra, hogy a településbiztonsági program, illetve az abban résztvevők köre egyelőre nem öltött jogszabályi formát, és nem is fog, a törvény hatályon kívül helyezi a Btk. 137. § 2. pont n) alpontját.

4. A Btk. 2009. évi LXXX. törvénnyel beiktatott új 91. §-a a felfüggesztett és a részben felfüggesztett szabadságvesztést közösen felfüggesztett szabadságvesztésként nevesíti. A törvényhez fűzött indokolás szerint ez vonatkozik a Btk. egészére, ahol tehát a Btk. nem nevesíti külön a részben felfüggesztett szabadságvesztést, ott a felfüggesztett szabadságvesztés alatt a részben felfüggesztett szabadságvesztést is érteni kell.

Ez a Btk. következő rendelkezéseit érinti:

- tevékeny megbánás [36. § (3) bekezdés d) pont],

- próbára bocsátás [72. § (4) bekezdés d) pont],

- pártfogó felügyelet [82. § (1) bekezdés d) pont, (2) bekezdés],

- szabadságvesztés végrehajtásának felfüggesztésére és részbeni felfüggesztésére vonatkozó közös szabályok [91-91/B. §],

- összbüntetés [92. § (3) bekezdés],

- törvényi mentesítés [102. § (1) bekezdés b) pont],

- fiatalkorúakra vonatkozó rendelkezések - pártfogó felügyelet [119. §],

- fiatalkorúakra vonatkozó rendelkezések - mentesítés [121. § (1) bekezdés a) pont].

A Btk. két helyen, a büntetés elévülésére vonatkozó szabályoknál, illetve az értelmező rendelkezéseknél (a visszaeső és a többszörös visszaeső fogalma) nevesíti külön a szabadságvesztés végrehajtásának részbeni felfüggesztését. Ha a fentiekben írt logikát követjük, akkor az elévülés szabályainál indokolatlan a külön nevesítés, viszont az nem kerülhető el az értelmező rendelkezések esetében. A törvény a hatályos rendelkezés tartalmán nem változtat, csupán a következetes szabályozás érdekében szövegezési pontosítást hajt végre.

5. Figyelemmel arra, hogy a részben felfüggesztett szabadságvesztésnek is van végrehajtandó része, ha a terhelt a részben felfüggesztett szabadságvesztést kiszabó határozat jogerőre emelkedésekor nincs előzetes letartóztatásban, és a bíróság a szabadságvesztés végrehajtásának azonnali foganatba vételét nem rendeli el, meg kell teremteni annak a lehetőségét, hogy a bíróság a szabadságvesztés végrehajtásának biztosítására irányuló intézkedést rendeljen el. A törvény ennek megfelelően módosítja a Be.-t.

6. Az Rtv. a jelenlegi szabályozástól eltérően - miszerint a Nemzetbiztonsági Szakszolgálat az a külön törvényben meghatározott szerv, amely a bíró által engedélyezett titkos adatszerzést végrehajtja - a belső bűnmegelőzési és bűnfelderítési feladatokat ellátó szervet és a terrorizmust elhárító szervet is feljogosítja arra, hogy az ügyész jóváhagyásával közreműködjön a bíró által engedélyezett titkos adatszerzésben. Ezért ennek megfelelően szükséges módosítani a Be. 204. § (1) bekezdését.

7. A Bnytv. 33/A. §-ába beiktatott új szabályozás nyomán, amely alapján a bűnügyi nyilvántartó szerv jogosulttá válik a központi útiokmány-nyilvántartást kezelő központi adatkezelő szerv által kezelt adatokba betekintetni, indokolt ennek jogszabályi alapját megteremteni a külföldre utazásról szóló 1998. évi XII. törvényben is.

8. Az 51. §-ban foglaltaknak megfelelően a törvény hatályon kívül helyezi a Be. 604. § (2) bekezdés q) pontját.

9. A 37. §-ban foglaltakra tekintettel a törvény hatályon kívül helyezi a Be. XIII. Fejezet IV. Címét.

10. A törvény egyebekben kijavítja a nyelvtani, technikai és jogszabály-szerkesztési hibákat a Btk.-ban, a Be.-ben és a Bv. tvr.-ben.

A 69. §-hoz

A törvény a jogharmonizációs záradékban kimondja, hogy a törvény a 2008/99/EK irányelv és a 2008/675/IB kerethatározat végrehajtásához szükséges rendelkezéseket állapít meg.