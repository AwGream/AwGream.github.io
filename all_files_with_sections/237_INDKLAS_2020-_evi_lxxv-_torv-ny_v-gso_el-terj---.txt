2020. évi LXXV. törvény végső előterjesztői indokolása

a nemzeti felsőoktatásról szóló 2011. évi CCIV. törvény módosításáról, valamint az egyes felsőoktatási intézmények fenntartóváltásához kapcsolódó törvények módosításáról

-----STARTING---POINT---ALTALANOS--- 

A törvényjavaslat egyes felsőoktatási intézmények fenntartóváltásához kapcsolódó rendelkezéseket határozza meg. Ezen indokolás a jogalkotásról szóló 2010. évi CXXX. törvény 18. § (3) bekezdése, valamint a Magyar Közlöny kiadásáról, valamint a jogszabály kihirdetése során történő és a közjogi szervezetszabályozó eszköz közzététele során történő megjelöléséről szóló 5/2019. (III. 13.) IM rendelet 20. §-a alapján a Magyar Közlöny mellékleteként megjelenő Indokolások Tárában közzétételre kerül.

-----STARTING---POINT---RESZLETES---

Az 1. §-hoz

Az erdőgazdálkodásért felelős miniszter tulajdonosi joggyakorlási körébe tartozó erdőgazdaságok felsorolásából hatályon kívül kell helyezni a TAEG Tanulmányi Erdőgazdaság Zrt.-t.

A 2. §-hoz

Kodifikációs pontosítás.

A 3. §-hoz

Figyelemmel arra, hogy az érintett erdőterületek továbbra is az állam tulajdonában maradnak, szükséges annak biztosítása, hogy a Nemzeti Földügyi Központ vagyonkezelési szerződést köthessen a TAEG Tanulmányi Erdőgazdaság Zrt.-vel.

A 4. §-hoz

Az állam kizárólagos tulajdoni köréből hatályon kívül kell helyezni a TAEG Tanulmányi Erdőgazdaság Zrt.-t. A Mosonmagyaróvár, Pozsonyi út 88. szám alatt található ingatlan jogi helyzetének rendezése szükséges.

Az 5. §-hoz

Tekintettel az egyes felsőoktatási intézményeket érintő szervezeti változásokra, illetve fenntartóváltásra, szükséges a fenntartóváltással érintett felsőoktatási intézményekben a szenátusi választásra vonatkozóan átmeneti rendelkezés meghatározása a nemzeti felsőoktatásról szóló 2011. évi CCIV. törvényben (a továbbiakban: Nftv.).

A 6. §-hoz

Az Nftv. 1. mellékletének 2020. szeptember 1-jétől történő módosítását a Színház- és Filmművészeti Egyetem fenntartóváltása indokolja.

A 7. §-hoz

A jogalkalmazást megkönnyítő szabályozási pontosítás.

A 8. §-hoz

A rendelkezés célja annak biztosítása, hogy a nem állami felsőoktatási intézményekben elegendő számú vezető kerüljön kijelölésre.

A 9. §-hoz

Kodifikációs pontosítás.

A 10. §-hoz

Jogtechnikai módosítás.

A 11. §-hoz

A Mathias Corvinus Collegium tehetséggondozási programjának és a Maecenas Universitatis Corvini Alapítvány oktatási tevékenységének támogatásáról szóló 2020. évi XXVI. törvény értelmében a Maecenas Universitatis Corvini Alapítványról, a Maecenas Universitatis Corvini Alapítvány és a Budapesti Corvinus Egyetem részére történő vagyonjuttatásról szóló 2019. évi XXX. törvény 1. melléklete szerinti részvényeket a Maecenas Universitatis Corvini Alapítvány tulajdonába kell adni. A részvények tulajdonba adása miatt szükséges hatályvesztő rendelkezések meghatározására kerül sor a bizalmi vagyonkezelés megszüntetése érdekében.

A 12-13. §-hoz

A Budapest 32429 helyrajzi számú ingatlan tekintetében a Marek József Alapítványról, a Marek József Alapítvány és az Állatorvostudományi Egyetem részére történő vagyonjuttatásról szóló 2020. évi XXXIV. törvény mellékletében rögzítettek szerint a Magyar Állam 478/1546 tulajdoni hányada érintett az Állatorvostudományi Egyetem részére történő vagyonjuttatással. A Magyar Állam tulajdoni hányada tekintetében az ingatlan 239/1546 arányú bejegyzett vagyonkezelője a Szent István Egyetem (tehát az Állatorvostudományi Egyetem, mint jogutód) és 239/1546 arányú vagyonkezelője a Nemzeti Élelmiszerlánc-biztonsági Hivatal. Nem javasolt a Nemzeti Élelmiszerlánc-biztonsági Hivatal vagyonkezelésének megszüntetése.

A 14. §-hoz

A Neumann János Egyetemért Alapítvány alapítói jogai teljes körének gyakorlására az innovációért és technológiáért felelős miniszter helyett a Neumann János Egyetemért Alapítvány kuratóriuma lehet jogosult az innovációért és technológiáért felelős miniszter döntése alapján.

A 15. §-hoz

A Neumann János Egyetem fenntartóváltásával összefüggésben az ingatlanok jogi helyzetének rendezése szükséges.

A 16. §-hoz

A Neumann János Egyetem Pedagógusképző Kara a Neumann János Egyetem szervezetéből kiválik, és a Károli Gáspár Református Egyetem szervezetébe olvad be 2020. július 31. napjától, amelyhez kapcsolódóan rendezni szükséges a gyakorló intézmények helyzetét, továbbá az ingatlanátadáshoz kapcsolódó ingóságok helyzetét.

A Neumann János Egyetemért Alapítványról, a Neumann János Egyetemért Alapítvány és a Neumann János Egyetem részére történő vagyonjuttatásról szóló 2020. évi XXXVI. törvény 6. § (1) bekezdése alapján a Magyarországi Református Egyház tulajdonába kerülő ingatlanok használatára és értékesítésére vonatkozó részletszabályok megállapítására kerül sor. A törvényjavaslat módosítása rendezi továbbá az ingatlanjuttatások adójogi helyzetét, a vagyoni juttatás nem alapoz meg az általános forgalmi adóról szóló 2007. évi CXXVII. törvényben meghatározott adófizetési kötelezettséget.

A 17. §-hoz

Kodifikációs pontosítás.

A 18. §-hoz

A Neumann János Egyetemért Alapítvány alapítói jogai gyakorlásának a kuratóriumra történő átruházására irányadó szabályozással összefüggésben szükséges az alapítói jogok - 2022. január 1-jétől történő - átruházására vonatkozó rendelkezések hatályba nem lépésének szabályozása.

A 19. §-hoz

A trianoni békediktátum hatására Selmecbányáról Sopronba költöző Bányamérnöki és Erdőmérnöki Főiskola Erdőmérnöki Karának a gyakorlati oktatáshoz tanulmányi erdőterületre volt szüksége. Ennek érdekében a Sopron város tulajdonában lévő erdőterületekből mintegy 1270 hektárnyi területet erre a célra jelöltek ki. Ez a tanulmányi erdőgondnokság azonban idővel kicsinek bizonyult és nem tudta kielégíteni az ország erdőmérnök képzésének igényeit. Az államosítás után a város egész erdőgazdaságát tanulmányi erdőgondnoksággá alakították át. Az erdőgazdaság szervezetileg az állami erdőgazdaságokhoz tartozott, tanulmányi vonatkozásban viszont az Erdőmérnöki Főiskolához kapcsolódott. 1951-ben a földművelésügyi miniszter rendeletével megalakult a Tanulmányi Állami Erdőgazdaság azzal a céllal, hogy az akkori Agrártudományi Egyetem Erdőmérnöki Kara, a Soproni Erdészeti Technikum és a Soproni Erdészképző Iskola részére biztosítsa az üzemi gyakorlati oktatás széleskörű lehetőségeit.

A ma már TAEG Tanulmányi Erdőgazdaság Zrt. néven működő cég, habár az egyik legkisebb területű állami tulajdonú erdőgazdaság, de adottságai a tanulmányi feladatok ellátására kiválóak. A kezelésében lévő 17 ezer hektár erdőterület az ország erdőállományait - az ártéri erdők kivételével - maradéktalanul reprezentálja, vadászterületei oktatási-kutatási különleges rendeltetésűek. Faipara - az alacsony készültségi fokú termékektől a nagypaneles lakóházgyártásig - a fafeldolgozás igen széles spektrumát fogja át, továbbá bemutató csemetekerttel, motorfűrészes tanpályával, erdőgépfejlesztő központtal és számos egyéb olyan objektummal rendelkezik, melyek a tanulmányi feladatok ellátását szolgálják.

A törvényjavaslat célja, hogy az állam 100%-os tulajdonában álló TAEG Tanulmányi Erdőgazdaság Zrt.-ben fennálló társasági részesedés a Soproni Egyetemért Alapítvány tulajdonába kerüljön, amely által továbbra is töretlenül biztosíthatóak az alapításkor megfogalmazott célok és a vállalat a komplex erdő és vadgazdálkodási képzéshez, valamint a változatos erdőállományokon keresztül a gyakorlati természetvédelmi képzéshez hosszú távon úgy tud hozzájárulni, hogy működésével a Soproni Egyetem anyagi javát is szolgálja.

A 20. §-hoz

Szükséges a Soproni Egyetemért Alapítványról, a Soproni Egyetemért Alapítvány és a Soproni Egyetem részére történő vagyonjuttatásról szóló 2020. évi XXXVII. törvény sarkalatossági rendelkezéseinek a kiegészítése.

A 21. §-hoz

A Mosonmagyaróvár 1597 helyrajzi számú ingatlan tulajdonba adása a Széchenyi István Egyetem részére nem szükséges.

-----STARTING---POINT---VEGE---

A 22. §-hoz

Hatályba léptető rendelkezés.

A 23. §-hoz

Sarkalatossági záradék.