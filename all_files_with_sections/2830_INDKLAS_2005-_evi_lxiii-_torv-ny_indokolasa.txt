2005. évi LXIII. törvény indokolása

a földgázellátásról szóló 2003. évi XLII. törvény módosításáról

-----STARTING---POINT---ALTALANOS--- 

A 2003-ban elfogadott, a földgázellátásról szóló 2003. évi XLII. törvény (a továbbiakban: GET) új alapokra helyezte a magyar földgázellátás addigi rendszerét azáltal, hogy megteremtette az Európai Unió által megfogalmazott azon követelményeket, amelyek biztosítják a gáziparban kialakuló piaci verseny jogi feltételeit, illetve továbbra is megfelelő védelmet nyújtanak a fogyasztók részére.

A fogyasztók fokozott védelme, a gázellátás biztonsága és a piaci feltételek harmonizációjának megteremtése már a GET megalkotásakor is olyan elsődleges szempont volt, amely a törvény előkészítésekor is kiemelt célkitűzés maradt.

A GET parlamenti végszavazását, illetve annak kihirdetését követően az Európai Unióban elfogadták a földgáz belső piacára vonatkozó közös szabályokról és a 98/30/EK irányelv hatályon kívül helyezéséről szóló 2003. június 26-i 2003/55/EK európai parlamenti és tanácsi irányelvet (a továbbiakban: Irányelv).

Az új Irányelv tervezetei ismertek voltak mind a jogalkotó, mind a gáziparban érdekelt szervezetek számára, és az azokban megfogalmazott rendelkezések és elvek nagyobbrészt már a GET-be is beépítésre kerültek.

Az Irányelv korábbi tervezetei és a véglegesen elfogadott Irányelv közötti néhány eltérésből adódó különbséget a GET törvényalkotási folyamatában az időeltolódás következtében a jogalkotó természetesen nem vehette figyelembe, ezért a törvény alapvetően az új, hatályos Irányelvnek való minél teljesebb megfelelést igyekszik biztosítani.

Az Irányelv továbbra is meghatározza a tagállamok részére, hogy a gázellátásra vonatkozó szabályozásukban a földgázszállítási, -tárolási és -elosztási rendszerekhez a földgázpiac szereplői azonos feltételekkel, diszkrimináció-mentesen férhessenek hozzá, és azokat díj ellenében használhassák.

Az egyenlő bánásmód követelményeinek megfelelő hálózati hozzáférés biztosítása érdekében az Irányelv kiemeli a tagállamok szabályozó hatóságainak szerepét és a nemzeti jogszabályok által e területen meghatározott hatáskörüket. Fontos, hogy a szabályozó hatóságok minden tagállamban megfelelő hatáskörrel rendelkezzenek e feladatok megoldásában.

Az Irányelv szerint alapkövetelményként kell biztosítani, hogy a földgázfogyasztók szabadon választhassák meg szolgáltatójukat. A földgáz hazai piacának kialakítása révén biztosítani kell a fogyasztók érdekeinek védelmét szolgáló intézkedések végrehajthatóságát, illetve azt, hogy a fogyasztók ténylegesen szabadon választhassák meg gázellátójukat.

Az Irányelvben rögzített elvárás a tagállamok számára, hogy biztosított legyen a szállításhoz való hozzáférés tarifáinak átláthatósága és a megkülönböztetéstől való mentessége.

Ugyancsak az Irányelv követelménye az is, hogy a tagállamoknak lehetővé kell tenniük a szükséges minőségi elvárások figyelembevétele mellett a biogáznak és a biomasszából származó, valamint az egyéb gázfajtáknak a földgázrendszerbe történő juttatását, illetve szállítását.

A törvény az Irányelvben lefektetett elvek alapján néhány részterületen a GET-re vonatkozóan fontos pontosításokat tartalmaz, illetve kiegészíti azt az Irányelv korábban nem ismert módosításainak megfelelően, az alaptörvény eredeti koncepcióját azonban nem változtatja meg.

A GET 2004. január 1-jei hatálybalépését követően eltelt időszak igazolta, hogy a törvényi szabályozás a hazai gázipar, illetve a gázfogyasztók érdekeinek megfelelően működik és életképes. Az eltelt több mint egy év működési tapasztalatai, valamint a hatályos Irányelv által megkövetelt módosítások alapján a magyar szabályozás teljes egészében megfelel az európai uniós elvárásoknak.

A törvény a Magyar Energia Hivatal eljárása tekintetében a közigazgatási hatósági eljárás és szolgáltatás általános szabályairól szóló 2004. évi CXL. törvény rendelkezéseivel való összhang megteremtését is biztosítja.

-----STARTING---POINT---RESZLETES---

Az 1. §-hoz

A GET jelenlegi 1. §-a a törvény hatályáról rendelkezik, amely többek között kiterjed a földgáz vezetéken történő szállítására, elosztására, tárolására, kereskedelmére, közüzemi nagykereskedelmére, közüzemi szolgáltatására, a rendszerirányításra és a földgáz felhasználására. A törvény az Irányelvnek megfelelően a hatályt a földgázon kívül kiterjeszti a biogázra és a biomasszából származó gázokra, valamint az egyéb gázfajtákra is.

A 2. §-hoz

Ez a § a GET értelmező rendelkezései közül egyrészt pontosítja a földgáz, a földgáztermelő, továbbá az integrált földgázipari vállalkozás fogalmát - ez utóbbinál részletesen megkülönböztetve egymástól a vertikálisan és a horizontálisan integrált földgázipari vállalkozást -, másrészt az eddigi fogalommeghatározásokat olyan újakkal is kiegészíti, mint a biogáz és a biomasszából származó gázok, valamint az egybefüggő telephely és a telephelyi vezeték meghatározása. Ez utóbbi két fogalommeghatározás a törvény 9. §-ával megállapított GET új 27/A. §-ához kapcsolódik, amely révén lehetővé válik, hogy egy, az ingatlan-nyilvántartás szempontjából egységes ingatlanon több fogyasztó számára is biztosított legyen a földgázellátás. A GET 3. §-ának 47-49. pontokkal való kiegészítése alapján egyértelművé válnak azon területi egységek is, amelyekre vonatkozóan a törvény hatálya alá tartozó engedélyesek az egyes engedélyeket megkaphatják.

A 3. §-hoz

A törvény a GET jelenleg hatályos 4. §-a helyébe új rendelkezést léptet, amely az eddigieknek megfelelően szintén részletezi a Magyar Energia Hivatalnak a földgázellátással, valamint a földgázellátás biztonságának és a földgázpiac működésének felügyeletével kapcsolatos hatósági feladatait. A Hivatal alapfeladataiként meghatározott engedélyező, fogyasztóvédelmi, árelőkészítő, illetve árfelülvizsgálati tevékenységei nem változnak. Az Irányelv ugyanakkor továbbra is alapkövetelményként határozza meg a gázipari versenypiac működésének ellenőrzését, a versenyellenes magatartás megakadályozását, valamint az egyenlő bánásmód követelményeinek megfelelően a földgáz szállító- és elosztóvezetékekhez való hozzáférés lehetőségének megteremtését, illetve ezeknek ellenőrzését. A törvény ennek megfelelően bővíti a Hivatalnak, mint a piaci szereplőktől független hatóságnak a feladatait.

A 4. §-hoz, 9. §-hoz és 17. §-hoz

A GET 9. § (7) bekezdése értelmében földgázelosztási működési engedély alapján az engedélyes köteles és jogosult az engedélyével érintett elosztóvezetékek és berendezéseik üzemeltetésére, melyek ismertetését - a 9. § (2) bek. szerint - az engedély tartalmazza. Maga az engedély adott területek, így települések, településrészek, területek felsorolását tartalmazza, amelyekre nézve a GET 34. § (1) bekezdése kizárólagos jogot nevesít: eszerint az elosztói engedély kötelezettséget jelent és kizárólagos jogot biztosít a földgáz elosztására az engedélyben meghatározott településen, településrészen, területen.

Ehhez kapcsolódóan a 111/2003. (VII. 29.) Korm. rendelet (a továbbiakban: Vhr.) 26. § (1) bekezdése alapján az elosztói rendszer engedélyezése során az minősül új településnek, településrésznek, illetve területnek, amely nem szerepel elosztói engedélyes részére kiadott engedélyben. Ugyan sem a GET, sem a Vhr. nem tartalmaz olyan rendelkezést, amely kimondaná, hogy elosztói engedély csak új területnek minősülő településre, településrészre, területre lenne kiadható, a gyakorlatban mégis ez az értelmezés az egyeduralkodó, és ennek megfelelően történik az engedélyezés. A fentiek értelmében nem új terület, hanem a GET 34. § (1) bekezdése szerinti kizárólagos jog által védett - és így a piaci verseny elől elzárt - terület mindaz a terület (település, településrész), amelyet a jelenlegi engedélyek megneveznek, függetlenül attól, hogy az adott területen ténylegesen létesült-e elosztóvezeték, valamint, hogy az engedélyes ténylegesen ellátja-e a GET 34. § (1) bekezdése szerinti elosztási kötelezettségét.

Mindezekből az következik, hogy jelenleg amennyiben egy adott területre (településre, településrészre) - azáltal, hogy az a működési engedélyében szerepel - valamelyik engedélyes kizárólagos elosztási jogot szerzett, más kérelmező akkor sem kaphat engedélyt az adott területen elosztóvezetékek létesítésére, ha ott ténylegesen nem is létesült vezeték, vagy a rendelkezésre álló elosztórendszer kapacitása nem teszi lehetővé a felhasználói igények kielégítését. Azaz a GET 9. § (2) bekezdésének érvényesülését, miszerint a Magyar Energia Hivatal a működési engedélyt köteles kiadni, ha a kérelmező a jogszabályokban meghatározott követelményeknek eleget tesz, maga a tőrvény rontja le a kizárólagos elosztói jogosultságnak meghatározott területre, és nem meghatározott infrastruktúrára vonatkoztatásával.

A kizárólagos jogok ilyen értelmű biztosítása és az azok megerősítését eredményező jogértelmezési gyakorlat így lehetetlenné teszi a földgázelosztás tevékenységének piacán a verseny kialakulását, és ezáltal nemcsak az új infrastrukturális beruházásokat akadályozza, hanem a felhasználói valamint a fogyasztói érdekek érvényesülését is. A GET 34. § (1) bekezdése értelmében a kizárólagos elosztási engedély egyben kötelezettséget is teremt egyrészt a földgázellátásba történő bekapcsolás iránti igény teljesítésére, valamint a meglévő elosztórendszer fejlesztésére. A bekapcsolási igény kötelező teljesítése alól azonban a 26. § (1) bek. c) pontja alapján az elosztói engedélyes mentesül, amennyiben az igény teljesítését hatósági engedély vagy szakhatósági hozzájárulás hiánya akadályozza.

A hatályos szabályozást azért szükséges felülvizsgálni, mert annak alapján kialakulhat olyan helyzet, hogy miközben az elosztói engedélyest kizárólagos jog védi attól, hogy a területén más engedélyes elosztóvezetéket létesítsen, ő maga mégsem köteles az engedélyben meghatározott területen az elosztást biztosítani. Ez a lehetőség indokolatlanul hozza hátrányos helyzetbe azokat az igénylőket, akiknek a földgázellátásba való bekapcsolása - vagy földgázigényük növekedése esetén ezen megnövekedett igényeket kielégítő kapacitás biztosítása - nem megoldott. A már meglévő engedélyesnek biztosított kizárólagos jog ebben az esetben indokolatlanul zárja ki a versenyt olyan területen is, ahol az engedélyes nem végez földgázelosztási tevékenységet, a versenytársak viszont hajlandók lennének piacra lépni és szolgáltatni. Az ilyen mértékű, aránytalan és indokolatlan versenykorlátozás ellentétben áll a GET preambulumában meghatározott célkitűzésekkel.

A jelen rendelkezés célja: összhangba hozni a GET 9. § (7) és 34. § (1) bekezdéseit, méghozzá úgy, hogy a módosítás eredményeként a probléma rendezése a piaci versenyt támogassa és a közösségi jogi követelményeknek is megfeleljen. A módosítás nem érinti a meglévő engedélyesek által létesített elosztóvezetékeket és az azokra vonatkozó jogaikat, így sem a hosszú távú beruházásaik megtérülése nem kerülne veszélybe, sem közszolgáltatási kötelezettségük ellátása, a bekapcsolt felhasználók részére történő földgázelosztás. A változtatás megnyitja ugyanakkor a földgáz piacának egy részét olyan új szereplők előtt, akik hajlandók lennének beruházni a létező elosztóvezetékek további fejlesztésébe, úi vezetékeket létesítenének, és ezáltal új felhasználók kapnának lehetőséget a földgázellátásba történő bekapcsolásra.

A módosítás következtében az elosztói engedélyesek kizárólagos jogai megmaradnának azokon a területeken, ahol a közszolgáltatási kötelezettségük fenntartása szempontjából az indokolt, megszűnhetne viszont a közösségi joggal összeegyeztethetetlen kiterjesztésük olyan területekre, ahol a piac megnyitása és a versenytársak belépése fellendítené az új infrastruktúrák kiépítését, ami végső soron a felhasználók számára is egyértelműen előnyös lenne. Ennek megvalósítása érdekében a GET-nek a Magyar Energia Hivatal engedélyezési jogkörére vonatkozó rendelkezéseit, konkrétan a 6. § (2) bekezdését indokolt egy kifejezett tilalommal kiegészíteni, melynek értelmében a földgázelosztói engedély iránti kérelem nem utasítható el kizárólag azon az alapon, hogy a kérelemben megjelölt területek (települések, településrészek) már szerepelnek más engedélyes részére kiadott engedélyben.

Ez a rendelkezés egyrészt megakadályozza, hogy a törvénymódosítást követően is a továbbéljen a nem helytálló értelmezési gyakorlat, másrészt erősebb védelmet adna az új piacra lépőknek az engedélyezési eljárás során, mintha ez így nem kerülne kimondásra.

Ugyanakkor az ilyen engedélyeket a szállítóvezetékhez közvetlenül csatlakozó vezetékek tekintetében célszerű csak lehetővé tenni, hiszen a gyakorlatban súlyos nehézségeket okozna a másik elosztóvezetékhez csatlakozó - más engedélyes által üzemeltetett - vezeték engedélyese és az eredeti elosztói engedélyes közötti elszámolási viszonyok tisztázása.

A fentiek értelmében földgázelosztási működési engedély nem csak újnak minősülő területre adható. A Vhr. szabályainak a módosított törvényhez való igazítása szükségessé válik.

A 5. §-hoz

A törvény egyrészt a GET 9. §-ának (1) bekezdését egészíti ki - figyelemmel a törvény 12. §-ával megállapított új 27/A. § előírásaira - a telephelyi vezetékre vonatkozó működési engedély felsorolásával, másrészt az (5)-(7) bekezdéseket pontosítja az Irányelvnek megfelelően, miután ez utóbbi előírja, hogy a tárolók, valamint a szállító- és elosztóvezetékek, illetve berendezéseiknek üzemeltetése mellett azok fejlesztése is az engedélyesek kötelezettsége, és ezt a fejlesztést a Hivatal által előzetesen elfogadott tervek szerint kötelesek elvégezni.

A 6. §-hoz

A törvény a GET 14. §-a helyébe szintén új rendelkezést léptet. A fogyasztók földgázellátása továbbra is egyrészt a szabadpiacon kötött földgázvásárlási szerződés alapján, másrészt közüzemi szerződés keretében nyújtott gázszolgáltatás útján valósulhat meg. Az eddigi rendelkezések kiegészülnek azon új, a fogyasztók érdekét szolgáló előírással, amely kimondja, hogy minden fogyasztót megilleti a megfelelő minőségű földgázhoz való hozzáférés, ha az adott település, településrész vagy terület elosztóvezetéke műszakilag ezt lehetővé teszi, és ugyancsak jogosultak a fogyasztók a számukra leginkább megfelelő vételezési mód, illetve pénzügyi feltételek megválasztására is.

A törvény a GET (4) és (7) bekezdéseit is pontosítja annyiban, hogy megerősíti a rendszerirányító felelősségét a rendszerirányítás részletes szabályait tartalmazó üzemi és kereskedelmi szabályzat kidolgozása vonatkozásában. A jelenleg hatályos rendelkezés a szabályzatnak a földgáz tárolására, szállítására, elosztására, valamint a szervezett földgázpiac működésére vonatkozó fejezeteinek elkészítését az engedélyesek számára írja elő. A törvény szerint e tekintetben az engedélyeseknek csak javaslattételi joguk van, a szabályzat kidolgozásáért a tényleges felelősség a rendszerirányítót terheli. Módosul az üzemi és kereskedelmi szabályzattal kapcsolatban a Hivatal hatásköre is. A Hivatal évente hagyja jóvá az engedélyesek által elkészített szabályzat tervezetét. Amennyiben a hatóság által jóváhagyott szabályzat a későbbiekben akadályozza a hatásos verseny érvényesülését, vagy egyes fogyasztókkal szemben indokolatlan megkülönböztetést tesz lehetővé, a Hivatal határozatban kötelezi az érintett engedélyeseket a szabályzat módosítására, és a módosítás elmulasztása esetén bírságot szabhat ki. A módosítás elkészültéig a hatóság által kiadott ideiglenes szabályzatot kell irányadónak tekinteni.

A 7. §-hoz

A törvény új 14/A. §-sal egészíti ki a GET-et. A személyes adatok védelméről és a közérdekű adatok nyilvánosságáról szóló 1992. évi LXIII. törvénnyel összhangban a törvény a cél pontos meghatározásával, valamint a kezelt adatok körének kijelölésével felhatalmazást ad a fogyasztókkal kapcsolatban álló engedélyes vállalkozásoknak a tevékenységük végzéséhez szükséges, személyes adatot tartalmazó iratok kezelésére. Ez a rendelkezés biztosítja a személyes adatok jogszabályoknak megfelelő kezelését.

A módosítás megalkotja a szociális földgázellátás alapvető szabályait. Rendelkezni szükséges arról, hogy a szociális földgázellátás intézményét - úgymint a leginkább rászoruló fogyasztói réteg földgáz ellátásának támogatását - létre kell hozni. A támogatásban részesíthető fogyasztói kört, az igénybevétel szabályait és a támogatás finanszírozási forrását a Kormány rendeletben határozza meg, ami 2006. január 1-jétől hatályos. Az előre fizető mérő alkalmazása pedig e támogatási szabályozásba építhető be, ennek az eszköznek az alkalmazása biztosíthatja ugyanis, hogy ne más célra is felhasználható, hanem kizárólag a földgázfogyasztás ellenértékének fedezésére fordítható juttatás legyen a támogatás.

A hatályos, 2003/55 EK irányelv a földgáz belső piacának közös szabályairól a tagállamok fogyasztóvédelemmel kapcsolatos kötelezettségei között kiemeli a hátrányos helyzetű fogyasztók védelmének kötelezettségét. A 3. cikk 3 bekezdése értelmében a tagállamoknak megfelelő eszközöket kell biztosítaniuk a hátrányos helyzetű fogyasztók védelmére, ideértve különösen a megfelelő segítség nyújtását ahhoz, hogy elkerülhessék a földgáz-szolgáltatásból való kikapcsolást. A rászoruló fizetésképtelen fogyasztók kikapcsolásának elkerülését is célzó, bizonyos alapvető szolgáltatás fedezésére állami támogatást nyújtó szociális földgázellátás intézménye így jogharmonizációs szempontból is kívánatos.

A 8. §-hoz

A módosítás a rendszerirányítási tevékenységhez kapcsolódó feladatok pontosabb meghatározására irányul.

A piacnyitás következményeinek figyelembe vételével a rendszeregyensúly biztosítása miatt szükséges adatszolgáltatási kötelezettséget terjeszti ki a földgázipari engedélyeseken kívül a GET 3. § 37. pontjában meghatározott rendszerhasználókra. Tekintettel arra, hogy a feljogosított fogyasztó rendszerhasználónak minősül, ugyanakkor nem minősül a GET szerinti földgázipari engedélyesnek, ezért indokolt az együttműködő földgázrendszer rendszeregyensúlyának biztosítása miatt e kötelezettséget a rendszerhasználókra is kiterjeszteni. Ugyanakkor a GET. 3. § 37. pontja szerinti rendszerhasználó fogalom nem tesz különbséget a rendszerhasználóknak minősülő fogyasztók fogyasztási jellemzői, illetve jelentősége alapján, vagyis, rendszerhasználóknak minősülnek éppúgy a közüzemi fogyasztók, mint a földgáztüzelésű erőművek. Nyilvánvaló ugyanakkor, hogy a rendszeregyensúly biztosítása szempontjából e fogyasztók - és az általuk szolgáltatott operatív jellegű adatok - eltérő jelentőségűek.

Minden rendszeren (szállító, elosztó és természetesen az együttműködő rendszeren is) meghatározhatók azon rendszerhasználók, melyek érdemben befolyásolják az egyensúly alakulását. Az általános kiterjesztés azt a veszélyt hordozza magában, hogy a rendszerüzemeltetők minden egyes rendszerhasználót kötelesek az egyensúlyozásnál figyelembe venni, ami jelentős és érdemi eredményt nem hozó beruházásra készteti a rendszerüzemeltetőket és rendszerhasználókat.

A rendszer működése szempontjából meghatározó jelentőségű rendszerhasználókat a rendszerirányító javaslatára, szakmai referenciáira kell bízni, melyet a Hivatal határozatával jóvá kell hagyatni. Ezáltal az adatszolgáltatásra kötelezett kör kiterjesztése, illetőleg annak mértéke is a Hivatal által ellenőrzött körbe tud tartozni. A módosítás első pontja e tekintetben bővíti a Hivatal hatáskörét, a második pont pedig a fentiek szerint egyrészt kiterjeszti a rendszerirányító és a rendszeregyensúly biztosítása érdekében az operatív adatok szolgáltatására kötelezett személyi kört, ugyanakkor viszont egyértelművé teszi, hogy ez nem minden - például közüzemi, háztartási vagy egyéb kisfogyasztót - foglal magában, hanem kifejezetten a rendszerirányító által bevonni javasolt, és a Hivatal által is ilyennek ítélt meghatározó jelentőségű felhasználókat.

A 9. §-hoz

Lásd a 4. §-hoz fűzött indokolást.

A 10. §-hoz

A törvény e §-a által kiegészített GET ugyancsak követi az Irányelv előírásait. Az Európai Unión belüli egységes földgázpiac hatékony működését szolgáló határkeresztező vezetékek létesítésének ösztönzése érdekében a törvény megteremti a lehetőséget arra, hogy a vezeték létesítője átmeneti időre mentesülhessen a GET-ben szereplő egyes követelményeknek való megfelelés alól. Az új § az ehhez kapcsolódó eljárásrendet tartalmazza.

A 11. §-hoz

A versenypiac elősegítése érdekében alapvető követelmény az, hogy a fogyasztó gyorsan és költségmentesen tudjon gázellátót váltani. A törvény megteremti annak lehetőségét, hogy kereskedőváltás esetében térítésmentes legyen számára az üzemi és kereskedelmi szabályzatban meghatározott fogyasztásmérő és az ahhoz tartozó adatátviteli berendezés cseréje.

A 12. §-hoz

A rendszerüzemeltetők a meglévő kapacitásaik igénybevételét indokolatlan feltételekhez köthetik, ezen feltételek el nem fogadása nem jelenti a visszautasítást. Az ilyen, indokolatlan feltételes rendszerek a piaci környezetet jelentősen torzíthatják és nem reális piaci viszonyokat teremtenek. Az országos ellátás legkisebb költség érvényesítése nagyon fontos és mint érték meg kell őrizni. A Hivatal általi jóváhagyáshoz kötött célvezeték-létesítési jogot indokolatlan az abban ellenérdekelt rendszerüzemeltetők hozzájárulásától függővé tenni. A módosítás így ezt az indokolatlan, a rendszerüzemeltetőnek a fogyasztóval szemben fennálló pozícióját túlzottan erősítő feltételt alakítja át egy reális, a legkisebb költség elvének érvényesítésére alkalmas feltétellé, nevezetesen azzá, hogy a visszautasítás helyett a célvezeték létesítés feltétel az legyen, ha a fogyasztó igényének kielégítésére a meglévő rendszer nem biztosít megfelelő kapacitást.

A GET jelenleg semmilyen formában nem szabályozza az egybefüggő telephelyen üzemelő azon vezetékek működtetését, amelyek olyan fogyasztókat látnak el, akiknek nincs közvetlen kapcsolatuk az együttműködő gázrendszerrel. A törvény ezt a jogszabályi hiányosságot pótolja a telephelyi vezetékre vonatkozó rendelkezések törvénybe iktatásával. A telephelyi vezeték üzemeltetője egyszerűsített eljárás keretében kérhet engedélyt a vezeték működtetésére. Amennyiben ezzel a jogával nem él, a vezetékről földgázt vételező fogyasztók kezdeményezhetik ugyanezt a Hivataltól, amely révén a hatóság felügyeleti, ellenőrzési hatásköre erre a vezetékfajtára is kiterjed. A telephelyi vezeték üzemeltetője köteles a vezetéket a megfelelő környezetvédelmi és műszaki előírások szerint működtetni és annak használatáért a fogyasztóktól méltányos díjat kérhet. A telephelyi vezeték létesítésére és üzemeltetésére vonatkozó részletes szabályokat a Kormány rendeletben határozza meg.

A 13-15. §-hoz

A módosítás indoka, hogy az egyensúly megbomlásában érintett fogyasztó saját részre már lekötötte a kapacitást, és azt ki is fizette. A rendszerirányító ebben az esetben csak opcionális gázmennyiséget biztosít az egyensúlyához. A módosítás nélkül a szállító kétszer számolhatna el kapacitásdíjat ilyen esetben. Mivel a gyakorlat a módosításnak megfelelően működik, az indítvány csak megerősíti a rendszerirányító ezen tevékenységét.

A GET 30. §-a (2) és (3) bekezdésének pontosítása révén a tárolói engedélyes szabad földgázkapacitására a közüzemi nagykereskedő prioritása csak a háztartási fogyasztók, valamint a külön jogszabályban meghatározott kommunális fogyasztók ellátását biztosító földgázmennyiség mértékéig terjed ki.

A (4) bekezdést azért szükséges módosítani, mert a hatályos rendelkezés szerint az elosztói engedélyesnek a rendszer-egyensúly fenntartása érdekében szükséges mértékig a rendszerirányító részére is rendelkezésre kell bocsátania díj ellenében az üzemeltetésében álló rendszer szabad kapacitását. A rendszerirányító tevékenysége azonban csak a szállító rendszer átadó állomásáig terjed ki, ezért a hatályos törvényi rendelkezés téves, abból a rendszerirányítóra vonatkozó rendelkezések törlése szükséges.

A (6) bekezdés módosítása a kapacitások másodlagos kereskedelmét teszi lehetővé a piaci szereplők között. E lehetőség alapján a fogyasztók a lekötött, de nem kihasznált kapacitásaikat értékesíthetik, illetve vásárolhatnak kapacitásokat igényeik kielégítésére. A folyamat következtében a jelenleg szerződéssel lekötött kapacitások kihasználtsága növekedni fog, ami csökkenteni fogja a fogyasztók fajlagos rendszerhasználati költségeit. A másodlagos kereskedelmet ugyanakkor korlátozni szükséges azokon a helyeken, ahol nincs elegendő szabad kapacitás. Ezeken a helyeken ahol a Hivatal a módosítás értelmében a másodlagos kereskedelmet felfüggeszti - a fogyasztó kizárólag a rendszerüzemeltető részére adhatja vissza a kapacitást, melyet a rendszerüzemeltető az erre vonatkozó hatósági ár alkalmazásával értékesíthet, mint szabad kapacitást, az általános szabályok szerint. A Magyar Energia Hivatal részére biztosított korlátozási jog, vagyis a másodlagos kereskedelem felfüggesztésének lehetősége kapacitáshiány esetén lehetővé teszi, hogy ne alakuljon ki a piacon a hiányon alapuló erőfölénnyel való visszaélés vagy árfelhajtás, mert mindaddig, amíg az adott helyen hiány van, a Hivatal a korlátozást fenntartja. A korlátozási idő alatt tehát kizárólag a rendszerüzemeltetőtől hatósági áron vásárolható kapacitás.

A módosításhoz szükséges ugyanakkor tisztázni azt is, hogy mi minősül az eredeti kapacitás-lekötéshez szükséges „igazolt fogyasztói igénynek”. Az igazolt fogyasztói igény meghatározását jelenleg a 111/2003. (VII. 29.) Korm. rendelet 32. §-ának (13) bekezdése tartalmazza, amely az egyes piaci szereplők tekintetében külön-külön határozza meg ezt a fogalmi kategóriát. Ez alapján a nyilvántartásba vett feljogosított fogyasztó esetében az üzleti terve adatai alapján meghatározott igény minősül igazolt fogyasztói igénynek, földgáz kereskedői engedélyes esetében azonban csakis a szerződéssel, előszerződéssel lekötött fogyasztói igény. E tekintetben a szabadpiac kereskedelmi tevékenység elősegítése, és ezáltal a földgáz versenypiaci szegmens fejlődésének elősegítése érdekében szükséges azt rögzíteni, hogy - hasonlóan a feljogosított fogyasztók esetéhez -, a kereskedő esetében is a kapacitáslekötéshez való szükségesség igazolásául szolgáljon az üzleti terv. Garanciális előírás ugyanakkor, hogy a kereskedelmi engedélyes üzleti terve, amelyen így az elsődleges kapacitás-lekötés alapulhat, benyújtásra kerüljön a Hivatalhoz.

A módosítások tehát a versenypiaci szegmensen végzett földgázellátás fejlődését, ezen belül pedig a kapacitások másodlagos kereskedelmének kialakulását, a kapacitások piaci alapon való elosztásával járó fajlagos költségcsökkenést, továbbá a kapacitáshiány esetén való hatósági beavatkozás biztosítását és ezáltal az ellátásbiztonság szempontjainak megfelelő figyelembevételét szolgálják.

A törvény a továbbiakban a GET 31. §-a (4) bekezdésének szövegpontosítására irányul, amely szerint a háztartási, illetve a külön jogszabályban meghatározott kommunális fogyasztók gázigényének kielégítése, valamint a rendszerirányításhoz szükséges gázmennyiség biztosítása után a tárolói, a szállítói és az elosztói engedélyes a megmaradó szabad kapacitásait a közüzemi nagykereskedőnek, a kereskedőnek, a termelőnek és a feljogosított fogyasztónak köteles hozzáférhetővé tenni.

A módosítás a háztartási, illetve a külön jogszabályban meghatározott kommunális fogyasztók földgázigényének biztosítása érdekében pontosítja a normaszöveget, egyértelművé téve, hogy a szállítói, tárolói, illetve az elosztói engedélyesek a szabad kapacitásukat kötelesek felajánlani az ilyen fogyasztókat ellátó rendszerhasználóknak, vagyis a közüzemi nagykereskedőnek, a közüzemi szolgáltatónak, illetve a kereskedőnek, a szabad piacra kilépett érintett fogyasztók ellátása esetén.

A 16. §-hoz

Az Irányelvnek megfelelően a törvény újraszabályozza azt az eljárásrendet, amikor a közüzemi nagykereskedő vagy a közüzemi szolgáltató számára a feljogosított fogyasztónak a közüzemi szolgáltatásból történő kilépése olyan bizonyítottan áthidalhatatlan pénzügyi és gazdasági nehézséget okoz, amely indokolttá teszi, hogy a Hivatal a feljogosított fogyasztónak a földgázrendszerhez való hozzáférést tiltsa meg. A törvény részletezi az erre vonatkozó hatósági eljárást, illetve az eljárás során figyelembe veendő szempontokat.

A 17. §-hoz

Lásd a 4. §-hoz fűzött indokolást.

A 18. §-hoz

A törvény a GET 36. §-át abból a szempontból módosítja, hogy pontosítja a feljogosított fogyasztó részéről a közüzemi szerződése felmondásának, illetve a közüzemi fogyasztói körbe történő visszatérésének feltételeit. A törvény értelmében a közüzemi szerződését felmondó feljogosított fogyasztó - amennyiben a gázellátása időközben lehetetlenné válik - bármikor, soron kívül kezdeményezheti az illetékes közüzemi szolgáltatónál a közüzemi körbe történő visszalépését. Az ilyen rendkívüli visszalépés esetén azonban ezen fogyasztónak a következő év június 30-ig felemelt díjat kell fizetnie. A díj mértékét a törvény értelmében a miniszter rendeletben állapítja meg.

A 19. §-hoz

Ez a § a közüzemi szerződés kötelező minimális tartalmi elemeit határozza meg. Alapvetően a fogyasztói érdekeket szolgálja az az új rendelkezés is, amely előírja a közüzemi szolgáltatónak, hogy a már megkötött korábbi közüzemi szerződés tervezett módosításáról miként és milyen módon köteles a fogyasztókat tájékoztatni.

A 20. §-hoz

A törvény a közüzemi gázszolgáltatás mérésének feltételeire, illetve annak költségeire vonatkozóan tartalmaz pontosító rendelkezéseket. A gázszállító, illetve elosztó köteles gondoskodni a fogyasztónak leszállított gáz mennyiségének és teljesítményének hiteles méréséről. Mind a mérések, mind pedig a gázmérővel kapcsolatos kötelezettségek költségei a háztartási fogyasztók esetén a szállítói vagy az elosztói engedélyest terhelik, míg egyéb fogyasztónál erre a szerződő felek megállapodása az irányadó.

A 21. §-hoz

Ez a § a közüzemi fogyasztó közüzemi szerződésszegésének a GET-ben felsorolt egyik lehetséges esetét pontosítja, ezzel is biztosítva a szerződő felek egymással szembeni kötelezettségeinek maradéktalan teljesítését. A törvény a fogyasztó szolgáltatóval szembeni, a fogyasztásmérő berendezéssel összefüggő együttműködési kötelezettségének elmulasztását nevesíti egyik szerződésszegési lehetőségként.

A 22. §-hoz

A törvény a Gazdasági és Közlekedési Minisztérium költségvetési fejezetében létrehozott Energiagazdálkodási célelőirányzat eddigi bevételi forrásának kibővítését teszi lehetővé azáltal, hogy idesorolja a közüzemi nagykereskedői engedélyesi tevékenységnek az árszabályozásban meghatározott jövedelmezőségét biztosító szintet meghaladó adózás előtti nyereségét.

A 23-24. §-hoz

A törvény az Irányelvnek azon rendelkezéseit építi be a GET-be, amelyek előírják, hogy a földgázipari vállalkozásoknak működésük, illetve az azokból származó bevételeik átláthatósága érdekében gondoskodniuk kell tevékenységeik számviteli szétválasztásáról. A módosítás utal a szétválasztás végrehajtására vonatkozó részletes szabályokat tartalmazó, a számvitelről szóló 2000. évi C. törvényre. A vállalkozások saját hatáskörükben kötelesek rendezni az eszközeik, forrásaik, a ráfordításaik és a bevételeik megosztásának szabályait, és ezeket a szabályokat a Hivatal jogosult jóváhagyni.

A földgáz belső piacának közös szabályairól és a 98/30 EK irányelv hatályon kívül helyezéséről szóló 2003/55 EK irányelv 9. cikke tartalmazza a szállítói rendszerüzemeltető, 13. cikke pedig az elosztási rendszerüzemeltető vertikálisan integrált földgázipari vállalkozásokra vonatkozó szétválasztási követelményeket. E követelmények alapján a tulajdoni viszonyokat nem érintő, jogi személyiség szerinti szétválasztási követelmények mellett mindenképpen szükséges egy megkülönböztetés-mentes döntéshozatali rendszer kialakítása, amelyet a felelős döntéshozók függetlenségét garantáló szervezeti megoldásnak kell alátámasztania. A szervezeti és döntéshozatali szétválasztással kapcsolatos minimumkritériumokat az irányelv 9. cikkének 2. bekezdése, és a 13. cikk 2 bekezdése tartalmazza.

Ezeket a szétválasztási szabályokat az Európai Bizottság által fűzött magyarázatokkal összhangban indokolt értelmezni.

A megfogalmazott módosítások a közösségi jogi követelményekkel összhangban álló szabályozási megoldást alakítanak ki a szervezeti és döntéshozatali szétválasztási szabályok tekintetében.

Indokolt azonban ezen szabályok hatályba léptetésének elhalasztása 2006. január 1-jéig. A törvény ugyanis a 30. § (1) bekezdése alapján 2005. augusztus 1-jén lép hatályba. Ez azt jelentené, hogy a földgázipari vállalkozásoknak a törvény kihirdetését követően azonnal alkalmazkodniuk kellene az új szabályozás követelményeihez, és fel kellene készülniük arra, hogy a kihirdetést követően már a módosított GET rendelkezéseinek kell megfelelniük.

A törvény 24. §-a azonban olyan új követelményeket támaszt az egyes földgázipari vállalkozások szervezeti és döntéshozatali szétválasztása tekintetében, amelyek jelentős átszervezést igényelnek a vállalat szervezetében és működésében, ezért azoknak lehetetlenség pár nap alatt eleget tenni. Ráadásul a jogalkotásról szóló törvény 11. § (3) bekezdése alapján a jogszabály hatálybalépésének időpontját úgy kell meghatározni, hogy kellő idő maradjon a jogszabály alkalmazására való felkészülésre. Mindezek miatt indokolt, hogy a szervezeti és döntéshozatali szétválasztásra vonatkozó rendelkezések csak 2006. január 1-jén lépjenek hatályba. Eközben az átmeneti rendelkezések között tisztázni szükséges, hogy a felkészülésre és a módosítások elvégzésére eddig az időpontig sort kell keríteni.

A 25. §-hoz

A törvény a GET 52. §-ának (2) bekezdését módosítja, amely így lehetővé teszi, hogy a Hivatal hatósági, ellenőrzési jogköre az engedélyköteles tevékenységeknek az engedélyestől eltérő, harmadik személy általi folytatására, továbbá az engedélyekben nevesített eszközöknek, vagyoni értékű jogoknak harmadik személy részére való átruházására, megterhelésére vagy biztosítékként történő lekötésére is kiterjedjen.

A 26-27. §-hoz

A törvény a GET módosításához kapcsolódóan az addigi, jogalkotásra felhatalmazó rendelkezéseket pontosítja a Kormány, illetve a miniszterek részére, továbbá bővíti is azokat. A Kormány rendeletben állapítja meg egyrészt a közüzemi fogyasztói körbe történő visszatérés részletes feltételeit, a földgázipari vállalkozások tevékenységei során az egyenlő bánásmód követelményeinek biztosítására készítendő szabályzat kötelező tartalmi elemeit, másrészt a telephelyi vezeték létesítésére és üzemeltetésére vonatkozó részletes szabályokat, illetve az üzemi és kereskedelmi szabályzat kidolgozásának és egyeztetésének a rendjét, a szabályzatok kidolgozásáért felelős engedélyesek körét. Felhatalmazást kap a gazdasági és közlekedési miniszter is, hogy rendeletben szabályozza az engedélyesek és a rendszerhasználók adatszolgáltatásának szabályait, illetve a Hivatal által nyújtott adatszolgáltatás rendjét, továbbá a biogáz, a biomasszából származó gázok, valamint egyéb gázfajták földgázrendszerbe juttatásának feltételeit, és az 50. § (3) bekezdése szerinti célelőirányzatra vonatkozó befizetési kötelezettség teljesítésének szabályait.

A 28. §-hoz

A törvény a GET 85. §-a (7) bekezdésének módosításával lehetővé teszi, hogy amennyiben a törvény hatálybalépését megelőzően épített és már üzemelő gázelosztó vezetékre, illetve annak biztonsági övezetére vonatkozóan - ha ezek idegen ingatlant is érintenek - a szolgalmi jog alapítása nem történt meg, akkor az idegen ingatlannak az elosztó vezeték biztonságos működtetése érdekében szükséges mértékű és jogszerű használatához szolgalmi jogot lehessen alapítani a bányászatról szóló 1993. évi XLVIII. törvény vonatkozó előírásai alapján.

A 29. §-hoz

A törvény pontosítja az Irányelvre történő hivatkozással a GET-nek az Európai Unió jogának való megfelelési záradékát.

A 30. §-hoz

A törvény - néhány §-ának kivételével - 2005. augusztus 1. napján lép hatályba.

A 31. §-hoz

Lásd a 24. § indokolását.

A 32. §-hoz

Ez a § rendelkezik egyrészt arról, hogy 2007. június 30-ig minden fogyasztó - a háztartási fogyasztók kivételével - feljogosított fogyasztónak minősül, azt követően pedig minden fogyasztót feljogosított fogyasztónak kell tekinteni. Másrészt az Irányelv előírásaira is figyelemmel lehetővé válik, hogy - meghatározott időponttól kezdődően - a 100 000-nél kevesebb fogyasztót ellátó elosztói engedélyes közüzemi szolgáltatási, valamint vezetékes propán-, butángázt és ezek elegyeit elosztó és szolgáltató engedéllyel is rendelkezhessen. E lehetőség biztosítása nem jelent érdemi versenyhátrányt a piaci szereplőknek, ugyanakkor ezen engedélyesi kör kötelező szétválasztása túlzott és felesleges bürokratikus eljárást vonna maga után.

-----STARTING---POINT---VEGE---

A 33. §-hoz

Ez a § a törvény 26. §-ának (3) bekezdése szerint 2005. november 1-jén - a Ket.-tel egyidejűleg - lép hatályba, és tartalmazza a Hivatalra vonatkozó mindazon, az általánostól eltérő eljárási szabályokat, amelyek alkalmazása a magyar energia szektort felügyelő független hatóság szakmailag megalapozott tevékenysége ellátásához indokolt és szükséges.

A 34. §-hoz

Ez a § a törvény 26. §-a (4) bekezdésének megfelelően 2007. július 1-i hatállyal pontosítja a GET 36. §-ának (8) bekezdését annyiban, hogy a szolgáltató a feljogosított fogyasztó közüzemi fogyasztói körbe történő visszalépési szándéka esetén köteles a közüzemi szerződést vele megkötni, ha a feljogosított fogyasztó egyrészt a külön jogszabályban meghatározott kommunális fogyasztónak, illetve, ha lakossági fogyasztónak minősül.

A 35. §-hoz

A törvény utolsó §-a egyrészt a GET-nek a módosítás folytán feleslegessé váló egyik felhatalmazó rendelkezését, valamint azon jogszabályhelyeit helyezi hatályon kívül, amelyekhez kapcsolódóan, illetve azokat érintően a törvény tartalmaz előírásokat, továbbá ez a § hatályon kívül helyezi a GET-nek a gázszolgáltatásról szóló 1994. évi XLI. törvényre vonatkozó egyes átmeneti rendelkezéseit is.