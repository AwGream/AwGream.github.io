2011. évi CXLVII. törvény indokolása

az otthonvédelmi intézkedésekkel kapcsolatos egyes törvények módosításáról

-----STARTING---POINT---ALTALANOS--- 

A törvény elsődleges célja, hogy pontosítsa a Központi Hitelinformációs Rendszerhez kapcsolódó adatkezelési, tájékoztatási szabályokat, hosszabb időt biztosítson az adatok feltöltésére, egyszerűsítse a nyilatkozattételi szabályokat, valamint a kedvezményes végtörlesztés igénybevételének lehetőségét kiterjessze a deviza alapú lakóingatlanra vonatkozó pénzügyi lízingszerződésre. Ezen felül a gyakorlati tapasztalatok okán a törvény egyértelműsíti a végtörlesztéshez kapcsolódó tájékoztatási, valamint zálogjog törlésére vonatkozó szabályokat.

A törvény célja továbbá, hogy egyértelmű, egységes szabályozást teremtsen a végtörlesztés tekintetében, kiküszöbölve a gyakorlatban előforduló visszaéléseket és félreértéseket. A törvény kiterjeszti a végtörlesztés lehetőségét a lízing-szerződéssel rendelkező fogyasztókra, illetve egyértelművé teszi, hogy a rendelkezés az úgynevezett kombinált szerződésekre is alkalmazandó. A törvény pontosítja továbbá a lakóingatlan fogalmát is a gyakorlati problémák elkerülése céljából.

-----STARTING---POINT---RESZLETES---

Az 1. §-hoz

A törvény pontosítja a központi hitelinformációs rendszerről szóló 2011. évi CXXII. törvény (a továbbiakban: Khrtv.) alapján történő adatkezelés célját.

A 2. §-hoz

A törvény pontosítja az értelmező rendelkezéseket, az írásban történő kommunikáció lehetséges módjait, illetve kivonja a referenciaadat-szolgáltatók közül a kereskedelmi kölcsönt nyújtó hitelezőket, mert ezen vállalkozásokra nem terjed ki a Pénzügyi Szervezetek Állami Felügyeletének ellenőrzési jogköre.

A 3. §-hoz

A törvény egyértelművé teszi azt, hogy amennyiben a KHR-t kezelő pénzügyi vállalkozás nem felel meg az engedélyezési feltételeknek, a Felügyelet visszavonja a KHR kezelésére vonatkozó engedélyt, illetve visszavonhatja azt, amennyiben a KHR-t kezelő pénzügyi vállalkozás az arra jogosult szerv határozatával megállapított módon súlyosan vagy ismételten megszegi az adatvédelemre vonatkozó jogszabályi előírásokat.

A 4. §-hoz

A törvény pontosítja a referenciaadat-szolgáltatók által a KHR-t kezelő pénzügyi vállalkozás számára átadandó adatok körét, egyértelművé téve, hogy kizárólag a hitelviszonnyal kapcsolatos szerződések kerülnek be a KHR-be, azok a fizetési számlák, amelyekhez hitelkeret nem kapcsolódik. Pontosítja továbbá az ügyfél negatív tartalmú nyilatkozat a kapcsán a KHR-t kezelő pénzügyi vállalkozás által kezelt referenciaadatokat, valamint a KHR-ből a referenciaadat-szolgáltatók által átvehető adatok körét. Kimondja a törvény, hogy a természetes személy ügyfél nyilatkozata valamennyi hatályos szerződésére vonatkozik.

Az 5. §-hoz

A törvény pontosítja azokat az időpontokat, amelytől a KHR-t kezelő pénzügyi vállalkozás számára történő átadási kötelezettséget számítani kell.

A 6. §-hoz

A törvény pontosítja a jogszabályhelyre történő hivatkozásokat, illetve azon időpontokat, amelyektől az adatkezelési határidőt számítani kell.

A 7. §-hoz

A törvény pontosítja azt, hogy mikor kell az ügyfelet tájékoztatnia a referenciaadatszolgáltatónak a KHR-ből átvett adatairól és az azokból a természetes személy ügyfél hitelképességére vonatkozó következtetéseiről.

A 8. §-hoz

A törvény az adatszolgáltatás tárgyát képező szerződések fogalmát használja, így pontosító jellegű.

A 9. §-hoz

A törvény egyértelművé teszi, hogy kizárólag a Büntető Törvénykönyv hatálya alá tartozó hamis vagy hamisított okirat felhasználásával kapcsolatos tényállások bíróság által megállapított eseteiben, illetve akkor kerül be „negatív adat” a KHR-be, ha okirattal bizonyítható, hogy valótlan adatot közölt a természetes személy a szerződés kezdeményezésekor.

A 10. §-hoz

A törvény egyértelművé teszi, hogy kizárólag jogerős bírósági határozatot követően kerülhet be a természetes személy „negatív adata” a KHR-be készpénz-helyettesítő fizetési eszköz jogosulatlan használata miatt.

A 11. §-hoz

Kiegészíti a törvény a Khrtv.-t, megállapítva azokat az eseteket, amikor a vállalkozás melléklet II. fejezet 2.2. szerinti adatai bekerülnek a KHR-be. Emellett pontosítja a törvény a vállalkozások negatív adatainak KHR-be történő további bekerülésének eseteit, valamint meghatározza a referenciaadat-szolgáltatók speciális eseteit is (készpénz-helyettesítő fizetési eszköz elfogadására kötött szerződés vonatkozásában kiegészíti az általános szabályt).

A 12. §-hoz

A törvény pontosítja a szerződéskötést megelőző tájékoztatási kötelezettség tartalmát, illetve az adatátadást követő tájékoztatási kötelezettség szabályait.

A 13. §-hoz

A törvény egyértelműen meghatározza az adat helyesbítésére rendelkezésre álló határidőt mind a referenciaadat-szolgáltató, mind a KHR-t kezelő pénzügyi vállalkozás számára.

A 14. §-hoz

A törvény pontosítja a bírósági eljárás szabályait.

A 15. §-hoz

A törvény meghosszabbítja a referenciaadat-szolgáltatók számára rendelkezésre álló határidőt mind az ügyfelek hatályos szerződésekről való tájékoztatása, mind az adatok KHR-be történő feltöltése tekintetében, tekintettel arra, hogy a referenciaadat-szolgáltatóknak a Khrtv. hatályba lépését követő harminc nap nem elegendő a törvényi kötelezettségeik (végtörlesztési kérelmeket is figyelembe véve) teljesítésére. A törvény nem követeli meg a tájékoztatással egyidejű nyilatkoztatását az ügyfeleknek, figyelemmel arra, hogy az ügyfelek nyilatkozattételi hajlandósága általában nem megfelelő, ha nem érzik annak közvetlen hatását. Ennek érdekében a törvény szerint a hatályos szerződések adatai bekerülnek a KHR-be, de más referenciaadat-szolgáltató kizárólag az 5. § (3) bekezdése szerinti nyilatkozat birtokában juthat az adatokhoz, míg a Felügyelet és az MNB feladatai ellátására az adatok felhasználhatóak. Mérsékli továbbá a törvény a referenciaadat-szolgáltatók adminisztratív és anyagi terheit.

A törvény szerint az öt éven belül lezárt szerződések adatai nem kerülnek feltöltésre a KHR-be, mert az ügyfelek a szerződések lezárását követően már nem kötelesen tájékoztatni a referenciaadat-szolgáltatókat adataikban bekövetkezett változásokról, így kiértesítésük, nyilatkoztatásuk sok esetben lehetetlen (elköltözött, meghalt az ügyfél, vagy egyszerűen nem válaszol a megkeresésre), és valószínű, hogy az jogalkotói szándék a hiteltörténet felállítására nem valósulna meg, ellenben jelentős adminisztratív és anyagi terhet róna a referenciaadatszolgáltatókra.

A 16. §-hoz

A törvény pontosítja a jogszabályi hivatkozást.

A 17. §-hoz

Átmeneti rendelkezések.

A 18. §-hoz

Szövegcserés módosító rendelkezések.

A 19. §-hoz

A Khrtv. melléklete helyébe a törvény melléklete lép. A mellékletbeli módosítások pontosítják a hivatkozásokat, fogalmakat, leképezik a normaszövegbeli változásokat.

A 20. §-hoz

A Khrtv.-re vonatkozó hatályon kívül helyező rendelkezések.

A 21. §-hoz

A törvény eredeti rendelkezése alapján a pénzügyi intézmény a jelzálogjog törlésére vonatkozó engedélyt csak akkor adhatja ki, ha az adóssal szemben a devizakölcsönből és a gyűjtőszámlahitelből eredően már semmilyen követelést nem tart nyilván. A rendelkezés nem teszi lehetővé, hogy a pénzügyi intézmény hozzájáruljon az ingatlannak a teljes tartozás értéke alatt történő értékesítéséhez és a fennmaradó tartozás megfizetése fedezetlen kölcsönként történjen. Szintén problémát jelenthet a rendelkezés alkalmazása, ha az adós devizakölcsönét két ingatlanon alapított jelzálogjog biztosítja és csak az egyik ingatlant értékesíti az adós.

A módosítás lehetővé teszi, hogy a pénzügyi intézmény hozzájárulhasson a fedezeti ingatlan értékesítéséhez és a jelzálogjog törléséhez abban az esetben is, ha a teljes kölcsöntartozás nem kerül visszafizetésre.

A 22. §-hoz

Az (1) bekezdés szerinti módosítás célja, hogy valamennyi a lakáscélú devizahitelezés hátrányos következményeit elszenvedő, kiszolgáltatott célcsoport élhessen a végtörlesztés lehetőségével. Ennek megfelelően szükséges a végtörlesztésre vonatkozó jogi szabályozás kiterjesztése a lakáscélú pénzügyi lízingügyletek esetére, amelyek lényegében a kölcsön alternatívájaként kerültek alkalmazásra a piaci gyakorlatban, így az ilyen adósok a lakáscélú deviza kölcsönszerződés alapján eladósodott végtörlesztőkkel azonos módon kezelendők.

A (2) bekezdésben szereplő módosítás célja, hogy az érintett hitelfelvevők a deviza alapú kölcsön fennálló tartozásáról, valamint a végtörlesztés várható összegéről díjmentesen tájékoztatást kaphassanak. A törvény egyben azt is rögzíti, hogy a tartozásigazolásra vonatkozó kérelem önmagában még nem minősül a végtörlesztésre vonatkozó igénybejelentésnek.

A (3) bekezdés egyértelműsíti, hogy a végtörlesztéssel kapcsolatos valamennyi fizetési kötelezettséget követően a zálogjog jogosultja köteles a zálogjogról való lemondását tartalmazó jognyilatkozatát kiadni.

Szintén egyértelműsítő rendelkezést tartalmaz a (4) bekezdésben javasolt módosítás az ún. kombinált termékek esetére.

Az (5) bekezdésben szereplő módosítás pedig a használatbavételi engedéllyel még nem rendelkező lakóingatlanokra felvett deviza alapú kölcsönök körére is kiterjeszti a végtörlesztés lehetőségét.

A 23. §-hoz

A csoportos hitelfedezeti életbiztosítás díjának meghatározásakor a pénzügyi intézmények általában az összegében folyamatosan változó devizában fennálló tartozást veszik alapul, ezért indokolt e tartozás mindenkori összegéhez igazodó biztosítási díj aktuális forint ellenértékét kérni az ügyfelektől. Nem szolgálja az ügyfelek érdekét a biztosítási díj, és ezáltal a biztosítási szolgáltatás (a biztosítási összeg) elszakítása a deviza alapú hitel- vagy kölcsöntartozás mindenkori összegétől.

A 24. §-hoz

A módosítás pontosítást tartalmaz a törvény alkalmazására vonatkozóan, igazodva e törvényben foglalt rendelkezésekhez.

A 25. §-hoz

A törvény célja, hogy a rögzített árfolyamú végtörlesztéshez kapcsolódó tárgyi illetékmentesség a szabad felhasználású jelzáloghitelekre is kiterjedjen.

A 26-28. §-hoz

A lakóingatlanon alapított zálogjog fedezetével kötött, deviza alapú kölcsön végtörlesztése miatt megszűnő kötelezettséggel azonos módon adó- és illetékmentesnek minősül a deviza alapú, lakóingatlanra vonatkozó pénzügyi lízingszerződésből származó követelés törvényben rögzített árfolyamon történő végtörlesztése miatt megszűnő kötelezettség is. A rendelkezések a módosítások hatálybalépésének napjától alkalmazhatóak.

-----STARTING---POINT---VEGE---

A 29. §-hoz

Hatályba léptető és hatályon kívül helyező rendelkezés.