2010. évi CXVI. törvény indokolása

a területfejlesztésről és a területrendezésről szóló 1996. évi XXI. törvény, valamint az épített környezet alakításáról és védelméről szóló 1997. évi LXXVIII. törvény módosításáról

-----STARTING---POINT---ALTALANOS--- 

A törvény célja, hogy pontos fogalom-meghatározással elősegítse a szabálytalan építkezések feltárását, az építésügyi monitoringrendszer létrehozásával lehetővé tegye az adatok térbeli összefüggésekkel együtt történő kezelését, a tematikus információk kinyerését, összehasonlító elemzés megtételét, a változásvizsgálatokat, a folyamatok nyomon követését mind a településrendezési, mind pedig az építésügyi hatósági feladatellátás tekintetében.

A közmű- és nyomvonal jellegű építmények egységes elektronikus nyilvántartásának szabályozásával (e-közmű) egy új szemléletű, a kor gazdasági folyamataihoz, technikai lehetőségeihez, a közigazgatás változó struktúrájához alkalmazkodó szabályozási rendszert, valamint a nyilvántartás érintettjei (a közigazgatás, a közműszolgáltatók és a szolgáltatást igénybevevők) közös érdekét szolgáló szabványosítási, ösztönzési és ellenőrzési rendszert kell kialakítani, amely amellett, hogy az állami és az önkormányzati igazgatási feladatok támogatását szolgálja, hozzájárul az élet- és vagyonvédelem biztosításához, a lakosság információval való hatékony kiszolgálásához.

A törvény célja továbbá, hogy az Alkotmánybíróság 144/2010. (VII. 14.) AB határozatában hozott döntése értelmében megszüntesse a kártalanítási szabályok körében felmerült joghézagot.

-----STARTING---POINT---RESZLETES---

Az 1. §-hoz

A törvény szerint a területrendezési terveket a területrendezési tervek tartalmi követelményeiről szóló kormányrendeletben szabályozandó digitális formátumban kell elkészíteni és megküldeni a területrendezésért felelős miniszternek. Ez biztosítja, hogy a megyei területrendezési tervekben alkalmazott térségi területfelhasználási kategóriák és övezetek összevethetők legyenek a távérzékeléssel előállított térbeli adatokkal.

A 2. §-hoz

Az épített környezet alakításáról és védelméről szóló 1997. évi LXXVIII. törvény (a továbbiakban Étv.) pontosítja a közterület fogalmi meghatározását.

Új fogalomként jelenik meg az egységes elektronikus közmű- és nyomvonal jellegű építmények nyilvántartásának definiálása, mely maga után vonta - régi hiányt pótolva az építési jogban - a nyomvonal jellegű építmények, a közmű és a közműpótló építmény fogalmának meghatározását is.

A 3. §-hoz

A technikai fejlődéssel az egyes területekről és felszínekről (felszín alatti állapotról) történő információszerzés eszközei rendkívül kibővültek. A távérzékelési eszközrendszer széleskörű, a légi-fényképezéstől a műholdas megfigyelőrendszerekig. A távérzékelési technikák lehetővé teszik nagy kiterjedésű területekről rövid idő alatt sok objektív és mérhető adat gyűjtését, melyeket az Országleltár kialakítása kapcsán előállítanak.

A tervezett építésügyi monitoringrendszerben az adatok a térbeli összefüggésekkel együtt kezelhetők, ami elősegíti a tematikus információk kinyerését. Ugyanakkor a távérzékelési eljárások nagyfokú naprakészséget is biztosítanak a hagyományos térképezési/felmérési eljárásokhoz képest. Az összegyűjtött adatok bármikor reprodukálhatók és összehasonlíthatók, kiterjesztve így az alkalmazások körét. A tárolt adatok összehasonlíthatók, együtt elemezhetők más időpontú vagy lokalizációjú felvételekkel, lehetővé téve az összehasonlító elemzést, a változásvizsgálatokat, a folyamatok nyomon követését mind a településrendezési, mind pedig az építésügyi hatósági feladatellátás tekintetében, különösen a szabálytalan építkezések nyomon követésével.

A távérzékelési eljárások révén más módszerekkel nehezen elérhető területek is megfigyelhetők, és olyan adatokat szolgáltatnak, amelyek a múltban talán nem voltak elérhetők.

Az építésügyi adatbázis hatékonyságát ugrásszerűen növeli, ha összekapcsolhatóvá válik más állami alapadat nyilvántartó rendszerekkel (földhivatali, természetvédelmi, vízügyi stb.) Az országleltár kiépítése rendkívüli lehetőséget és egyben keretet is biztosít az egyes nyilvántartások összekapcsolására, ezért az építésügyi monitoring rendszer az országleltárral szoros együttműködés keretében kerül kialakításra, annak adatbázisára épül.

A 4. §-hoz

A rendelkezés az Alkotmánybíróság 144/2010. (VII. 14.) AB határozatában hozott döntése miatt vált szükségessé. Az Alkotmánybíróság úgy ítélte meg, hogy az Étv. 30. § (4) bekezdésének részleges szabályozási hiányossága - amely a fővárosra vonatkozóan nem tartalmaz külön rendelkezést - jogbiztonságot sértő jogi helyzetet teremt. Ezért felhívta az Országgyűlést annak szabályozására, hogy a fővárosban az ingatlan tulajdonosa mely önkormányzattal szemben érvényesítheti az Étv. 30. § (4) bekezdésében szabályozott, ingatlanmegvásárlási igényét.

Az 5. §-hoz

A rend, biztonság, a jogkövető magatartás kikényszeríthetősége érdekében a fennmaradási engedély megadásának feltételrendszere szűkítésre került.

A 6. §-hoz

A közterület használatára vonatkozó rendelkezések pontosítása, meghatározása a helyi önkormányzatok ellenőrzési és szabályozási tevékenységéhez nyújt segítséget. Az Étv. 54. §-a rendelkezik az épített környezet fenntartásáról és használatáról. E körben - összhangban a 2. § 13. pontja szerinti közterület-fogalommal - szükséges a közterületek rendeltetésével, használatával kapcsolatos részletesebb szabályokat megadni (a közterület használatának engedélyezése vagy önkormányzati hatósági eljárás formájában, vagy polgári jogi szerződéssel történik) annak érdekében, hogy a közterületek nem rendeltetésszerű használatának esetkörére az önkormányzatoknak lehetőségük legyen szigorúbb közterületi szabályok és szankciók megállapítására helyi rendeletükben.

Miután a szabálysértéssé nyilvánítás esetén a végrehajtás feltételrendszerét meg kell teremteni, az erre vonatkozó szabályozást 2011. szeptember 1-jével indokolt csak hatályba léptetni.

A 7. §-hoz

A közművek és a nyomvonal jellegű építmények nyilvántartásának szabályozása közel 30 éven keresztül - 2009. közepéig - működött, meghatározta az egyes nyilvántartások vezetésére kötelezettek körét, feladatait, a nyilvántartások kialakítására és üzemeltetésére vonatkozó szabályokat. A EU csatlakozást követően megkezdett jogharmonizációs folyamatok során a közműnyilvántartásról szóló szabályokat [3/1979. (Ép. Ért. 11.) ÉVM utasítás és azt módosító 3/1984. (Ép. Ért. 26.) ÉVM utasítás, 18/1984. (XII. 13.) ÉVM rendeletet] 2007-ben és 2009-ben a deregulációs jogszabályok hatályon kívül helyezték.

A végrehajtási rendeletek hatályvesztésével a közművek és a nyomvonalas építmények nyilvántartására vonatkozóan mára csak az Étv. 58. § állapít meg rendelkezéseket. Ezek a rendelkezések elsősorban a nyilvántartás-vezetésre vonatkozó kötelezettséget tartalmaznak, a nyilvántartás módjára és tartalmi részleteire nem terjednek ki. A nyilvántartások pontatlansága, esetleges hiánya egyre gyakrabban vezet közmű-átvágásokhoz, vis maior és katasztrófahelyzethez. Az ilyen váratlan helyzetek az élet- és vagyonbiztonság veszélyeztetése miatt a közfigyelem középpontjába kerülnek, de nem elhanyagolható a közműbalesetekkel járó kár mértéke és a felelősség kérdése sem. Az egységes szabályozáson alapuló, átlátható, pontos és naprakész közműnyilvántartással a balesetek és a katasztrófahelyzetek, illetve az okozott károk nagysága jelentős mértékben csökkenthető.

A 8-9. §-hoz

Az építmények építése, bővítése, felújítása, átalakítása, helyreállítása, korszerűsítése során érvényesítendő országos építési szakmai követelmények kiegészülnek a vagyonvédelemre vonatkozó követelménnyel, amely követelmények részletes szakmai szabályainak megállapításához kormányrendelet megalkotására felhatalmazó rendelkezés megállapítása szükséges.

Az építésügyi monitoringrendszer létrehozására, működésére, finanszírozásának pénzügyi rendjére vonatkozó kormányrendelet megalkotásához az Étv. felhatalmazó rendelkezésének a kiegészítése szükséges.

A 10. §-hoz

a) Az építmények és azok részeinek építése, bővítése, felújítása, átalakítása, helyreállítása, korszerűsítése során érvényre kell juttatni az élet- és katasztrófavédelem követelményei mellett a vagyonvédelmi követelményeket is egyes fokozott vagyonbiztonságot igénylő építmények (pénzintézetek, múzeumok, stb.) esetén.

b) A beruházás-lebonyolító feladatának pontosítását tartalmazza a szövegcsere, így pontosan elhatárolható a beruházás-lebonyolító által ellátható építtetői feladat.

c) A felelős műszaki vezető irányítása nélkül végezhető építési tevékenységi körök meghatározásának pontosítása indokolt azzal, hogy kormányrendelet részletesen meghatározza ezen építési tevékenységek körét.

d) A rendelkezés meghatározza, hogy az építésfelügyeleti hatóság kit kötelezhet az elrendelt munkálatok elvégzésére.

e) A szabálytalan építkezések ügyében biztosított szubjektív elévülési idő egy évről két évre történő emelése biztosítja a hatóságok számára a tényállás tisztázására a kellő időt.

-----STARTING---POINT---VEGE---

A 11-12. §-hoz

A § hatályba léptető és átmeneti rendelkezéseket tartalmaz.