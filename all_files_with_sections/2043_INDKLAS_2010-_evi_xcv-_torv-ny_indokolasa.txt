2010. évi XCV. törvény indokolása

a Magyar Honvédség hivatásos és szerződéses állományú katonáinak jogállásáról szóló 2001. évi XCV. törvény és más törvények szolgálati viszonnyal összefüggő módosításáról

-----STARTING---POINT---ALTALANOS--- 

A Magyar Honvédség hivatásos és szerződéses állományú katonáinak jogállásáról szóló 2001. évi XCV. törvény (a továbbiakban: Hjt.) és más törvények szolgálati viszonnyal összefüggő módosításáról szóló törvény elsődleges célja a Magyar Köztársaság Alkotmányáról szóló 1949. évi XX. törvény 2010. augusztus 11-ei módosításával való összhang megteremtése, az Európai Bizottság 2009. novemberében az UNICE, a CEEP és az ESZSZ által a szülői szabadságról kötött keretmegállapodásról szóló 96/34/EK tanácsi irányelv (a továbbiakban: Irányelv) átültetése, az Állampolgári Jogok Országgyűlési Biztosának a Magyar Honvédség alapjogi helyzetét vizsgáló AJB-2940/2010. számú ügyben készült Jelentésében foglaltaknak való megfelelés, valamint az önkéntes tartalékos rendszer fejlesztésével kapcsolatos módosítások, illetve kiegészítések átvezetése. Mindemellett a törvény egyes, a végrehajtás során felmerült személyügyi és pénzügyi vitás kérdések rendezésére és kisebb technikai jellegű módosítások átvezetésére is irányul.

A törvény a Hjt. módosításán túl a katonai és rendvédelmi felsőoktatási intézmények vezetőinek, oktatóinak és hallgatóinak jogállásáról szóló 1996. évi XLV. törvény kisebb terjedelmű módosítását kezdeményezi a katonai főigazgató beosztás törvényi szintű rendszeresítése érdekében, illetve a rendvédelmi felsőoktatási intézmény ösztöndíjas hallgatóját megillető katasztrófavédelmi pótlék fedezetének biztosítása érdekében. Emellett a törvény - az alapító okirat módosításáról szóló 11/2010. (VIII. 2.) HM határozattal összhangban - a HM Állami Egészségügyi Központ (Honvéd, Rendészeti és Vasútegészségügyi Központ) nevének Honvédkórház-Állami Egészségügyi Központ (Honvéd, Rendészeti és Vasútegészségügyi Központ)-ra történő módosítását vezeti át az érintett törvényeken.

-----STARTING---POINT---RESZLETES---

A 1. §-hoz, 5. § (2) bekezdéséhez, és 38. § (2) bekezdéséhez

[Hjt. 2. § (41)-(42) bekezdés, 46. § (8) bekezdés, 287. § (4) bekezdés b) pont]

A törvény egyes, katonai tevékenységgel összefüggő speciális egészségügyi beavatkozás elvégzése törvényi alapjainak megteremtését valósítja meg az egészségügyről szóló 1997. évi CLIV. törvénytől (a továbbiakban: Eütv.) való indokolt eltérésekkel, az Eütv. 4. § (2) bekezdése alapján. Ehhez kapcsolódóan a törvény meghatározza a harctéri egészségügyi, illetve a harctéri életmentő katona fogalmát, nemzetközi szerződés eltérő rendelkezése hiányában az általuk ellátott tevékenység törvényi alapját, illetve a végrehajtási kérdések részletes szabályozására együttes rendeleti felhatalmazást biztosít az egészségügyért felelős miniszterrel.

Az 1. §-hoz, 15. §-hoz, 46. § (1) bekezdéséhez

[Hjt. 2. § (43) bekezdés, 81. § (1) és (2) bekezdés]

A törvény a tanulmányi szerződésekre vonatkozó szabályozást pontosítja egyrészről azzal, hogy a törvény elfogadása esetén a jövőben az egy év alatti képzések esetén is lehet tanulmányi szerződést kötni az állomány tagjával. Részben ehhez is kapcsolódóan, jogalkalmazói tapasztalatokra figyelemmel a törvény szabályozza a nagy értékű képzések fogalmát, illetve azt, hogy ilyen képzés esetén a kötelezően szolgálati viszonyban eltöltendő idő meghaladhatja a képzési időt, de ez esetben sem lehet öt évnél hosszabb.

A 2. és 18. §-hoz

[Hjt. 17. § (2) bekezdés, 91. § (6) bekezdés]

A 70/2009. (VI. 30.) AB határozat rámutat arra, hogy „a katonák szolgálati viszonyát más közszolgálathoz (értve ez alatt elsődlegesen a Ktv. és a Kjt. hatálya alá tartozókat) képest az alapjogok fokozottabb korlátozása és különleges egészségi, pszichikai és fizikai alkalmassági követelmények jellemzik. Ennek oka a végzett munka jellegében, céljában, s e cél megvalósításának módjában, rendjében rejlik. A katonai szolgálat teljesítése ugyanis az átlagoshoz képest folyamatosan fokozottabb fizikai és pszichés igénybevétellel jár. Ez nemcsak a fegyveres erők rendeltetésszerű alkalmazásának (harctevékenység) idejére vonatkozik, de a gyakorlatokra is, melyeknek célja a harctevékenységre történő felkészülés, az ottani szélsőséges helyzetek modellezése. Ezért kiemelkedő jelentősége van annak, hogy az állományba csak olyan személyek vehetők fel, akik az egészségi, pszichikai és fizikai alkalmassági követelményeknek megfelelnek. A meglévő szolgálati viszony feltétele pedig, hogy a katonák ezen alkalmasságot a szolgálat alatt folyamatosan fenntartsák. Egyéb feltételek fennállása esetén is ez biztosíthatja ugyanis, hogy valódi harctevékenység esetén a sérülés és halál veszélye a lehető legkisebbre csökkenjen. A fokozottabb igénybevétel ellensúlyozásaként - miként arra az Alkotmánybíróság korábban már utalt - a katonák előnyösebb anyagi juttatásban részesülnek, illetve egyéb kedvező jogosultságokhoz jutnak.”

A különleges műveleti kiképzési célok elérése érdekében a törvény a szükségesség és arányosság alkotmányossági mércéjét is figyelembe véve a különleges műveleti felkészítési rendszer jogi hátterének megteremtésére irányul azzal, hogy a szolgálatteljesítési idő általános rendelkezések szerinti mértéktől való eltérése paranccsal rendelhető el.

A 3., 8. és 11. §-hoz és a 42. § (1) bekezdés a) és c)-e) pontjához, a 46. § (1) bekezdéséhez

[Hjt. 21. § (1)-(2) bekezdés, 27. §, 54. §, 62. § (4) bekezdés, 69. § (2) bekezdés]

A törvény az Alkotmány módosított 40/B. § (4) bekezdésére tekintettel és az (5) bekezdésre figyelemmel újraszabályozza a Hjt. kapcsolódó rendelkezéseit.

Az Alkotmánymódosítás következtében a Magyar Honvédség hivatásos állományú tagjai nem lehetnek tagjai pártnak, politikai tevékenységet nem folytathatnak, továbbá szolgálati jogviszonyuk fennállása alatt és annak megszűnését vagy megszüntetését követő három évig nem indulhatnak jelöltként az országgyűlési képviselők választásán, az európai parlamenti választáson, a helyi önkormányzati képviselők és a polgármesterek, valamint a kisebbségi önkormányzati képviselők választásán. Ennek megfelelően a hivatásos állomány tagjára nem értelmezhető a választáson való részvétel bejelentési kötelezettsége, a szünetelés jogintézménye, a visszavétel, illetve a törvény erejénél fogva történő jogviszony-megszűnés kapcsolódó sajátos esete.

A szerződéses állományú katona esetén 2/3-os rendelkezésként a törvény megvalósítja a hatályos, az állomány tagjára irányadó szabályok korrekcióját oly módon, hogy azokat a szerződéses állományú katonákra kell alkalmazni. Ez alól kivételt jelent a visszavétel jogintézménye, amely csak a hivatásos állomány esetén értelmezhető, így az hatályon kívül helyezésre kerül.

A 4. és 9. §-hoz, 26. § (3) bekezdéséhez, 30. §, 39. § (2) bekezdéséhez, 42. § (2) bekezdéséhez, 44. § (1) bekezdéséhez, 46. § (2) bekezdéséhez, 47. §-hoz

[Hjt. 41. § (12) bekezdéséhez, 56/A. §, 131. § (6) bekezdéséhez, 148. § (4) bekezdéséhez, 152. § (2) bekezdés, 165. § (1) bekezdés]

A törvény 2012. január 1-jei hatálybalépéssel az önkéntes tartalékos katona büntetlen előéletére vonatkozó követelmény megállapítását kezdeményezi. Emellett a törvény az önkéntes tartalékos szolgálati jogviszony megszűnésének új eseteiként rögzíti a méltatlanság megállapítását, és a büntetlen előéleti követelménynek való megfelelés igazolási kötelezettségének elmulasztását. A méltatlanság megállapításának részletes eljárási szabályait - a hivatásos és szerződés állomány tagjára irányadó szabályokhoz hasonlóan - végrehajtási rendelet, a katonai szolgálati viszony méltatlanság címén történő megszüntetésének eljárási szabályairól szóló 40/2007. (XI. 28.) HM rendelet szabályozza.

A törvény rendezi, hogy az önkéntes tartalékos katonára - a törvényben nevesített sajátos szabályokkal - irányadók a Hjt. fegyelmi fejezetének rendelkezései.

A szabálysértésekről szóló 1999. évi LXIX. törvény katonákra vonatkozó rendelkezései személyi hatályának kiterjesztése szükséges a hivatásos és szerződéses állományú katonák mellett az önkéntes tartalékos állományúakra is annak érdekében, hogy az önkéntes tartalékos által a szolgálati helyen, illetve a szolgálattal összefüggésben elkövetett szabálysértés elbírálása fegyelmi eljárás keretében történhessen.

Tekintettel arra, hogy a törvény több helyen még hatályba nem lépett rendelkezés pontosítását, illetve kiegészítését kezdeményezi, a törvény e tárgyköröket a jogalkotási követelményeknek megfelelően újraszabályozza és kimondja, hogy a Magyar Honvédség hivatásos és szerződéses állományú katonáinak jogállásáról szóló 2001. évi XCV. törvény módosításáról szóló 2009. évi CXLII. törvény érintett rendelkezései nem lépnek hatályba.

Az 5. § (1) bekezdéséhez

[Hjt. 46. § (3) bekezdés]

A törvény a más szervekre vonatkozó felsorolás kiegészítését, illetve pontosítását kezdeményezi.

A 6. ,10., 32. és 35. §-hoz

[Hjt. 48. § (1) bekezdés m) pont és (7) bekezdés, 59/B. §, 162/A. §, 223. § (1) bekezdés]

A honvédelemről és a Magyar Honvédségről szóló 2004. évi CV. törvény (a továbbiakban: Hvt.) 49. § (2) bekezdése szerint a köztársasági elnök - az Alkotmány 30/A. §-a (1) bekezdésének i) pontjával összhangban - a honvédelmi miniszter javaslatára dönt a Honvédség tábornokainak szolgálatból elbocsátásáról, illetve a rendfokozatot érintő fegyelmi büntetés kiszabásáról. Ehhez kapcsolódó szabályokat tartalmaz a Hjt. 3. számú mellékletének 1.2., illetve 3.1. és 3.2. pontjai.

A törvény a tábornokokra vonatkozó sajátos jogviszony-megszüntetési kérdéseket rendezi, kiemelt figyelemmel a megfelelő jogorvoslati rend megteremtésére. A törvény az előterjesztési javaslat tartalmi elemei tekintetében garanciális jelleggel törvényi szinten kiemeli a jogorvoslati záradékot, illetve utaló szabállyal előírja a 10/2002. (III. 5.) HM rendelet 86. § (3) bekezdésében foglaltak alkalmazási kötelezettségét. Tekintettel arra, hogy a szabályozás arra épül, hogy a közjogi jellegű KE határozatot megelőzően a munkajogi kérdések lezárásra kerüljenek, a törvény az előterjesztési javaslattal szemben enged jogorvoslatot, illetve kimondja, hogy amennyiben az állomány tagja él e jogával, a kereset jogerős elbírálásáig a köztársasági elnök részére előterjesztés nem tehető. Ez utóbbi tekintetében hasonló konstrukciót tartalmaz a köztisztviselők jogállásáról szóló 1992. évi XXIII. törvény a közigazgatási, illetve a helyettes államtitkárok hivatalvesztés fegyelmi büntetés kiszabása esetén.

A bírósági eljárás esetleges elhúzódására tekintettel a törvény a rendelkezési állomány új esetét nevesíti a jogerős elbírálásig, legfeljebb azonban a hivatásos szolgálat felső korhatáráig. A rendelkezési állomány ezen új jogcímével kapcsolatban a törvény kötelezővé teszi az illetmény visszatartását, kizárólag annak mértéke mérlegelhető a távolléti díj legfeljebb 50%-ig.

A törvény a fentieken túl rögzíti a tábornokok méltatlansági eljárásának törvényi alapjait azzal, hogy a törvényben nem szabályozott kérdésekben a katonai szolgálati viszony méltatlanság címén történő megszüntetésének eljárási szabályairól szóló 40/2007. (XI. 28.) HM rendeletet kell alkalmazni.

A 7. §-hoz

[Hjt. 50. § (3) bekezdés]

Az új szabályozás a Magyarországon települt többnemzeti katonai szervezeteknél szolgálatot teljesítő magyar katonák esetében rendeli alkalmazni azt a szabályt, hogy ezen beosztásokat az állomány tagjai - a ténylegesen külföldi szolgálatot teljesítőkkel azonos módon - csak határozott ideig tölthessék be a rotációs elvek figyelembe vételével.

A 12. §-hoz

[Hjt. 68. § (6) bekezdés és (11) bekezdés i) pont]

A törvény a szerződéses katona hivatásos állományba vétellel történő jogviszony megszűnése esetén kimondja, hogy nem kell visszafizetnie a toborzópénzt (illetve annak időarányos összegét). A kivételes szabály az örökös védelme érdekében vonatkozik arra az esetre is, ha a szerződéses katona jogviszonya halálával szűnik meg.

Emellett a törvény pontosítja a szerződés-hosszabbítási díjra való jogosultság feltételeit oly módon, hogy arra vagy a 11. év letöltésekor jogosult a szerződéses állomány tagja, amennyiben a szerződés meghosszabbítását kéri, vagy az azt követő első szerződés-hosszabbítás esetén, ha a szerződése nem 11. évfordulón jár le.

A 13. és a 38. § (2) bekezdéséhez

[Hjt. 76. § és a 287. § (4) bekezdés a) pont]

A törvény az 1996. évi XLIII. törvény (a továbbiakban: Hszt.) 68. § (4) bekezdéssel összhangban meghatározza a védőoltás elrendelésének törvényi szabályait és a kapcsolódó együttes miniszteri rendeleti felhatalmazást.

A 14. §-hoz

[A Hjt. 79. § (1) bekezdéséhez]

A jelenlegi hazai és külföldi képzési rendszer nem biztosít megfelelő, a korábbi elvek kidolgozásakor tervezett, a főtörzszászlósi rendfokozathoz kötött beosztások betöltéséhez szükséges főiskolai végzettséget. Így az érintett személyek a jelenlegi jogszabályi követelményeknek nem képesek eleget tenni, illetve a beosztás ellátásából adódó feladatok sem teszik szükségessé számukra a hatályos szabályozás szerint meghatározott főiskolai végzettséget.

A 16. §-hoz

[Hjt. 83. § (10) bekezdés]

A törvény a kiemelkedő szakmai gyakorlattal, tapasztalattal rendelkező katona megtartása érdekében a szolgálati érdek elsődlegességére tekintettel újraszabályozza a miniszteri jogkörben történő várakozási idő meghosszabbítását, amennyiben az állomány általános előmenetelű beosztást betöltő tagja viselt rendfokozata szerinti maximális várakozási idejét letölti. Meghosszabbítás hiányában az állomány tagjának jogviszonyát a Hjt. 59. § (2) bekezdés b) pontja szerint felmentéssel meg kell szüntetni.

A 17. §-hoz

[Hjt. 84. § (4) bekezdés]

A rendelkezés a jogbiztonságot és az egyértelmű joggyakorlat biztosítását szolgálja a következő rendfokozatba előlépés feltételeinek tekintetében.

A 19. §-hoz

[Hjt. 100. § (7) bekezdés]

A Hjt. 2010. január 1-jétől hatályos 100. § (5) bekezdése szerint, ha az egészségügyi szabadságot nem szolgálati kötelmekkel összefüggő baleset, sérülés vagy nem szolgálati eredetű betegség indokolja, annak időtartamára évente 30 naptári napig távolléti díjat, a 31. naptári naptól a távolléti díj 90%-át kell folyósítani.

A törvény jogalkalmazói tapasztalatokra figyelemmel egyértelművé teszi, hogy a távolléti díj teljes összegére jogosító 30 napos időtartamra az állomány tagja naptári évenként és időarányosan jogosult.

A 20. és 41. §-hoz

[Hjt. 103. § (1) bekezdés a) pont]

Az Európai Bizottság 2009. novemberében az UNICE, a CEEP és az ESZSZ által a szülői szabadságról kötött keretmegállapodásról szóló 96/34/EK tanácsi irányelv (a továbbiakban: Irányelv) nem megfelelő átültetésével kapcsolatban kötelezettségszegési eljárást indított Magyarországgal szemben. A törvény az Irányelv megfelelő átültetését - a hazai társadalombiztosítási szabályokkal is összhangban - a Hjt. 103. § (1) bekezdés a) pontjának módosításával biztosítja, azáltal hogy a Magyar Honvédség állományának férfi tagja számára lehetővé teszi, hogy a szülői szabadságot a gyermek születése időpontjától kezdődően igénybe vehesse. A rendelkezés emellett a szülői szabadság igénybevételének lehetőségét örökbefogadott és nevelt gyermekre tekintettel is megfelelően biztosítja.

A törvény a módosító törvény jogharmonizációs záradékáról is rendelkezik.

A 21. §-hoz

[Hjt. 104. § (3) bekezdés]

A hatályos szöveg kiegészítésre kerül arra az esetkörre vonatkozó speciális szabállyal, amikor a szerződéses jogviszony azért szűnik meg, mert a szerződéses jogviszony hivatásos jogviszonyra változik. Ilyen esetben az állomány tagja részére ki nem adott szabadságot megváltani nem lehet, annak kiadását a hivatásos jogviszony létesítését követő 30 napon belül meg kell kezdeni.

A 22. §-hoz

[Hjt. 118. § (1) bekezdés]

A törvény az átlagkereset fogalmának szolgálati időpótlékkal és kiegészítő illetménnyel történő kiegészítésére irányul.

A 23. §-hoz

[Hjt. 122. § (2) bekezdés]

A törvény szövegpontosító jellegű figyelemmel arra, hogy osztályba sorolási kötelezettség kizárólag az ejtőernyős beosztásokban áll fenn.

A 24. §-hoz

[Hjt. 125/A. § (2) bekezdés]

A törvény a devizaellátmányra vonatkozó szabályozás pontosítását kezdeményezi.

A 25. §-hoz

(Hjt. 126/C. §)

A törvény az államháztartási szabályokra tekintettel egyes meghatározott lakhatási támogatások forrásoldalának törvényi szintű szabályozására irányul.

A 26. § (1) és (2) bekezdéséhez és a 28. §-hoz

[Hjt. 131. § (4)-(5) bekezdés, 141. § (1) bekezdés]

A törvény az Állampolgári Jogok Országgyűlési Biztosának Ajánlására tekintettel pontosítja a figyelmeztetés alkalmazásának körét, miszerint a figyelmeztetéshez nem feltétlenül szükséges a fegyelmi eljárás megindítása. A figyelmeztetés alkalmazásának lehetősége ugyanis az eljárás megindításakor, illetve a későbbiekben a bizonyítás során is felmerülhet.

A törvény emellett a Hszt. 120. § (2) és (3) bekezdésével párhuzamosan garanciális jelleggel írásba foglalási kötelezettséget ír elő, illetve kifogás esetén kimondja a fegyelmi eljárás elrendelésének kötelezettségét.

A Hjt. 141. § (1) bekezdésének korrekciója a 8 napos határidő elhagyásával egyértelművé teszi, hogy a fegyelmi eljárást a Hjt. 134. § (2) bekezdése szerinti elévülési időn belül rendelhető el.

A 27., 29., 31. § és a 42. § (1) bekezdés h) pont

[Hjt. 137. § (1) és (6) bekezdés, 146. § (1) bekezdés, 154. § (1) bekezdés]

A törvény az elfogulatlan elbírálás érdekében az elöljáró parancsnok hatáskörébe utalja azon ügyek elbírálását, amelyben az állományilletékes parancsnokot tanúként kell meghallgatni. Emellett a törvény egyértelművé teszi, hogy az egyszerűsített eljárás esetén is határozattal kell elrendelni a fegyelmi eljárást, illetve a Hjt. 151. § (1) bekezdésével összhangban pontosítja az iratismertetés előtti értesítés és felhívás szabályait.

A 33. §-hoz

[Hjt. 178. § (1) bekezdés]

A törvény a jogalkalmazói tapasztalatok alapján, a káreljárás alá vont jogainak védelme érdekében, az eljárás alá vont tartós távolléte, illetve egészségügyi szabadsága idejére megteremti a kártérítési eljárás felfüggesztésének lehetőségét.

A 34. §-hoz

[Hjt. 222. § (1) bekezdés]

A Hjt. 200. §-a és a 201. §-a rendelkezik az egészségbiztosítási ellátásokról, továbbá a szolgálati kötelmekkel összefüggő baleset, betegség megállapításáról. A két paragrafus tartalmazza a balesettel kapcsolatos rendelkezéseket is. A Hjt. határozat elleni fellebbezésről szóló rendelkezéseket rögzítő 222. §-a tartalmazza többek között a 201. § szerinti döntések elleni fellebbezéssel kapcsolatos rendelkezéseket, azonban nem tartalmazza a balesetekkel kapcsolatos fellebbezési lehetőséget. A törvény ezt a hiányosságot orvosolja.

A 36. §-hoz

[Hjt. 262. § (1) bekezdéséhez]

A Magyar Köztársaság Katonai Felderítő Hivatal kijelölt, külföldön nemzetbiztonsági műveleti feladatokat végrehajtó speciális állományának tagjai, feladataik végrehajtása során - a feladatok jellegéből adódóan - tartós pszichikai és fizikai megterhelésnek vannak kitéve. Mindezek mellett a külföldre utazások alkalmával az érintett állomány napi szolgálatteljesítési idejére nem alkalmazhatók az általános garanciális szabályok, pihenő idejük korlátozott és rendszertelen. Minderre figyelemmel a törvény a szolgálati idő kedvezményes számítását kezdeményezi.

A 37. §-hoz

(Hjt. 267. §)

A törvény a jogszabályszerkesztésről szóló 61/2009. (XII. 14.) IRM rendeletben meghatározottakra figyelemmel módosítja a Hjt. 267. §-át megelőző alcímet, valamint a 267. §-ban foglalt jogharmonizációs záradékot, egyidejűleg kiegészíti azt az Irányelvre való hivatkozással és aktualizálja a Hjt. szempontjából releváns hatályos uniós irányelveknek megfelelően.

A 38. § (1) bekezdéséhez

[A Hjt. 287. § (2) bekezdés f) pont]

A törvény pontosítja az étkezéssel összefüggő juttatásokra vonatkozó szabályozási felhatalmazást.

-----STARTING---POINT---VEGE---

A 39. és 45. §-hoz

A törvény lépcsőzetes hatályba léptető és egységes deregulációs rendelkezést tartalmaz az önkéntes tartalékos rendszerrel összefüggő módosításokra tekintettel.

A 40. §-hoz

A törvény a nagy értékű képzésekre átmeneti rendelkezést állapít meg, kizárva a visszamenőleges hatályú jogalkalmazást.

A 42. § (1) bekezdés b) pont, 44. § (2) bekezdéshez

[Hjt. 49. § (7) bekezdés]

A törvény az alapító okirat módosításával összhangban a Honvédkórház-Állami Egészségügyi Központ (Honvéd, Rendészeti és Vasútegészségügyi Központ) megnevezés bevezetését kezdeményezi a Hjt. és a vasúti közlekedésről szóló 2005. évi CLXXXIII. törvény technikai jellegű korrekciójával.

A 42. § (1) bekezdés f), g), i) és j) pontokhoz

[Hjt. 110. § (1) bekezdés, 117. § (1) bekezdés, 214. §, 3. számú melléklet 4.1. pont]

A törvény az igazgatóság nevesítésével szervezeti változásokra figyelemmel indokolt korrekciót tartalmaz.

A törvény kezdeményezi a hatályos Hjt. szigorítását azzal, hogy meghatározott esetekben az illetmény-visszatartás kötelező, annak mértékét legfeljebb 50%-ig a munkáltatói jogkör gyakorlója mérlegelheti. Emellett meghatározza az illetmény-visszatartásra vonatkozó munkáltatói jogkör gyakorlót.

Egyebekben a törvény jogalkalmazói tapasztalatokra figyelemmel technikai szövegpontosítást tartalmaz.

A 43. §-hoz

A törvény a katonai és rendvédelmi felsőoktatási intézmények vezetőinek, oktatóinak és hallgatóinak jogállásáról szóló 1996. évi XLV. törvény kisebb módosítását kezdeményezi a katonai főigazgató beosztás rendszeresítése és a rendvédelmi felsőoktatási intézmény ösztöndíjas hallgatóját megillető, 2010. szeptember 1-jétől bevezetésre kerülő katasztrófavédelmi pótlék fedezetének biztosítása érdekében.

A 46. §-hoz

[Hjt. 41. § (3) bekezdés, 41/A. §, 277-280. §]

A törvény részben technikai deregulációt tartalmaz, részben - jogalkalmazói tapasztalatokra figyelemmel - érdemi hatályon kívül helyezéseket. Ez utóbbi körben a törvény kezdeményezi a szerződés-hosszabbítás legrövidebb két éves időtartamának hatályon kívül helyezését.