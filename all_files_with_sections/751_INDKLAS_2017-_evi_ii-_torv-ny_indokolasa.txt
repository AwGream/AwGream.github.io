2017. évi II. törvény indokolása

a közigazgatási ügyintézéshez kapcsolódó egyes illetékek és díjak megszüntetéséről

-----STARTING---POINT---ALTALANOS--- 

Az állami ügyintézés reformjának továbbra is célja, hogy az állampolgárok és a vállalkozások széles körét terhelő fizetési kötelezettségeket keletkeztető adminisztratív terheket egyszerűsítse vagy megszüntesse. Tekintettel arra, hogy a közigazgatási hatósági eljárások körében a fizetési kötelezettségeket is keletkeztető adminisztratív terhek elsősorban illeték, valamint igazgatási szolgáltatási díj fizetésére vonatkozó kötelezettség formájában érintik az állampolgárokat és a vállalkozásokat, ezért a Kormány az érintettek véleményét kérte a megszüntetendő illetékek vagy díjak meghatározásához.

A Kormány az állampolgárok bevonásával a 2016. évben ismételten lakossági konzultációt kezdeményezett a hatósági eljárások díjának mérsékléséről vagy díjmentessé tételéről. A lakossági konzultáció a fentiek mellett kiterjedt a közigazgatási bürokráciacsökkentéssel kapcsolatos kérdésekre is.

A lakossági konzultáció 2016. július 11-től augusztus 20-ig tartott, és ezen időszak alatt összesen 244 830 db kérdőív került beküldésre. A közigazgatási bürokráciacsökkentéssel kapcsolatos kérdőíveket nem számítva a hatósági eljárások díjának mérséklésével vagy díjmentessé tételével kapcsolatban összesen 142 589 db kérdőív került kitöltésre, ebből 102 799 db (70%) az állampolgári terheket, és 39 790 db (30%) a vállalkozások terheit érintően.

Tekintettel arra, hogy egy kérdőíven több javaslatot is lehetett támogatni, a hatósági eljárások díjának mérséklésével vagy díjmentessé tételével kapcsolatban 479 930 db javaslatot tettek. Ezen belül az állampolgári terhekkel kapcsolatban 348 751 db, a vállalkozásokkal kapcsolatban 131 179 db javaslat érkezett.

A jogszabály-módosítások előkészítésére az állampolgároktól és a vállalkozásoktól érkezett javaslatok, valamint az állampolgárokat és a vállalkozásokat érintő hatósági eljárások adatainak figyelembevételével került sor.

Az előterjesztés célja a közigazgatási hatóságok által lefolytatott eljárások során fizetendő egyes illetékek és igazgatási szolgáltatási díjak megszüntetése az állampolgárok és a vállalkozások adminisztratív terheinek csökkentése érdekében.

-----STARTING---POINT---RESZLETES---

Az 1-2. §-hoz

Az illetékekről szóló törvény (a továbbiakban: Itv.) módosításának eredményeként illetékmentessé válik az anyakönyvi kivonat. Az anyakönyvi kivonat kiállítása jelenleg is számos esetben illetékmentes, és nem indokolt fenntartani az illetékhez kötött, rendkívül szűk kört. A törvény alapján könnyebbé válik a lakáscélú állami támogatás igényléséhez kapcsolódó ügyintézés, mert illetékmentessé válik a fennálló biztosítási jogviszonyt igazoló egészségbiztosítási pénztári hatósági bizonyítvány kiállítása. Illetékmentes lesz a közműpótló talajvízkút létesítésének, átalakításának, megszüntetésének engedélyezése.

A módosítás eredményeként illetékmentessé válik továbbá a hatósági bizonyítványnak az egyéni vállalkozók nyilvántartásában szereplő adatokról történő kiállítása. A korlátolt felelősségű társaság, az egyéni cég, a közkereseti társaság és a betéti társaság bejegyzésére irányuló cégbírósági eljárás illetékmentessége e cégformák alapításának megkönnyítésére irányul.

A személyiadat- és lakcímnyilvántartással kapcsolatban díjmentessé váló értesítési cím bejelentésével összefüggésben szükséges kizárni az illetékfizetési kötelezettséget is, hogy az ne lépjen a díj helyébe. Ezzel együtt a szállásadói nyilatkozattal kapcsolatos illeték is megszüntetésre kerül. Ugyancsak a személyiadat- és lakcímnyilvántartással kapcsolatos az a módosítás, amely megkönnyíti a Magyarország területén kívül élő magyar állampolgárok számára, hogy a nyilvántartásba vételükre irányuló eljárást kezdeményezzenek, mert az illetékmentessé válik.

Mindemellett a családok, ezen belül a kiskorúak ügyeinek intézését könnyíti meg, hogy a 18. életévüket be nem töltött személyek mentesülnek az általános tételű közigazgatási eljárási illeték megfizetése alól.

Mentessé válik az illetékfizetés alól a 65. életévét betöltött személy magánútlevele.

Az egyes építésügyi eljárásokhoz kapcsolódó illetékek csökkentése, illetve megszüntetése az építésügyi eljárási szabályokkal áll összefüggésben. Az építésügyi hatóság hatáskörébe tartozó hatósági bizonyítvány kiadása iránti illetékfizetési kötelezettség az általános tételű 3000 forintra csökken, ezzel a módosítással az építésügyi hatóság által és az építésfelügyeleti hatóság által kiállítandó a hatósági bizonyítvány illetéke azonos mértékűvé válik.

Az egyszerű bejelentéssel kapcsolatos jogszabály-módosításokkal összhangban már csak a korábban engedély alapján épített, és ezért használatbavételi eljáráshoz kötött épület esetében szükséges a legfeljebb 300 m2 összes hasznos alapterületű új lakóépülettel kapcsolatos illetékmentességről rendelkezni.

A 3. §-hoz

Az értesítési cím bejelentésének díjmentessé tételére irányuló módosítás.

A 4. §-hoz

A vízgazdálkodásról szóló törvény alapján a vízügyi hatóság által lefolytatott egyes közigazgatási eljárásokért igazgatási szolgáltatási díjat kell fizetni. A módosítás eredményeként a kérelmező az öntözési berendezések engedélyezésnek eljárása során mentesül az igazgatási szolgáltatási díj megfizetése alól.

Az 5. §-hoz

Az Itv. módosításáról, valamint a hiteles tulajdonilap-másolat igazgatási szolgáltatási díjáról szóló törvény módosításának eredményeként az állampolgárok mentesülnek évente két alkalommal az elektronikus dokumentumként szolgáltatott nem hiteles tulajdonilap-másolat lekérdezésért fizetendő igazgatási szolgáltatási díj alól, megkönnyítve ingatlanügyeik intézését.

A módosítás mindemellett egyértelműsíti, hogy a gondokság alá helyezés iránti eljárásban a bíróság is mentesül a nem hiteles tulajdonilap-másolat díja alól. Szintén az egységes jogalkalmazást célozza a Magyar Állam személyes díjmentességével összefüggésben, hogy egyértelműsítésre kerül a mentesség azon törvényszéki végrehajtási ügyben, amelyben a végrehajtandó összeg a Magyar Államot illeti. A gondnokság alá helyezés tényének feljegyzése kapcsán nincs olyan jogszerző, aki a díj viselésére kötelezhető lenne, ezért az eljárás díjmentessége kerül rögzítésre.

A 6. §-hoz

A termőföld birtokösszevonási célú telekcsoport-újraosztására és telekegyesítésére irányuló telekalakítási eljárásért fizetendő díj megszüntetése megkönnyíti az illetékekről szóló törvény szerinti termőfölddel kapcsolatos különböző, telekalakítással orvosolható problémák rendezését, különösen a kisebb értékű ingatlanok esetén, amelyek tekintetében a díj eddig a megoldást hátráltató tényező volt. A módosítás elősegíti a szétaprózott termőföldek egyesítését.

A 7. §-hoz

Az Itv. módosításával összhangban a korlátolt felelősségű társaság, az egyéni cég, a közkereseti társaság és a betéti társaság bejegyzése esetén a cégbírósági eljárás illetéke mellett a közzétételi költségtérítés is megszüntetésre kerül.

A 8. §-hoz

Az igazságügyi szakértői névjegyzékbe történő bejegyzés és a szakterület kiterjesztésének díja is megszüntetésre kerül a szakértővé válás megkönnyítése, az igazságügyi szakértők számának növekedése érdekében.

-----STARTING---POINT---VEGE---

A 9. §-hoz

A hatályba lépés időpontjáról szóló rendelkezés.