2016. évi LVIII. törvény indokolása

a XXXIII. nyári olimpiai és a XVII. nyári paralimpiai játékok pályázatáról és rendezéséről

-----STARTING---POINT---ALTALANOS--- 

A Magyar Olimpiai Bizottság (a továbbiakban: MOB) 2015. február 6-i közgyűlésén döntött arról, hogy javasolja Budapest Fővárosnak - és ezzel Magyarországnak -, hogy vizsgálja meg a 2024. évi XXXIII. nyári olimpiai és XVII. nyári paralimpiai játékok (a továbbiakban: Olimpiai és Paralimpiai Játékok) megrendezésének lehetőségét. A Fővárosi Közgyűlés pedig 2015. június 23-án fogadta el azt a szándéknyilatkozatot, hogy Budapest pályázza meg az Olimpiai és Paralimpiai Játékok rendezési jogát.

2015. július 7-én Budapest és a MOB megküldte a Nemzetközi Olimpiai Bizottság (a továbbiakban: NOB) részére az Olimpiai és Paralimpiai Játékok rendezésére irányuló pályázati szándéknyilatkozatát. Ezzel Budapest hivatalosan az Olimpiai és Paralimpiai Játékok rendezési jogának elnyerésére pályázó várossá vált.

Az Olimpiai és Paralimpiai Játékok megrendezésével Magyarország a világ legnagyobb sporteseményének lebonyolítására vállalkozik. A sikeres pályázathoz, illetve a rendezéshez, a hatékony és gyors lebonyolításhoz szükséges egy speciális szabályozó rendszer felállítása, aminek a központjában a jelen törvény áll.

Az Olimpiai és Paralimpiai Játékok a NOB rendezvénye, ami a NOB előírásai, szabályai szerint zajlik. A NOB közrendbe és jogszabályokba nem ütköző előírásait, szabályait az a város, illetve ország, amelyik olimpiai játékokat akar rendezni, kötelezően el kell, hogy fogadja.

A NOB a korábbi olimpiai játékok tapasztalatai alapján alakította ki azt a szabályozási környezetet, továbbá azt a szabályozási követelmény-rendszert, aminek a megvalósulását, hatékony érvényesülését részben a jelen törvény elfogadásával kíván a jogalkotó biztosítani.

A törvény felöleli az Olimpiai és Paralimpiai Játékok pályázata és rendezése szempontjából legfontosabb jogterületeket, és tekintettel arra, hogy az Olimpiai és Paralimpiai Játékok egy egyszeri és lényegében megismételhetetlen alkalmat jelentenek, továbbá arra, hogy az Olimpiai és Paralimpiai Játékok pályázata és rendezése érdekében elfogadott törvény szabályai ideiglenesek és rendkívül speciális jellegűek, a különböző jogterületek szabályait nem az adott jogterületek jogszabályaiba, hanem egy jogszabályba, egy olimpiai törvénybe foglalja. A törvény széles körű felhatalmazásokkal teremti meg a további részletes jogszabályok megalkotásának lehetőségét.

A NOB a pályázó városoktól számtalan garancia kiállítását követeli meg. Ezek a garanciák egyoldalú kötelezettségvállaló jognyilatkozatok, amiket különböző tárgyakban (például biztonság, finanszírozás, adók, közlekedés, szállás, létesítmények) kell kiállítani. A törvény lényeges célja ezen garanciák kiállítása szükségességének elismerése, és a garanciák gyors és hatékony kiállítását elősegítő eljárási szabályok megalkotása.

A törvény egyaránt tartalmazza az Olimpiai és Paralimpiai Játékok pályázati szakaszának, továbbá a rendezési jog elnyerését követő rendezési szakaszának a szabályait. A rendezési szakasz szabályai elfogadásának célja, hogy a NOB felé már most bemutassa, hogy Magyarország világos elképzelésekkel és hosszútávú tervvel rendelkezik a rendezés teljes folyamatát illetően és már most képes megfelelő jogi megoldásokat kínálni a hatékony rendezés érdekében.

A törvény célja továbbá, hogy a NOB felé bemutassa azt, hogy a kockázatok kizárása, illetve minimalizálása mellett lehet majd megrendezni az Olimpiai és Paralimpiai Játékokat, továbbá azt, hogy Magyarországon nincsenek az Olimpiai és Paralimpiai Játékok rendezését gátló jogi akadályok.

A törvény egyértelműsíti, hogy Magyarország képes arra, hogy biztosítsa az Olimpiai és Paralimpiai Játékok szabályozott keretek között történő gyors, hatékony és sikeres előkészítését és megrendezését, az Olimpiai és Paralimpiai Játékok biztonságos és békés megünneplését.

-----STARTING---POINT---RESZLETES---

Az 1-4. §-hoz

A törvény rögzíti a törvény tárgyát és célját, a törvény szempontjából lényeges értelmező rendelkezéseket, és kifejezetten a törvénybe foglalja a NOB számára legfontosabb garanciákat a NOB által előírt tartalommal.

Az 5-9. §-hoz

A törvény rögzíti, illetve törvényi szintre emeli a pályázat intézményi rendszerét. A törvény ugyanakkor nem sorolja fel az összes olyan szervet és személyt, akik a pályázattal kapcsolatban akár jogszabályi, akár egyéb alapon feladat- vagy hatáskörrel rendelkeznek (kiemelve itt például a MOB-ot vagy a Fővárosi Önkormányzatot). Utóbbi szervek és személyek feladat- vagy hatáskörei a törvény szerinti pályázati intézményi rendszer szerveinek feladat- vagy hatásköreit nem érintik, azokat kiegészítik.

A törvény részletesen szabályozza a pályázattal kapcsolatos operatív feladatokat ellátó Budapest 2024 Zrt. feladatait és rögzíti, hogy a rendezés jog elnyerése esetén a Budapest 2024 Zrt. látja el az Olimpiai és Paralimpiai Játékok Szervezőbizottságának feladatait.

A 10-15. §-hoz

Az olimpiai megvalósítási hatóság a NOB által kialakított szabályozási környezet egyik központi szerve. Az olimpiai megvalósítási hatóság felállítása a NOB számára az egyik legfontosabb biztosítéka az olimpiai játékok sikeres megrendezésének.

Az olimpiai megvalósítási hatóság a rendezési jog elnyerését követően az Olimpiai és Paralimpiai Játékok sport- és infrastrukturális beruházásait, az olimpiai projekteket megvalósító szerv.

Az olimpiai megvalósítási hatóság a törvény értelmében központi hivatalként kerül létrehozásra. A törvény kiemeli az olimpiai megvalósítási hatóság legfontosabb jogköreit és feladatait. Az olimpiai megvalósítási hatóságra vonatkozó részletes szabályok elfogadása a rendezési jog elnyerése esetén válik majd szükségessé és indokolttá.

Az olimpiai megvalósítási hatóság az Olimpiai és Paralimpiai Játékok utolsó eseménye befejezését követően az olimpiai örökség koordinálásáért, ápolásáért és a fenntarthatóságért felelős olimpiai örökség hatóságként folytatja a tevékenységét.

A Kormány az Olimpiai és Paralimpiai Játékok biztonságos és kockázatmentes lebonyolítása érdekében egy, a biztonságért és védelemért felelős kormányzati koordinációs szervet működtet, amelynek feladata az Olimpiai és Paralimpiai Játékok kockázatmentes lebonyolításhoz szükséges stratégiai és biztonsági tervezés, az Olimpiai és Paralimpiai Játékok biztonságával és védelmével kapcsolatos feladatok összehangolt végrehajtásnak támogatása, valamint az alapvető biztonsági intézkedések összehangolt koordinációja.

A 16-20. §-hoz

A törvény az Olimpiai és Paralimpiai Játékok megrendezésével, különösen a rendezéshez szükséges, illetve ahhoz kapcsolódó építmények és egyéb létesítmények megvalósításával, a rendezvények lebonyolításával, a helyszínek biztosításával kapcsolatos közigazgatási hatósági ügyet nemzetgazdasági szempontból kiemelt jelentőségű ügynek minősít és meghatározza az ezzel kapcsolatos speciális szabályokat.

A törvény alapján a rendezési jog elnyerését követően az olimpiai megvalósítási hatóság egyfajta olimpiai szakhatóságként működik közre a kiemelt jelentőségű olimpiai ügyekben.

Az olimpiai megvalósítási hatóság szakhatósági feladata az adott kiemelt jelentőségű olimpiai ügy NOB szabályoknak és egyéb olimpiai tárgyú szabályoknak való megfelelőségének vizsgálata.

A 21-24. §-hoz

A törvény, a kiemelt jelentőségű olimpiai ügyekhez hasonlóan szintén a hatékonyság növelése érdekében az Olimpiai és Paralimpiai Játékok megrendezésével, az olimpiai létesítmények és a kiemelt jelentőségű olimpiai beruházások megvalósításával, az Olimpiai és Paralimpiai Játékok helyszíneinek biztosításával kapcsolatos minden építési tevékenység és építésügyi hatósági ügy tekintetében speciális szabályokat rendel alkalmazni. A törvény létrehozza továbbá a kiemelt jelentőségű olimpiai üggyé nyilvánított általános építésügyi hatósági ügy kategóriáját.

Az építés helyi rendjének biztosítása érdekében Budapesten a Fővárosi Önkormányzat az Olimpiai és Paralimpiai Játékok megrendezésének helyszínéül kijelölt területek felhasználásával és beépítésével, továbbá a környezet természeti, táji és épített értékeinek védelmével kapcsolatos, a telkekhez fűződő sajátos helyi követelményeket, jogokat és kötelezettségeket az Olimpiai és Paralimpiai Játékok Építési Szabályzatában állapíthatja meg.

A 25-29. §-hoz

A NOB számára kiemelten fontos, hogy a tervezett olimpiai helyszínek ingatlanjainak (tulajdon)jogi viszonyai rendezettek legyenek. A jogalkotó a speciális olimpiai célú kisajátítás, mint közérdekű cél meghatározásával, továbbá az olimpiai célú kisajátítási eljárás hatékonyságának biztosításával tesz eleget a NOB ezen követelményének, fenntartva ezen jogintézmény- kivételes és végső eszköz jellegét. Az olimpiai célú kisajátítás szervesen illeszkedik a hatályos kisajátítási jogi rendszerbe, általános szabályait a kisajátításról szóló törvény tartalmazza.

A 30-31. §-hoz

A NOB kötelező előírásai alapján a törvény biztosítja, hogy harmadik országbeli állampolgárok az olimpiai, továbbá a paralimpiai személyi és akkreditációs kártyával és az útlevéllel vagy a birtokos egyéb hivatalos utazási okmányaival együtt belépésre válnak jogosulttá Magyarországra, továbbá lehetővé teszi a birtokosnak a tartózkodást az olimpiai játékok kezdete előtt legfeljebb harminc naptól számítva az olimpiai játékok befejezését követő legfeljebb harminc napig.

A törvény értelmében olimpiai célú tartózkodási engedélyt kaphat az a harmadik országbeli állampolgár, aki az olimpiai család tagja, az olimpiai személyzet tagja, médiaszolgáltatást nyújtóval, illetve sajtóterméket kiadóval munkaviszonyban, vagy munkavégzésre irányuló egyéb jogviszonyban álló személy, és aki a törvényben felsorolt, az Olimpiai és Paralimpiai Játékokkal kapcsolatős tartózkodási céllal rendelkezik.

A törvény értelmében a harmadik országbeli állampolgár Magyarország területén foglalkoztatásra irányuló jogviszony keretében történő foglalkoztatásához legkorábban az Olimpiai és Paralimpiai Játékok tervezett kezdési időpontja előtti legfeljebb egy évtől az Olimpiai és Paralimpiai Játékok befejezését követő legfeljebb egy évig terjedő időszakban nincs szükség engedélyre a törvényben meghatározott, az Olimpiai és Paralimpiai Játékokkal kapcsolatos tevékenységet végző személyeknek.

A 32-34. §-hoz

A törvény a 2012. évi londoni olimpiai és paralimpiai játékokra készült olimpiai törvény mintájára szabályozza a közlekedés területét, létrehozva a NOB előírásainak megfelelően az Olimpiai és Paralimpiai játékok hatékony lebonyolítását biztosító Olimpiai Közlekedési Tervet és Olimpiai Útvonal Hálózatot.

A 35-40. §-hoz

A NOB alapokmánya, az Olimpiai Charta rendelkezéseinek figyelembevételével a törvény különleges védelemben részesíti az olimpiai szellemi tulajdon törvényben felsorolt tárgyait, valamint az olimpizmussal, az olimpiai mozgalommal és az Olimpiai és Paralimpiai Játékokkal kapcsolatos, a törvényben felsorolt megjelöléseket.

Mivel ilyen különleges védelmet egy szervezet számára csak kivételes esetben, kiemelkedő nemzetközi eseménnyel összefüggésben indokolt biztosítani, ezért a különleges védelmet a törvény a hatálybalépése napjától a törvény e fejezete hatályának megszűnéséig biztosítja.

A törvény elismeri, hogy a különleges védelem jogosultja a NOB, továbbá, hogy a különleges védelem alapján a NOB-nak kizárólagos joga van az olimpiai megjelöléseknek az Olimpiai és Paralimpiai Játékokkal összefüggő használatára.

A különleges védelem érvényesítése érdekében Magyarországon a MOB - saját nevében, a NOB javára - léphet fel.

Mivel a különleges védelem tárgyát képező megjelölések kívül esnek az iparjogvédelmi oltalom és a szerzői jogi védelem határain, ezért szükséges harmadik felek számára a különleges védelem bevezetése előtt már jóhiszeműen megszerzett jogaik biztosítása.

A törvény a különleges védelem biztosításával összhangban tartalmazza a védjegyeljárásra vonatkozó különleges rendelkezéseket.

A 41. §-hoz

A törvény meghatározza a törvény alkalmazásában a tisztességtelen piaci magatartás és a versenykorlátozás tilalmáról szóló törvény 2. §-a szerinti tisztességtelen gazdasági verseny tilalmába ütközőnek minősülő egyes speciális, az Olimpiai és Paralimpiai Játékok rendezésével kapcsolatban a leginkább tiltandó magatartásokat.

A 42-44. §-hoz

A NOB előírásával összhangban a törvény rögzíti, hogy az Olimpiai és Paralimpiai Játékok pályázatához és rendezéséhez szükséges forrásokat végső soron a központi költségvetésnek kell biztosítani. A törvény előírja, hogy az Olimpiai és Paralimpiai Játékok pályázatához és rendezéséhez szükséges forrásokat a központi költségvetés tehermentesítése érdekében a lehető legnagyobb hányadban adományokból, illetve központi költségvetési forráson kívüli támogatásokból kell fedezni.

A törvény nevesítve tartalmazza a NOB által előírt legfontosabb pénzügyi, finanszírozási tárgyú kötelezettségvállaló nyilatkozatokat.

Az Országgyűlés a törvény értelmében biztosítja, hogy Magyarország adó- és vámjogi tárgyú törvényei olyan módon kerülnek elfogadásra és alkalmazásra, hogy azok megfeleljenek az Olimpiai és Paralimpiai Játékok magyarországi megrendezését szabályozó Rendező Város Szerződésben, továbbá a Pályázat során benyújtandó garanciákban foglaltaknak. A törvény tartalmazza az ezzel kapcsolatos legfontosabb szabályokat.

A Budapest 2024 Zrt. a pályázat időszaka alatt - továbbá a rendezési jog elnyerését követően, mint az Olimpiai és Paralimpiai Játékok Szervezőbizottsága - teljes személyes költség-, illeték- és igazgatási szolgáltatási díjmentességbe n részesül.

A 45-46. §-hoz

A NOB az olimpiai játékok megrendezéséhez különféle garanciák benyújtását követeli meg a pályázóktól. Ezek a garanciák jogi értelemben valójában egyoldalú kötelezettségvállaló jognyilatkozatok. A pályázat első szakaszában hét garancia került benyújtásra. A pályázat második és harmadik szakaszaiban pedig több mint negyven garanciát kell majd kiadni. Ezen, még ki nem állított garanciák hatékony kiadását biztosítja a törvény a garanciák kiadására irányuló eljárás szabályozásával.

Az egyes garanciák NOB által megkövetelt tartalmi elemeit a törvény 1-2. sz. mellékletei tartalmazzák.

A Pályázat Vezetője. központi szerepet tölt be a garanciák kiállítására irányuló eljárások során. A garanciák szövegét a NOB tartalmi és formai követelményeit ismerő, ebben a tekintetben szakértelemmel rendelkező Pályázat Vezetője készíti elő és nyújtja be a kiállító szervnek.

A garanciáknak a NOB követelményeinek megfelelő tartalommal és formában történő kiállítása kizárólag a Pályázat Vezetőjének felelőssége. A kiállító szerv, túl azon, hogy a törvény 1. és a 2. melléklete szerinti garanciáknak a kérelemben foglaltak szerinti kiadását nem tagadhatja meg, továbbá, hogy a garancia szövegét egyoldalúan nem módosíthatja, a garancia tartalmáért és formájáért nem felel.

-----STARTING---POINT---VEGE---

A 47-51. §-hoz

A záró rendelkezések tartalmazzák az Olimpiai és Paralimpiai Játékok rendezéséhez szükséges teljes jogszabályi környezet létrehozásához szükséges felhatalmazásokat.

Tekintettel arra, hogy a törvény egyes rendelkezései a pályázati szakaszra, más rendelkezései a rendezési jog elnyerését követő rendezési szakaszra vonatkoznak, a törvény több rendelkezése kizárólag abban az esetben lép hatályba, amennyiben Magyarország elnyeri a rendezés jogát.