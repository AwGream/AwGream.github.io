2013. évi CCXXII. törvény indokolása

az államháztartásról szóló 2011. évi CXCV. törvénynek a tagállamok költségvetési keretrendszerére vonatkozó követelményekről szóló 2011/85/EU tanácsi irányelv átültetésével összefüggő módosításáról

-----STARTING---POINT---ALTALANOS---

Általános indokolás

A tagállamok költségvetési keretrendszerére vonatkozó követelményekről szóló 2011/85/EU tanácsi irányelv (a továbbiakban: Irányelv) átültetésével összefüggő egyes törvények módosításáról szóló törvény az Irányelvnek való megfelelést szolgálja. Az Irányelv a gazdaságirányítás megerősítését célzó jogszabálycsomag, az úgynevezett hatos csomag eleme. A 2011-ben elfogadott hatos csomag célja az uniós gazdaságpolitikai koordináció megerősítése. Az Irányelv biztosítja az Európai Unió számára először a lehetőséget, hogy a költségvetési keretekre vonatkozóan minimális követelményeket állapítson meg a tagállamokban.

A törvényben szereplő legfontosabb - Irányelv átültetéséből fakadó kötelezettség miatt szükséges - módosítások a következők.

Egyrészt évente legalább kétszer kormányzati szinten makrogazdasági és költségvetési előrejelzéseket kell készíteni, és azokat nyilvánosságra kell hozni.

A törvény alapján módosul a középtávú tervezés: a középtávú keretek a költségvetési évet (tárgyévet) követő három évre készülnek, és azok kormány által történő elfogadása a tavaszi időszakban történik.

A törvény szerint az államháztartási belső kontroll rendszerekre vonatkozó szabályokat a Kormány rendeletében meghatározott eltérésekkel a kormányzati szektorba sorolt egyéb szervezetekre is alkalmazni kell.

Ezen túlmenően módosul a kincstárnak az államháztartás információs rendszerével kapcsolatos adatszolgáltatási kötelezettsége, az adatok kormányrendeletben meghatározott körét, valamint az adatoknak a nemzeti és regionális számlák európai rendszere szerinti adatokra történő átszámítására vonatkozó útmutatóját internetes honlapon közzé kell tenni.

A törvény az államháztartásról szóló 2011. évi CXCV. törvény (a továbbiakban: Áht.) Irányelvvel összefüggő - de egyúttal az Alaptörvényben és a Magyarország gazdasági stabilitásáról szóló 2011. évi CXCIV. törvényben foglaltakkal összhangban lévő - azon módosítását is tartalmazza, melynek keretében módosítja a költségvetési tervezésre vonatkozó szabályokat. Ez alapján új, számszerű költségvetési szabály kerül bevezetésre, ami biztosítja az uniós elvárások, illetve az Alaptörvény adósságráta-csökkentéshez kapcsolódó előírásának teljesítését. A szabálynak három fő eleme van. Egyrészt a kormányzati szektor egyenlege alapján az államadósságnak csökkennie kell. Másrészt a kormányzati szektor egyenlegének hiánya nem haladhatja meg a bruttó hazai termék 3%-át, harmadrészt az ún. strukturális egyenleg nem haladhatja meg a - konvergencia programban meghatározott - középtávú költségvetési célértéket. Ezzel kapcsolatosan a törvény az egyes fogalmak meghatározását is beemeli az Áht.-ba. A költségvetési szabály alkalmazásához átláthatóságot biztosító szabályok is tartoznak, amelyek elősegítik a szabályok végrehajtásának és alkalmazásának ellenőrzését. Ezen költségvetési szabályok alkalmazásának átmeneti jellegű mellőzésére akkor van lehetőség, ha a gazdasági ciklus kedvezőtlen alakulása miatt az indokolttá válik, ezt azonban a költségvetési törvény indokolásában részletesen indokolni kell.

-----STARTING---POINT---RESZLETES---

Részletes indokolás

Az 1. §-hoz

A törvényben szereplő egyes rendelkezésekkel összefüggésben szükséges új fogalmak definícióját tartalmazza a rendelkezés.

A 2. §-hoz

Az Irányelv rendelkezései szerint az éves költségvetéssel kapcsolatos jogszabályoknak összhangban kell lenniük a középtávú költségvetési keretrendszerből eredő rendelkezésekkel. Az éves költségvetés összeállításakor tehát a középtávú költségvetési keretrendszerből eredő bevételi és kiadási tervszámok kell, hogy képezzék, az e rendelkezésektől való bármilyen eltérést megfelelően indokolni kell. A törvény az Irányelv ezen előírásainak megfelelően rendelkezik a központi költségvetésről szóló törvény előkészítéséről: a módosítás alapján az államháztartásért felelős miniszter a középtávú költségvetési tervszámoknak megfelelően készíti elő a központi költségvetésről szóló törvény tervezetét. A központi költségvetésről szóló törvény tervezete ezen tervszámoktól csak a makrogazdasági feltételeknek a tervszámok elfogadását követően bekövetkezett lényeges változása esetén vagy a Kormány hatáskörén kívül eső más esemény bekövetkezésekor térhet el a változás és az esemény által indokolt mértékben. A tervszámoktól való eltérést és annak indokát a központi költségvetésről szóló törvény tervezetének indokolásában ismertetni kell.

A 3. §-hoz

A rendelkezések módosítják a központi költségvetés tervezésekor alkalmazandó szabályokat. A bevezetett új szabályok a kormányzati szektor egyenlegére vonatkozó szabályokon keresztül teljesítik az Alaptörvényből és az uniós jogi aktusokból következő komplex követelményeket. A szabály működésének hitelessége érdekében az Alaptörvényből és az Európai Unió jogából következő egyenleg számítási módját és az ahhoz szükséges paramétereket nyilvánosságra kell hozni, ami biztosítja a szabály működésének átláthatóságát, és így lehetővé teszi annak ellenőrzését. A módosítás tartalmazza az új költségvetési szabályokat. A szabály konjunktív feltételekként meghatározza egyrészről, hogy a kormányzati szektor egyenlegét úgy kell meghatározni, hogy a törvény szerinti államadósság-mutató csökkenjen. Másrészt a kormányzati szektor egyenlegének összhangban kell lennie a strukturális egyenlegre középtávú költségvetési célként meghatározott célértékkel. Végül a rendelkezés számszerű költségvetési szabályként előírja, hogy a kormányzati szektor egyenlegének hiánya nem lehet nagyobb, mint a bruttó hazai termék 3%-a. Ez utóbbi szabály alkalmazásától átmenetileg kizárólag akkor lehet eltekinteni, amennyiben a gazdasági ciklus kedvezőtlen alakulása miatt az éves bruttó hazai termék csökkenést mutat, azonban ebben az esetben a költségvetési törvényben erről részletes indoklást kell adni.

A költségvetés tervezésének reális makrogazdasági előrejelzésen kell alapulnia. A törvény alapján rendszeresen, évente legalább két alkalommal (tavasszal és ősszel) makrogazdasági és költségvetési előrejelzést kell kormányzati szinten készíteni, és az előrejelzést, illetve annak módszertanát nyilvánosságra kell hozni. A vonatkozó részletszabályokat kormányrendeleti szinten indokolt és elégséges szabályozni.

A 4. §-hoz

Az Irányelv rendelkezéseivel összhangban a módosítás alapján a Kormány az Országgyűlésnek meghatározott időpontig benyújtandó központi költségvetésről szóló törvényjavaslatot a középtávú költségvetési keretrendszerben rögzítettek figyelembevételével készíti elő, az eltérés csak a makrogazdasági feltételeknek a tervszámok elfogadását követően bekövetkezett lényeges változása esetén lehetséges. A Kormánynak a központi költségvetésről szóló törvényjavaslat indokolásában kell tájékoztatást adnia a középtávú költségvetési keretrendszerben rögzítettek alakulásáról, indoklással együtt be kell mutatnia a költségvetési évet követő három év tervezett előirányzatainak keretszámait főbb csoportokban, továbbá eltérés esetén ismertetnie kell annak indokait. Ezen kívül a törvény 3. §-ával összefüggésben indokolt, hogy a Kormány a törvényjavaslat indokolásában a kormányzati szektor egyenlegére, és a strukturális egyenlegre vonatkozó tervezett mértékeket, és azok indokait is ismertesse.

Az 5. §-hoz

A törvény értelmében, az Irányelv középtávú költségvetési keretek kialakításáról szóló rendelkezéseinek megfelelően módosul a helyi önkormányzatok költségvetési rendeletének előkészítésének, elfogadásának módja is: a jegyző a költségvetési rendelet-tervezetet meghatározott határidőig a középtávú költségvetési keretekben rögzített tervszámoknak megfelelően készíti elő, ettől eltérni csak a makroszintű, illetve a helyi önkormányzatot érintő más külső gazdasági feltételeknek a tervszámok elfogadását követően bekövetkezett lényeges változása esetén lehetséges.

A 6. §-hoz

A törvény alapján a középtávú központi költségvetési keretek minden évben április végéig, kormányhatározati formában kerülnek elfogadásra, a központi költségvetésről szóló törvényben megállapított fejezetek szerinti bontásban. A középtávú tervezés új rendszere a Kormány irányítása vagy felügyelete alá nem tartozó fejezetek, valamint a tárcák aktív középtávú tervezését igényli. A fejezeteknek meg kell küldeni az államháztartásért felelős miniszternek a középtávú szakmai és költségvetési tervüket, amely tartalmazza többek között a tervezett bevételi és kiadási főösszegeket. Ha egy adott év vonatkozásában eltérés mutatkozik a megelőző évben az adott évre meghatározott főösszegek valamelyikétől, akkor azt a kormányhatározatban - illetve az egyes fejezetek által készítendő szakmai és költségvetési tervekben is - minden esetben indokolni szükséges.

A 7. §-hoz

Az Irányelv rendelkezései szerint az éves költségvetéssel kapcsolatos jogszabályoknak összhangban kell lenniük a középtávú költségvetési keretrendszerből eredő rendelkezésekkel. A törvény ezen előírással összhangban rendelkezik arról, hogy a helyi önkormányzat, a nemzetiségi önkormányzat, a társulás évente, legkésőbb a költségvetési rendelet, határozat elfogadásáig határozatban állapítja meg saját bevételeinek, valamint adósságot keletkeztető ügyleteiből eredő fizetési kötelezettségeinek a költségvetési évet követő három évre várható összegét.

A 8. §-hoz

Az Irányelv elvárja, hogy meg kell határozni a számszerű költségvetési szabályok be nem tartásának következményeit. A törvény így a költségvetési szabályok elvétésének következményeiről rendelkezik. Amennyiben az Európai Unió Tanácsa, illetve az Európai Bizottság az uniós szabályok betartásának ellenőrzése esetén úgy találja, hogy a költségvetési szabályok nem kerültek betartásra, akkor az államháztartásért felelős miniszternek nyilvánosságra kell hoznia ezzel kapcsolatos álláspontját.

A 9. §-hoz

Az Irányelv értelmében az államháztartás valamennyi alszektorában belső kontrollrendszert (internal control) kell működtetni. Az előírásnak való megfelelés érdekében a törvény az államháztartásról szóló törvény belső kontrollrendszerre vonatkozó alcímének rendelkezéseit az Irányelv előírásainak megfelelően a kormányzati szektorba sorolt egyéb szervezetek esetében is alkalmazni rendeli, a szervezetek sajátosságaiból eredő, kormányrendeleti szinten megállapítandó kivételekkel.

A 10. §-hoz

A törvény alapján - az Irányelvben foglaltaknak megfelelően - az Országgyűlés részére zárszámadáskor tájékoztatásul a következő mérlegeket és kimutatásokat kell az eddigieken felül bemutatni: az önkormányzatok tulajdonában álló gazdálkodó szervezetek működéséből származó kötelezettségeket, a részesedések alakulását, az önkormányzatok által kibocsátott garanciák és kezességek állományát, az államháztartás központi és önkormányzati alrendszerében és a kormányzati szektorba sorolt egyéb szervezeteknél a nem teljesítő hitelkövetelések állományát, valamint a zárszámadásról szóló törvényjavaslat adóbevételeiben érvényesülő közvetett támogatásokat.

Az Irányelvben előírtakkal összhangban a módosítás alapján a költségvetési tervezéshez felhasznált makrogazdasági és költségvetési előrejelzéseket értékelni kell és az értékelés eredményét közzé kell tenni, valamint a későbbi előrejelzések készítése során azt megfelelően figyelembe kell venni. Ha az értékelés legalább négy egymást követő év vonatkozásában jelentős torzítást észlel a makrogazdasági előrejelzések tekintetében, az érintett tagállamnak meg kell hoznia a megfelelő intézkedéseket, és ezt közzé kell tenni.

A 11. §-hoz

Az irányelvi előírásnak megfelelő módosítás a kormányzati szektor valamennyi alszektorára vonatkozó adatszolgáltatási kötelezettséggel kapcsolatos szabályoknak való megfelelést írja elő. A közzététellel kapcsolatos részletszabályokat kormányrendeleti szinten kell előírni.

A 12. §-hoz

Egyes felhatalmazó rendelkezések pontosítása.

A 13. §-hoz

Az Európai Unió jogának való megfelelést szolgáló rendelkezés.

A 14. §-hoz

Szövegcserés módosítások.

A 15. §-hoz

A hatályba léptető rendelkezés.

A 16. §-hoz

Az Európai Unió jogának való megfelelést szolgáló rendelkezés.