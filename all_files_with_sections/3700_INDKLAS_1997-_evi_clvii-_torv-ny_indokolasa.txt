1997. évi CLVII. törvény indokolása

a társasházról

-----STARTING---POINT---ALTALANOS--- 

A társasházról szóló jelenleg hatályos 1977. évi 11. törvényerejű rendelet hatálybalépése óta, különösen az 1990-es évek tömeges lakásprivatizációja következtében megváltozott helyzetben a régi szabályozás meghaladottá vált, érzékelhető társadalmi igény jelentkezett a törvényi szintű újraszabályozásra.

Az önkormányzati tulajdonba került, majd privatizált volt állami bérlakások társasházi tulajdonná válása folytán hazánkban a lakásállomány 1/4-e, kb. 1 millió lakás társasházban található. Nem elhanyagolható mellettük a társas üdülők, irodák, üzletek, raktárak, garázsok és más társas ingatlanok száma sem. A társasház-ingatlanok korszerű szabályozása az állampolgárok széles körének fontos jogait és kötelességeit érinti, ezért időszerű és mielőbbi feladat a törvény megalkotása.

A jelenleg hatályos szabályozás a ma már indokolatlan szervezeti, döntéshozatali kötöttség mellett - különösen a nagy létszámú, akár több száz külön tulajdonból álló társasházak esetén - lehetetlenné teszi a működésüket. A hatályos Tvr. szerint az alapító okiratban kell szabályozni a közös tulajdonban álló épületrészek karbantartásával, felújításával kapcsolatos kötelezettségek teljesítését, a közös kiadások viselését, ezek megoszlását a tulajdonostársak között és még egy sor szervezési, ügyintézési feladatot. A privatizált társasházak alapító okiratai nem az egyes társasházak sajátosságaira szabottak, hanem sablonosan készültek, és megfelelő módosításuk csak 100%-os szavazati aránnyal, valamennyi tulajdonostárs írásbeli hozzájárulásával lenne lehetséges, amelyet a gyakorlatban - nagyobb társasingatlanok esetén - igen nehéz elérni.

Nincs biztosítva a nagy értékű házak kezelésének szakszerűsége sem műszaki, sem jogi, sem elszámolási szempontból. Nincs biztosíték a hátralékos közös költség behajtására, a felújítások forrásának előteremtésére. Súlyos gond, hogy a társasházak működése ellenőrizetlen számszaki, pénzügyi és műszaki szempontból is. Az APEH-ellenőrzés nem jelent megoldást, a tulajdonosi ellenőrzés pedig nem kellően szervezett.

A társasház fenntartása, zavartalan működésének biztosítása jelentős nehézségekbe ütközik. Mindezt a jogalkotással egycsapásra megoldani nem lehet, de arra törekednünk kell, hogy a társasházak fejlesztéséhez, de legalábbis szinten tartásához biztosítsuk a jogi kereteket.

Az újraszabályozásnál az 1924. évi XII. törvényhez visszanyúlva, abból kell kiindulni, hogy a társasház-tulajdon az ingatlanon fennálló tulajdonközösség sajátos formája, amelyben a tulajdonosi jogokat a lehető legteljesebben kell biztosítani, de szervezeti garanciákat kell teremteni a hatalmas vagyon szakszerű kezelésére, állagának megóvására is. Biztosítani szükséges, hogy az eddig elsősorban a társas lakás-ingatlanokat érintő szabályozás kiterjedjen valamennyi társas ingatlanra.

A törvény az alapító okirat kötelező tartalmi elemeinek csökkentésével jelentősen szűkíti azt a kört, ahol a döntéshozatalhoz valamennyi tulajdonostárs hozzájárulása szükséges. A 100%-os döntéshozatali arány fenntartását a Ptk. 144. §-ában meghatározott kötelező esetekre és az ehhez kapcsolódó jogosítványokra tartja fenn, míg a mindennapi működéshez szükséges, főként szervezési és a rendes gazdálkodás körét meg nem haladó gazdálkodási kérdésekben a rugalmasabb többségi szavazást írja elő. Ez biztosíthatja a rugalmasabb és a gyorsan változó gazdasági feltételekhez való alkalmazkodást.

Különösen a nagy számú külön tulajdonból álló társasházak esetén nehézkes, de több száz tulajdoni rész esetén lehetetlen is a közgyűlés megtartása, ezért szabályozni kell a részközgyűlés és a küldöttgyűlés, valamint az írásbeli szavazás intézményét.

Felmerült, hogy a társasház-közösségeket jogi személyiséggel kellene felruházni. Ezt azért nem tartjuk elfogadhatónak, mert ez sértené a tulajdonostársak jogait. Biztosítani kellett azonban a társasházak képviseletét és azt is, hogy a mindennapi élet ügyleteiben akadálytalanul részt vehessen a jogi személyiséggel nem rendelkező gazdasági társaságokhoz hasonlóan.

A közös képviselő intézménye meghonosodott, gyakran vállalkozók látják el ezt a komoly szakismeretet igénylő feladatot. Különösen nagyobb társasházak esetén lehetővé kell tenni, hogy a közös képviselő helyett intézőbizottság végezhesse el a feladatot. A vállalkozó közös képviselők részéről a szakmai képzettség megléte elengedhetetlen a gondos és szakszerű munkavégzéshez.

A társasházak vagyona nemzetgazdasági szempontból is jelentős vagyon. E vagyon kezelésének megfelelő tulajdonosi ellenőrzése fontos, amelynek jogi kereteit a számvizsgáló bizottság szabályozása és bizonyos esetben kötelező felállítása jelenti.

Az évekig tartó tetőtér-beépítési viták megelőzésére és egyéb, a közös tulajdon hasznosításával és értékesítésével kapcsolatos esetekre pontos jogi szabályozást tartalmaz a törvény, amely mindenki számára kiszámíthatóvá teszi a lehetőségeket.

Az átmeneti szabályok megalkotásánál törekedtünk arra, hogy az új, rugalmasabb szabályozás a korábban alakult társasházaknál is bevezethető legyen, de ugyanakkor szerzett jogokat ne sértsen.

-----STARTING---POINT---RESZLETES---

A társasház

Az 1-4. §-hoz

A törvény a társasház fogalmát egyfelől a társasház-tulajdon oldaláról, másfelől - a jogképesség megadása folytán - szervezeti szempontból határozza meg. A társasház-tulajdon - az 1924. évi XII. törvény óta - hagyományosan a közös tulajdon egyik fajtájaként alakult ki, amely szerint a társasház a közös tulajdonban álló földrészletre emelt épületen állhat fenn oly módon, hogy az épület közös használatú részeinek közös tulajdona mellett az egyes lakások és nem lakás célú helyiségek a tulajdonostársak külön tulajdonába kerülnek.

A törvény továbbra is fenntartja a hatályos szabályozás szerint fennálló lehetőséget, hogy társasház úgy is alapítható, hogy a földrészletre nézve a tulajdonostársakat csupán használati jog illeti meg, ha földrészlet tulajdonjoga a társasház-közösségen kívüli személyt illeti meg.

A társasház-tulajdon szintén tradicionális elemét jelenti a külön tulajdon és a hozzátartozó közös tulajdoni hányadok egysége. Ez alól a törvény - a széles körben jelentkező igényekre tekintettel - a későbbiekben tárgyalandó két kivételt tesz.

A társasházak nagy többsége lakóépületre létesült, az üzleti életben azonban egyre kiszélesedik az iroda-, üzletházakra, garázsokra történő társasház alapítás. A törvény hatálya ezért kiterjed az ilyen épületekre vonatkozó társasházakra is. A lakásokra megállapított rendelkezéseket pedig megfelelően kell alkalmazni az ilyen épületekben, valamint a lakóépületekben levő nem lakás célú helyiségekre is.

A társasház-közösség jogképessége a gyakorlati életben már elfogadást nyert, számos jogszabály magát a társasházat említi meg a kötelezettségek és jogok alanyaként, a jogalkalmazásban - az alsóbb bíróságok gyakorlatában - pedig nehezen követhetőnek bizonyult a közös képviselő személyes perbeli eljárása és a tulajdonostársak személy szerinti kötelezése.

A gyakran több mint száz külön tulajdonból és még több tulajdonostársból álló közösséget indokolt felruházni azzal a jogosítvánnyal, amivel akár egy házaspárból álló közkereseti vagy betéti társaság rendelkezik, hiszen a társasház-közösségek jelentős épületvagyont és pénzösszegeket kezelnek.

A törvény ezért a közös név alatt működő közösséget feljogosítja a közös tulajdonnal való ügyintézés körén belül a jogszerzésre és kötelezettségek vállalására, továbbá a perbeli jogképességre, valamint a tulajdonosi jogok gyakorlására és végül kötelezi az ilyen terhek viselésére.

A közösség jogképessége azonban nem nélkülözheti a tulajdonostársak mögöttes felelősségét. Ez a felelősség összegszerűségét tekintve nem korlátozott, azonban semmiképpen nem egyetemleges, tehát a közösség egészét terhelő, meghatározott kötelezettségért az egyes tulajdonostárs annak csupán tulajdoni hányada szerint megosztott részéért köteles helytállni. A közösség egészét terhelő követelés esetében valamennyi tulajdonostárs köteles a tulajdoni hányadához igazodó részt teljesíteni, függetlenül a közösségen belüli esetleges eltérő elszámolási szabálytól vagy a közös költséghez történő hozzájárulással késedelmes tulajdonostárs ilyen hátralékától.

A közösség egészét terhelő, a harmadik személy által támasztott követeléssel szemben nem állítható előtérbe a közös költséghez való hozzájárulás közgyűlés által meghatározott kötelezettségét nem teljesített tulajdonostárs felelőssége. Ez a megoldás ugyanis azt feltételezné, hogy a közös képviselő nyilatkozhatna joghatályosan az ilyen tartozásról, ami a peres eljárásban nem valósítható meg, mert ebben az esetben az alperesek (a közösség és egyes hátralékos tulajdonostársak) között merülne fel jogvita, ami a harmadik személy által indított perben nem lenne eldönthető.

Az eljárás későbbi szakaszában a végrehajtás során pedig nem valósítható meg, hogy a közös képviselő nyilatkozata alapján elsősorban a közös költség befizetésével hátralékba került tulajdonostárssal szemben lehessen eljárni, mert ez a megoldás szembe kerülne azzal a követelménnyel, hogy bírósági végrehajtást csak bírói határozat [46/1991. (IX. 10.) AB határozat], illetőleg közjegyzői okiratba foglalt kötelezettségvállalás alapján lehet elrendelni és lefolytatni.

Ketté kell tehát választani a közösség egészét terhelő, a harmadik személy részéről felmerült követelést és a tulajdonostársak egymás közötti belső elszámolását: az előbbi kielégítése után lehet a belső viszonyban az elszámolást megejteni, amelynek keretében a hátralékos tulajdonostárssal szemben a többiek kielégíthetik a többletfizetésből eredő igényeiket.

A társasházak gazdálkodásában, a közös tulajdon használata során számos esetben merül fel egyes közös tulajdonú helyiségek szerepének megszűnése, jelentős megváltozása, így a közösségnek már nincsen szüksége a régi, olykor évszázados korú épületek kiszolgáló helyiségeire (pl. mosókonyha, mángorló stb.) a megváltozott technikai feltételek mellett. Az ilyen helyiségekből önálló, egyéb célú ingatlan alakítható ki, amelyre akár az egyes tulajdonostársaknak, akár kívülálló személyeknek szüksége lenne. Ehhez hasonló eset áll fenn, amikor az épületek tetőterét kívánják beépítésre felhasználni, vagy emeletráépítést kívánnak megvalósítani. A társasház-közösségek sokszor az ilyen építés megengedésével kívánják megszerezni az elmaradt felújítások pótlásához szükséges rendkívüli pénzügyi forrást.

Az építés megengedése azonban feltételezi e helyiségek, épületrészek tulajdonának átruházását, mert a gyakorlatban e nélkül nem vállalkoznak ilyen beruházásra.

A tulajdoni elkülönítésnek jelenleg egyrészt az a feltétele, hogy a jelzett épületrész (helyiség) önálló ingatlanként való kialakítása építési szempontból engedélyezhető legyen. Tulajdonjogi oldalról pedig valamennyi tulajdonostárs egyező, írásbeli szerződési nyilatkozata szükséges a társasházon belüli új, külön tulajdon kialakításához. A gyakorlatban azonban igen nehezen érhető el az egyhangúság; számos esetben a kisebbség nem valós vagy nem méltányolható indokból tagadja meg hozzájárulását.

A megváltozott körülmények között a törvény két olyan megoldást ajánl a probléma megoldására, amely tiszteletben tartja a tulajdonjog alkotmányos, alapjogi védelmét, ezen felül biztosítja, hogy az épület állékonyságához, az épület közös használatához nélkülözhetetlen épületrészek, épületszerkezetek ne kerülhessenek ki a közös tulajdonból.

Általános lehetőségként a törvény a közös tulajdon megszüntetésének évtizedek óta bevált, a bírói gyakorlat által kikövezett útját alkalmazza azzal, hogy a közös tulajdon megszüntetése az épület egy meghatározott részére terjed ki. Ezt a lehetőséget a törvény a társasházi közös tulajdon tárgykörén belül (18. §) szabályozza.

A törvény felhatalmazza a tulajdonostársakat, hogy az alapító okiratban előre úgy rendelkezhessenek, hogy a társasház-közösség közgyűlése határozhasson a közös tulajdonba tartozó épületrészek, helyiségek elidegenítéséről. Ezzel a megoldással valamennyi tulajdonostárs szerződési nyilatkozattal ruházza át az elidegenítés tulajdonosi jogosítványát a közösségre, s így saját elhatározással korlátozzák tulajdonosi jogaikat az érintettek. Ennek ismeretében szerezheti meg az új tulajdonostárs a külön tulajdonhoz tartozó közös tulajdoni illetőséget.

A törvény - követve az európai országok ilyen lehetőséget biztosító jogalkotását - további garanciát épít az elidegenítésről szóló közgyűlési határozat meghozatalának eljárásába, annak érdekében, hogy a felhatalmazás alapján az esetleg jóval később időszerűvé váló döntés ne sérthesse a nagy többség érdekét. A döntés meghozatala nem a közgyűlési határozat szokásos módján történik, mert ahhoz nem elegendő a tulajdoni hányadok többségével rendelkező tulajdonostársak részvétele. A döntéshez valamennyi tulajdoni hányad kétharmados többségével rendelkező tulajdonosok igenlő szavazata szükséges.

Kétségtelen, hogy a kisebbség számára előfordulhat méltánytalan döntés, ilyenkor azonban rendelkezésre áll a határozat keresettel történő megtámadásának általános lehetősége, amely alapján a bíróság mérlegelheti e szempontokat.

A társasház alapítása

Az 5-11. §-hoz

Társasház alapításának szabályait a törvény a megváltozott politikai, gazdasági berendezkedéshez, a piacgazdaság feltételeihez igazítva állapítja meg.

Fenntartja a törvény az alapításnak azt a hatályos szabályát, hogy társasháztulajdon létrejöttéhez alapító okirat elfogadása és a társasház-tulajdon ingatlan-nyilvántartásba való bejegyzése szükséges.

A társasház mindennapi működésének szabályozását - a széles körben felmerült igényekre tekintettel - a törvény nem köti az alapító okiratba való foglaláshoz; lehetőséget ad arra, hogy a társasház szervezeti, működési szabályait külön szabályzatban állapítsák meg, ha erre az alapító okirat felhatalmazást ad. Ebben az esetben e szabályzatot az alapítók alakuló közgyűlése az alapítás során állapítja meg. Mind az alapító okiratot, mind e szabályzatot az ingatlannyilvántartási iratokhoz csatolni kell.

Visszaállítja a törvény az 1924. évi XII. törvény által bevezetett és a lakásépítés növeléséhez hozzájáruló előzetes és egyszemélyi alapítás lehetőségét.

Az egyszemélyi alapítás legalizálása lehetővé teszi az egy személy által megvalósított építési beruházás keretében emelt épületben létesülő lakások társasházi önálló tulajdonként való eladását.

Az előzetes alapítással az egyszemélyi beruházó, vagy az építők csoportja előzetesen feljegyeztetheti a társasház alapítását, amelynek jogi következményei kötelezőek lesznek az ingatlanra később jogot szerző személyre is. Az építők ezáltal olyan fedezethez jutnak, amelyet felajánlhatnak az építési kölcsönt nyújtó hitelezők kölcsönbiztosítékául. Megállapítja a törvény a társasház előzetes alapításának feltételeit és rendelkezik arról az esetről, ha az építés során a hatóságilag engedélyezett építési tervtől eltérnének.

Fenntartja a törvény a társasház alapítás 1977-ben bevezetett azt a módját, amelynek keretében bármely tulajdonostárs keresettel kérheti a bíróságtól a meglevő közös tulajdon társasházzá történő átalakítását.

Az alapító okirat kötelező tartalmát a törvény úgy rögzíti, hogy abban kizárólag a legfontosabb tulajdoni kérdések kerüljenek meghatározásra, biztosítva ezzel a későbbi működés során a megváltozott feltételekhez történő könnyebb igazodást. Fenntartható így az a hagyományos kötelmi jogi szabály, hogy a szerződés módosítására a szerződés létrejöttére vonatkozó szabályokat, így az egyhangú szerződési nyilatkozatok követelményét kell alkalmazni.

Tulajdoni viszonyok a társasházban

A 12-20. §-hoz

A törvény a hatályos szabályozáshoz képest részletesebben állapítja meg a társasházon belüli külön tulajdonra és közös tulajdonra vonatkozó szabályokat. Ezek kialakítása során figyelembe kellett venni, hogy a lakások közös épületben helyezkednek el, ennek megfelelően a közösségeken belül a külön tulajdonra vonatkozó tulajdonosi jogok gyakorlása csak úgy képzelhető el, ha az nem sérti a többi tulajdonostársnak a külön tulajdonára, illetőleg a közös részekre vonatkozó jogát és törvényes érdekét. Ezt a szabályt szűrte le az Alkotmánybíróság a hatályos szabályozás építési jogra vonatkozó rendelkezéséből [36/1991. (VI. 20.) AB határozat].

A lakóépület rendeltetésének megőrzése céljából a törvény lehetőséget biztosít a tulajdonostársak számára, hogy az alapító okiratban meghatározhassák a külön tulajdonban lévő lakás és helyiség használatának, hasznosításának olyan korlátait, amely összhangban van a társasház céljával, működésével.

Ettől eltérő szabályt állapít meg a törvény a lakóépületben lévő nem lakás célú helyiségekre kialakítható belső szabályozásra nézve, annak érdekében, hogy a lakóépület rendeltetése, a lakhatás nyugalma megőrizhető lehessen.

A törvény lényegében fenntartja a külön tulajdonra létesíthető elővásárlási és előbérleti jog hatályos szabályozását, rábízva e korlátozások kikötését az alapító okirat rendelkezésére.

A közös tulajdon szabályai közül új rendelkezés az épület közös használatához, biztonságához nélkülözhetetlen épületrészek közös tulajdonát megkövetelő rendelkezés, amely alkalmazást nyer az egyes közös használatú részek elidegenítése, vagy azok közös tulajdonának bíróság általi megszüntetése során is.

Megteremti a törvény annak lehetőségét, hogy a közös költséghez kapcsolódó kötelezettségek tulajdonostársak közötti megosztását az alapító okirat, vagy a szervezeti-működési szabályzat a tulajdoni hányadtól eltérően is megállapíthassa. Ez az igény elsősorban közös költségként jelentkező vízdíjak kapcsán merült fel igen széles körben, de egyéb más fenntartási költség viselése során is eltérést kívánnak tenni a tulajdonostársak.

A közös tulajdonba tartozó épületrészek és lakások, valamint helyiségek önálló külön tulajdonként való kialakítását segíti a törvénynek az a szabálya, amely lehetővé teszi, hogy a közösség a közgyűlés többségi határozata alapján kérhesse a bíróságtól erre nézve a közös tulajdon megszüntetését. A bírósági eljárás keretében megnyugtató módon lehet mérlegelni a kisebbség ezzel kapcsolatos méltányos érdekeit. A közös tulajdon ilyen módon történő megszüntetésének is feltétele az önálló ingatlan kialakítására vonatkozó építési hatósági engedély.

A társasház-tulajdonra vonatkozó háttérszabályként a törvény továbbra is fenntartja a Ptk. szabályait, melyek közül a közös tulajdonra vonatkozó szabályok a társasházi közös tulajdonra, míg a tulajdonjog általános szabályai a külön tulajdon kapcsán nyernek alkalmazást.

A társasház szervezete

A 21-38. §-hoz

Általános rendelkezések

A társasház legfőbb döntéshozó szerve továbbra is a közgyűlés lesz, amit megerősít a törvénynek az a megoldása, hogy a szervezeti, működési kérdéseket nem a tulajdonosok egyéni szerződési nyilatkozatát tartalmazó alapító okiratban kell meghatározni, hanem az 6. § (2) bekezdése szerinti alakuló közgyűlés állapíthatja meg azokat 2/3-os szavazattöbbségű határozatával.

A törvény fenntartja a közös képviselő, az intéző bizottság és a számvizsgáló bizottság bevált és a törvény előkészítése során fenntartani igényelt intézményét. A nagy létszámú közösségekben az intéző bizottság létesítése lényegében a tulajdonostársak általi saját épületkezelésre ad formát, míg a közös képviselői tisztség betöltésével jellemzően a tulajdonostársakon kívüli, házkezelésre szakosodott vállalkozó bízható meg.

Közgyűlés

A törvény a jelenlegi szabályozásnál szélesebb jogkörrel ruházza fel a közgyűlést. A társasház működésével, gazdálkodásával kapcsolatos, valamint a személyi kérdésekben való konkrét döntéseken kívül a törvény a közgyűlés hatáskörébe utalja mindazokat a döntéseket, melyeket az alapító okirat, illetve a szervezeti és működési szabályzat nem utal más személy vagy szervezet hatáskörébe. Ezzel a törvény egyrészről a tulajdonosoknak a közös tulajdonnal kapcsolatos aktivitását kívánja fokozni, másrészről ténylegesen is a közgyűlést kívánja a társasház legfőbb döntéshozójává tenni, csökkentve egyúttal a közös képviselő eljárása miatt esetlegesen keletkező viták számát.

A közgyűlés hatásköre elsősorban a társasház-közösségre, illetve a társasházi közös tulajdonra terjed ki, a törvény a közgyűlést néhány olyan jogosítvánnyal is felruházza, mely a tulajdonostársak külön tulajdonát, illetve az abból fakadó részjogosultságokat érinti. Ilyenként említhető meg a külön tulajdonhoz kapcsolódó közös tulajdonú ingatlanrész közös tulajdoni jellege megszüntetésének lehetősége; a külön tulajdonban lévő nem lakás céljára szolgáló helyiség használatának, hasznosítási módjának megváltoztatását megtiltó döntés.

Ebbe a körbe tartozik a közös költség megfizetésével hátralékba kerülő tulajdonostárs külön tulajdonának jelzáloggal való terhelése is, mely elsősorban biztosítékul szolgál arra az esetre, ha a hátralékos tulajdonostárs eladja ingatlanát. Emellett fizetésre ösztönző hatást képes kiváltania hátralékos tulajdonostárssal szemben. A törvény ezekkel a rendelkezésekkel a rendeltetésszerű joggyakorlás elvét alkalmazza a társasház-közösségre, melyeket a társasház-közösségnek, mint a tulajdon-közösség formájának sajátosságai indokolnak.

A közgyűlések összehívásával kapcsolatos visszásságok elkerülése végett a törvény jelentősen szigorítja az összehívás szabályait. A törvény szerint a közgyűlés összehívása írásban, a tervezett időpont előtt 8 nappal megküldött, a napirendi pontok tételes felsorolását tartalmazó meghívóval történhet.

A közgyűlés határozatképességét a jelenlévő tulajdonostársak tulajdoni hányadának az összes tulajdoni hányadához viszonyítva állapítja meg a törvény. A közgyűlésen a tulajdonostársakat a tulajdoni hányaduk szerint illeti meg a szavazati jog. A közgyűlés a határozatait általában a jelenlevők tulajdoni hányadának egyszerű többségével hozza meg.

Minősített 2/3-os többségi határozatot kíván meg a törvény a szervezeti és működési szabályzat megállapításához, módosításához és a külön tulajdonban álló nem lakás célú helyiség használatának, hasznosítási módjának megváltoztatásához.

Egyhangú határozatot ír elő a törvény a közös tulajdonban álló épületrészekkel kapcsolatos rendes gazdálkodás körét meghaladó kiadásokról való döntéshez, igazodva a közös tulajdon Ptk-beli szabályához.

A törvény meg kívánja akadályozni azt, a bíróságok által is kifogásolt gyakorlatot, hogy a megjelentek csekély száma miatt határozatképtelennek minősülő közgyűlést akár órákkal a feloszlás után újból össze lehessen hívni. Ennek érdekében a törvény szerint a megismételt közgyűlést a határozatképtelen közgyűlést követően legalább 3, legfeljebb azonban 15 napon belüli időpontra lehet összehívni.

A részközgyűlés intézményével lehetővé válik egyrészt a nagy létszámú közösség akaratkifejezése, másrészt a több épületből álló, vagy a több lépcsőházból álló társasház elkülöníthető gazdálkodású kérdéseiben való önálló döntés meghozatala, a szűkebb érdekeltséggel rendelkező tulajdonostársak számára.

Fenntartja a törvény a közgyűlés törvénysértő, vagy belső szabályokkal ellentétes határozatának 60 napos, jogvesztő határidőn belüli bíróság előtti megtámadásának lehetőségét, kiegészítve e határidő elmulasztásának jogvesztő hatásával.

Közös képviselő és intéző bizottság

A társasház ügyvezetését, mely lényegében az ingatlan kezeléséből áll, a közös képviselő, vagy az intéző bizottság láthatja el. A társas-házkezelési tevékenység nagyobb, pl. középmagas épület esetében több hozzáértést, szakmai ismereteket igényel. Ennek kötelező előírása azonban csak fokozatosan vezethető be, ezért a törvény a lényegében üzletszerűen házkezeléssel foglalkozó személyektől kívánja csupán meg a szakképesítés megszerzését.

A tulajdonostárson, vagy a társasházban lakón kívüli személy tehát kellő felkészülési időt követően csak akkor végezheti tevékenységét, ha e szakképesítést megszerzi.

A törvény részletesen megállapítja a közös képviselőnek a társasház költséggazdálkodással kapcsolatos feladatait, kötelező jelleggel előírva azokat a tartalmi elemeket, melyek a költségvetés elfogadásához, illetve a végrehajtás ellenőrzéséhez mindenképpen szükségesek.

Az éves elszámolás elfogadását követően alkalmazható lesz a közös képviselő tárgyévi tevékenységének elfogadása, az azzal kapcsolatos tevékenység jóváhagyása, amellyel elejét lehet venni az utólagos és gyakran fölösleges belső vitáknak. Természetesen a felmentvény megadása nem jelenti a kártérítési igényről való lemondást.

A törvény nem kíván változtatni a közös képviselő, illetve az intéző bizottság elnökének képviseleti jogosultságán, tehát eljárhatnak majd a bíróság előtt is, és annak sem lesz akadálya, hogy - elsősorban a komoly jogismeretet kívánó ügyekben - ügyvédet bízzanak meg a társasház képviseletével.

Számvizsgáló bizottság

A törvény a jelenleginél hangsúlyosabb szerepet kíván biztosítani a számvizsgáló bizottságnak azzal, hogy a továbbra is fennmaradó általános ellenőrzési jogkörén kívül a döntés-előkészítésben való aktív részvételt is előírja számára.

-----STARTING---POINT---VEGE---

Záró rendelkezések

A 39-46. §-hoz

Értelmező rendelkezések

A törvény a rendelkezésekben használt egyes szakkifejezések tartalmát értelmező rendelkezésekben állapítja meg, különös tekintettel arra, hogy a törvény szabályait a hivatásos jogalkalmazók körén kívül igen széles tömegek is alkalmazni fogják.

Hatálybalépés

Átmeneti rendelkezések

Az új szabályozást a törvény úgy kívánja bevezetni, hogy az lehetőség szerint ne okozzon különösebb nehézséget a társasházak számára. Ezért azokat a kötelező jellegű rendelkezéseit, melyek a hatályos szabályoktól eltérnek, a törvény erejénél fogva kívánja bevezetni. Az átmeneti rendelkezések lehetőséget nyújtanak arra, hogy az elsősorban a privatizáció során történt elírások kijavítását a tulajdonostársak kérhessék a bíróságtól, illetőleg az alapító okiratok szükségtelen tartalmát képező lakásbeosztások megváltoztatása ne igényeljen egyhangú szerződésmódosítást.

Felhatalmazás

Rendelkezik a törvény arról, hogy a szakképzésről szóló törvénynek megfelelően az illetékes miniszter megállapítsa a tulajdonosokon, és a lakókon kívüli személy által végzett társasház-kezelés szakképesítési feltételeit.

Módosuló rendelkezések

A törvény gondoskodik arról, hogy a társasház-közösség jogképessége a Ptk.-ban is szabályozást nyerjen. Jogszabály-módosítás útján kívánja a törvény megszüntetni az alsóbbrendű jogszabályokban fellelhető, a tulajdonostársak egyetemleges felelősségére vonatkozó előírásokat, melyek egyébként eltérést jelentenek a Tvr. szerinti arányos felelősségi szabálytól is.