2013. évi XCI. törvény indokolása

az információs önrendelkezési jogról és az információszabadságról szóló 2011. évi CXII. törvény módosításáról

-----STARTING---POINT---ALTALANOS--- 

A nyilvánosság, a közpénzek felhasználásának átláthatósága érdekében az Alaptörvény 38. cikke, a közpénzekkel való gazdálkodás átláthatóságának követelményét, valamint a 39. cikk (2) bekezdése a közpénzekre és a nemzeti vagyonra vonatkozó adatok közérdekű adattá minősítését alkotmányos rangra emelte. Az Alaptörvény, amely minden, a közpénzekre és a nemzeti vagyonra vonatkozó adatot közérdekű adattá minősített, a nyilvánosságot, az átláthatóságot tette főszabállyá. Az alaptörvényi rendelkezések érvényesülését a közpénzek felhasználásának átláthatóságát a nemzeti vagyonról szóló 2011. évi CXCVI. törvény, valamint az állami vagyonról szóló 2007. évi CVI. törvény rendelkezései biztosítják.

A Polgári Törvénykönyvről szóló 2013. évi V. törvény már nem tartalmazza a hatályos Ptk.-ban foglalt, a közpénzek felhasználásával összefüggő adatok megismerésével kapcsolatos szabályoknak megfelelő rendelkezéseket, azaz az ún. üvegzseb-szabályokat. Tekintettel arra, hogy e szabályok a közérdekből nyilvános adatok megismerésére vonatkoznak, azokat az információs önrendelkezési jogról és az információszabadságról szóló 2011. évi CXII. törvényben (a továbbiakban: Infotv.), annak rendszeréhez és terminológiájához igazodó módon indokolt megjeleníteni.

A magánszférának azon szereplői is, amelyek az államháztartás valamely alrendszerével pénzügyi, illetve üzleti kapcsolatot létesítettek, kötelesek a kezelésükben lévő közérdekből nyilvános adatok megismerését lehetővé tenni, az adatigényléseket teljesíteni.

-----STARTING---POINT---RESZLETES---

Az 1. §-hoz

Az Alaptörvény VI. cikk (2) bekezdése értelmében mindenkinek joga van személyes adatai védelméhez, valamint a közérdekű adatok megismeréséhez és terjesztéséhez. Az Alaptörvény tehát a közérdekből nyilvános adatokat nem vonja a szabadon terjeszthető adatok körébe.

A közérdekből nyilvános személyes adatok tekintetében fontos kiemelni, hogy megismerésükre ugyan a közérdekű adatok megismerésére vonatkozó szabályokat kell alkalmazni, de ezen adatok személyes adat jellege a nyilvánosság ellenére megmarad, így az adatvédelem legfontosabb garanciáját, a célhoz kötött adatkezelés elvének követelményét változatlanul be kell tartani.

A célhoz kötött adatkezelés nem lehet ugyanakkor korlátja a sajtószabadságnak. A törvény a nyilvánosságnak az eredeti jogalkotói szándékkal nyilvánvalóan ellentétes felhasználását, például személyes adatokat is tartalmazó adatbázisok nyilvánosságra hozatalát kívánja törvényi keretek közé szorítani.

Az Infotv.-ben kimondott célhoz kötött adatkezelés elvét a már nyilvánosságra hozott személyes adatok későbbi felhasználása során is maradéktalanul érvényesíteni kell.

A 2. §-hoz

A törvény a közpénzekkel való rendelkezéssel, a közpénzek felhasználásával kapcsolatos adatokat a régi Ptk. ún. üvegzseb-szabályainak megfelelően kiveszi az üzleti titok fogalma alól és ezen törvényi szintű rendelkezéssel erősíti meg az Alaptörvény 39. cikk (2) bekezdését.

Noha a törvény hatálybalépésének időpontja az új Ptk. hatálybalépésének időpontjához igazodik, az új Ptk. elfogadására tekintettel garanciális jelentőségű e szabályok továbbélésének mielőbbi biztosítása.

A 3. §-hoz

A közfeladatot ellátó szervek gazdálkodásának célszerűségét, eredményességét valamint törvényességét érintő ellenőrzések lefolytatására külön törvényben meghatározott szervek jogosultak és nem az Infotv. szerinti adatigénylő. (E rendelkezés nem zárja ki ugyanakkor, hogy az állampolgárok e szervek költségvetésével, a költségvetését érintő juttatásokkal, kedvezményekkel, vagyonának kezelésével, birtoklásával, használatával, hasznosításával, az azzal való rendelkezéssel, annak megterhelésével, az ilyen vagyont érintő bármilyen jog megszerzésével, támogatások felhasználásával kapcsolatos egyes adatokat megismerhessenek.) Amennyiben a közfeladatot ellátó szerv ezen rendelkezésre hivatkozással elutasítja az adatigénylő közérdekű adat megismerésére irányuló kérelmét, illetőleg a kérelmező úgy véli, hogy a közérdekű adatok vagy a közérdekből nyilvános adatok megismeréséhez fűződő joga sérült, úgy az Infotv. 52. §-a alapján a Hatóság vizsgálatát kezdeményezheti.

-----STARTING---POINT---VEGE---

A 4-5. §-hoz

Az átmeneti és hatálybalépésre vonatkozó rendelkezéseket tartalmaz.