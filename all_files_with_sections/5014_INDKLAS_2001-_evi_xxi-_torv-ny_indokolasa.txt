2001. évi XXI. törvény indokolása

a Magyar Köztársaság Kormánya és a Kínai Népköztársaság Kormánya között a kétoldalú állam- és kormányközi szerződések rendezéséről szóló, 2000. november 28-án, Pekingben aláírt Jegyzőkönyv megerősítése és kihirdetése tárgyában

Indokolás

A 2204/2000. (IX. 13.) Korm. határozatban foglaltaknak megfelelően - az Országgyűlés megerősítésének fenntartásával - 2000. november 28-án, Pekingben aláírásra került a Magyar Köztársaság Kormánya és a Kínai Népköztársaság Kormánya között a kétoldalú állam- és kormányközi szerződések rendezéséről szóló jegyzőkönyv (a továbbiakban: Jegyzőkönyv).

A felek a Jegyzőkönyvben megállapodtak, hogy a hatályba lépés napjával hatályukat veszítik a Jegyzőkönyv 2. számú mellékletében felsorolt - elavult - szerződések, míg az 1. számú mellékletében felsoroltak továbbra is hatályban levőnek minősülnek.

A Jegyzőkönyv 4. Cikke szerint, a felek diplomáciai úton értesítik egymást arról, hogy a Jegyzőkönyv hatálybalépéséhez szükséges belső jogi követelményeknek eleget tettek. A Jegyzőkönyv a későbbi jegyzék keltének napjától számított 30. napon lép hatályba, amely pontos dátumáról a külügyminiszter közleményt jelentet meg a Magyar Közlönyben.

A Jegyzőkönyv hatályon kívül helyezi az 1959. évi V. törvénnyel kihirdettet, a felek között Pekingben, 1959. évi május hó 6. napján aláírt barátsági és együttműködési szerződést, valamint a Pekingben, 1954. december 28-án aláírt, az 1955. évi 33. törvényerejű rendelettel a belső jog részévé tett, mezőgazdasági növények betegségektől és kártevőktől való védelme terén történt kölcsönös együttműködés tárgyában kötött egyezményt.

A hatályukat vesztő szerződéseket kihirdető jogszabályok közül a törvénnyel, vagy törvényerejű rendelettel kihirdetetteket törvénnyel kell hatályon kívül helyezni. A jelölt szerződések tekintetében a törvény e követelménynek is eleget tesz.