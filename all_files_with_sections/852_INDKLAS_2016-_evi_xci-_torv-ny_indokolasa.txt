2016. évi XCI. törvény indokolása

a Nemzeti Ménesbirtok és Tangazdaságról

-----STARTING---POINT---ALTALANOS--- 

A Császári és Királyi Ménesintézetet Csekonics József tervei alapján, 1784. december 20-án alapította II. József császár, hogy ezzel állítsa helyre az osztrák örökösödési háború és a hétéves háború miatt lecsökkent lóállományt.

A ménes mintegy 30 ezer hektáron, 599 lóval kezdte meg működését, a kezdeti időszakban leginkább lótenyésztéssel foglalkozott, amelynek legfőbb eredménye a nóniusz, a gidrán, a furioso-north star és később a magyar sportló kitenyésztése, előbbi hármat az Országgyűlés 2004-ben nemzeti kinccsé nyilvánította. Ennek következtében elmondható, hogy Mezőhegyes azon kevés ménesek közé tartozik a világon, amely három, majd később a sport ló kitenyésztésével négy saját fajtát tenyésztett ki.

A ménes túlélte a II. Világháború pusztításait, azonban a rendszerváltást követően a birtokszerkezet szétesett, a korábban egységes ménesbirtok termelési egységekre szakadt, a ménesbirtok korábbi vezető agrárgazdasági szerepe ezzel megszűnt.

Jelen törvény célja ezért Magyarország egyik legjelentősebb mezőgazdasági területének megóvása, fejlesztése, valamint a hagyományokra épülő, de a korszerű technológiákat alkalmazó mezőgazdasági gazdálkodás elősegítése állami szerepvállalással. A fejlesztés iránya a honos lófajták fenntartása, egységes, és létszámában jelentős ménesállomány kialakításán, az oktatás, valamint a turisztika fellendítésén keresztül a térség fejlesztése.

A magyar nép ősi kultúrájának részét képező lófajták fenntartása kiemelkedő állami feladat. Az egységes tulajdoni viszonyok kialakítása mellett egy állami tulajdonú gazdasági társaság létrehozása megfelelő eszközt biztosít e történelmi örökség fenntartására és fejlesztésére.

A térség rendelkezik a legjobb genetikai állományú szarvasmarha telepével. A szarvasmarha tartás mellett fontos az őshonos juh, kecske, sertés és baromfiállomány fenntartása is.

A megfelelő klimatikus viszonyok, a térségben fellelhető geotermikus energia megfelelő körülményeket biztosít kertészet létrehozásához.

A színvonalas szakmai képzés a fejlődés alapjául szolgálhat majd a jövőbeli nemzedék gazdálkodói számára. Az oktatás színvonalának növekedése nem csak a hazai, de akár a határon túli hallgatók számára is új lehetőségeket nyújthat. A tangazdaság kialakításával, valamint a már működő gazdálkodók számára nyújtani tervezett továbbképzésekkel a térség, sőt az ország jelentős mezőgazdasági oktatóközpontjává válhat.

A jelenleg közel 6500 hektáron húzódó mezőgazdasági terület a legkorszerűbb öntözési rendszert, vízgazdálkodási fejlesztéseket foglalja magában, amelynek nagy része állami támogatásokból valósult meg. A vízgazdálkodás technikai eszközei mellett egyéb feltételek is adottak a ménesbirtok tulajdonában kerülő, immár egységes területen a mezőgazdasági-, vízgazdálkodási kultúra fejlődéséhez.

A ménesbirtok a hagyományokhoz igazodó fejlesztéseknek köszönhetően, állami szerepvállalással a térség kiemelkedő mezőgazdasági, képzési turisztikai szereplőjévé válhat.

Elengedhetetlen, hogy az utókor számára Magyarország legrégibb emlékeit őrző, természeti szépségében, hagyományaiban gazdag terület eredeti állapotában fennmaradjon. A terület jelentős agrár-kultúrtörténeti helyszín, amely a természetbeli adottságokon kívül épületeivel, berendezésével, a gazdaságban fellelhető hagyományos eszközeivel megőrzendő az utókor számára.

-----STARTING---POINT---RESZLETES---

Az 1. §-hoz

A Nemzeti Ménesbirtok és Tangazdaság létrehozása érdekében önálló törvény megalkotásával a ménesbirtok jogállásáról rendelkezik. Rögzíti a ménesbirtok mintagazdasági, mint állami közfeladat végrehajtójának státuszát.

A 2. §-hoz

A ménesbirtok feladatait meghatározó és részletező anyagi jogi szabályokat tartalmaz.

A 3. §-hoz

A ménesbirtok regionális, határon túli szerepét deklaráló rendelkezés.

A 4. §-hoz

A ménesbirtok vagyonáról, vagyonkezelői jogáról, valamint gazdálkodásáról szóló szabályokat tartalmazó rendelkezés.

Az 5-11. §-hoz

A ménesbirtok szervezetéről szóló szabályokat állapítja meg. Rendezi a tulajdonosi joggyakorlás kérdését.

-----STARTING---POINT---VEGE---

A 12. §-hoz

Hatályba léptető rendelkezést tartalmaz.

A 13-14. §-hoz

A hatálybalépéshez szükséges átmeneti és módosuló rendelkezéseket állapítja meg.