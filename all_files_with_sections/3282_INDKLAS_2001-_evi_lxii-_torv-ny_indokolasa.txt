2001. évi LXII. törvény indokolása

a szomszédos államokban élő magyarokról

-----STARTING---POINT---ALTALANOS--- 

A Magyar Köztársaság Alkotmánya 6. § (3) bekezdése szerint a Magyar Köztársaság felelősséget érez a határain kívül élő magyarok sorsáért, és előmozdítja a Magyarországgal való kapcsolatuk ápolását.

A hatályos magyar jogban mintegy 150 olyan jogi norma található, amely a határon túli magyarokkal részben vagy egészben kapcsolatos, átfogó törvényi szintű jogszabály megalkotására azonban ezidáig nem került sor.

A Kormány 2041/2000. (III. 8.) Korm. határozatában úgy döntött, hogy ki kell dolgozni a Magyar Köztársaság és a határain kívül élő magyarság együttműködéséről, a határon túli magyarok magyarországi jogállásáról szóló törvényjavaslatot.

A törvény ennek megfelelően átfogóan, keretjelleggel foglalja össze a határon túli magyarokra vonatkozó szabályokat. Hatálya a Magyar Köztársasággal közvetlenül szomszédos hét államban élő magyar nemzetiségű nem magyar állampolgárokra terjed ki. A határon kívül élő magyarság e csoportjának az a jellemzője, hogy e személyek, illetőleg felmenőik a párizsi békeszerződések folytán akaratukon kívül kerültek kisebbségi sorba, és az úgynevezett utódállamokban nagy számban, többségükben földrajzilag pontosan meghatározott területen élnek. Családi, kulturális, gazdasági kötelékeik a Magyar Köztársasággal, illetőleg annak állampolgáraival igen szorosak, magyar nemzeti azonosságtudatuk erős.

A Magyar Állandó Értekezlet (MÁÉRT) megalakulásával megteremtődtek az alapvető szervezeti feltételei a Kormány és a határon túli magyar nemzeti közösségek közötti rendszeres és intézményes kapcsolatoknak. Ez lehetővé teszi, hogy a törvényben foglalt kedvezményeket és támogatásokat igénybe vevő személyek kiválasztásában, a támogatások odaítélését lehetővé tevő szervezeti feltételek kialakításában és működtetésében a határon túli magyarok képviseleti szervei jelentős szerepet vállaljanak.

E törvény a hatálya alá tartozó személyeknek biztosított kedvezmények és támogatások szabályozása során kettős célt kívánt megvalósítani: úgy szolgálni a határon túli magyar közösségek megmaradását, tagjaik nemzeti azonosságtudatának megőrzését, hogy egyúttal a szülőföldjükön való megmaradásra ösztönözzön. Ezt szolgálják a törvényben foglalt azon támogatások, amelyek felhasználására kizárólag a szülőföldön kerülhet sor (5. §, 14. §, 15. §, 19. §).

Nem terjed ki a törvény hatálya azokra a határon kívül élő magyarokra, akik nem a Magyar Köztársasággal határos államokban élnek. A törvény rögzíti, hogy az e személyeknek más jogszabály által jelenleg is biztosított kedvezményeket és támogatásokat a törvény nem érinti [2. § (3) bekezdés].

A határon túli magyarság egészére kiterjedő átfogó törvény megalkotása távlati jogalkotási célként jelölhető meg.

A törvényben foglaltak Magyarország európai integrációs törekvéseinek a figyelembevételével kerültek meghatározásra. Ezt szolgálják pl. a határon túli magyarok Magyarországra történő beutazására (3. §), vagy a támogatások jelentős részének közvetlen állami szubvenció helyett közhasznú szervezetek útján, polgári jogi szerződés keretében történő nyújtására (25-26. §-ok) vonatkozó szabályok. Az Európai Unióhoz történő csatlakozással bekövetkező helyzet jogkövetkezményeire a 2. § (2) és a 27. § (2) tartalmaznak rendelkezéseket.

-----STARTING---POINT---RESZLETES---

Az 1. §-hoz

Az 1. § meghatározza a törvény hatályát, amely szerint az a Magyar Köztársasággal szomszédos államokban állandó lakóhellyel rendelkező, nem magyar állampolgárságú magyar nemzetiségű személyekre terjed ki, az Ausztriában élők kivételével. A Magyarországgal közvetlenül szomszédos állam, mint fő csoportképző tényező következetes alkalmazása nem teszi lehetővé azt, hogy a törvény hatálya azokra a magyar nemzetiségű személyekre is kiterjedjen, akik ugyancsak a párizsi békeszerződés döntései nyomán váltak az utódállamok állampolgáraivá, azonban az időközben bekövetkezett változások miatt ezek az államok (Cseh Köztársaság, a Szovjetunió Ukrajnán kívüli utódállamai, Bosznia-Hercegovina) már közvetlenül nem határosak a Magyar Köztársasággal.

A 2. §-hoz

A 2. § (1) bekezdése egyértelműen megkülönbözteti a határon túli magyaroknak biztosított „kedvezmények” és „támogatások” fogalmát. A kedvezmény a törvény szóhasználatában mindig olyan juttatást jelent, amelyet a határon túli magyar alanyi jogon, tehát külön mérlegelés nélkül élvezhet. Ezzel szemben a támogatás kifejezés alatt említett juttatások soha nem járnak automatikusan, azok iránt mindig pályázat útján egyedi kérelmet kell benyújtania az érintettnek. Ez a megoldás biztosítja azt, hogy az erre feljogosított személyek által kért támogatásokat az ország teherbíró képességének figyelembevételével rangsorolni, illetőleg differenciáltan kielégíteni lehessen.

A 2. § (3) bekezdésében foglaltak rögzítése - az általános indokolásban már érintettek szerint - azért szükséges, mert a törvény területi hatálya kizárólag a Magyar Köztársasággal szomszédos államokban állandó lakóhellyel rendelkező határon túli magyarokra terjed ki.

A 3. §-hoz

A Magyar Köztársaság fontos érdeke, hogy állampolgárai és a szomszédos államokban élő magyar nemzetiségű személyek zavartalan személyes kapcsolatban állhassanak egymással, továbbá, hogy a határon túli magyarok hazánkba való beutazása a lehető legzökkenőmentesebb legyen. Ez egyben alapvető feltétele annak is, hogy a törvény által számukra Magyarországon igénybe vehető kedvezményekkel élni tudjanak.

Ezzel egyidejűleg a Magyar Köztársaság eleget kíván tenni azoknak az előírásoknak, amelyek európai integrációs törekvéseink megvalósulásával hazánkat várhatóan kötelezik. E két szempont összehangolásának elvi szintű lehetőségét fogalmazza meg ez a szakasz.

A 4. §-hoz

A 4. § a hatályos jogszabályokban szétszórtan megtalálható kedvezmények és szervezeti megoldások összefoglalóját tartalmazza. A rendelkezések célja, hogy a határon túli magyar személyek számára a kultúra területén a Magyarországon élő magyar állampolgárokkal azonos jogokat biztosítson. Az ezt meghaladó, további kedvezmények biztosításának lehetőségét a 4. § (3) bekezdése teremti meg.

Az 5. §-hoz

A hatályos jogi szabályozás szerint a Magyar Tudományos Akadémia Alapszabálya jelenleg sem zárja ki azt, hogy határon túli magyar tudós akadémiai köztestületi tag lehessen, azonban ezt tételesen nem is mondja ki.

A Magyar Tudományos Akadémiáról szóló 1994. évi XL. törvény 9. §-a említi a „külső tag” fogalmát, annak tartalmi meghatározása azonban csak a Magyar Tudományos Akadémia Alapszabályában található. Erre tekintettel indokoltnak látszik a e. §-ban foglaltak törvényi szintű szabályozása.

A 6. §-hoz

A Magyar Köztársaság kitüntetéseiről szóló 1991. évi XXXI. törvény általában lehetővé teszi azok adományozását külföldi állampolgárok - köztük értelemszerűen a határon túli magyar személyek - számára is, esetükben csupán azt a többlet-szabályt tartalmazza, hogy a kitüntetésre a külügyminiszter tesz javaslatot a miniszterelnöknek az előterjesztésre.

Az ezen törvény 6. §-ában foglalt felhatalmazás alapján alapított miniszteri kitüntető címek, díjak esetében azonban a kép igen változatos abban a tekintetben, hogy az adott miniszteri elismerés külföldi állampolgároknak adományozható-e vagy sem.

A törvény 6. § (1) bekezdése általános érvénnyel biztosítja a törvény hatálya alá tartozó személyek számára, hogy a magyar állami kitüntetésekben és a különböző miniszteri elismerésekben részesülhessenek. Ez az érintett hatályos magyar jogszabályok felülvizsgálatát és - szükség esetén - módosítását igényli.

A 7. §-hoz

Amennyiben a törvény hatálya alá tartozó személy Magyarországon a 15. § alapján munkát végez, egészségbiztosítási- és nyugdíjjárulékot köteles fizetni. Ezzel saját személyében - a többi magyar biztosítottal azonos módon - a vonatkozó társadalombiztosítási szabályokban meghatározott egészségügyi- és nyugellátásra szerez jogosultságot. Ezen túlmenően esetükben figyelembe kell venni azokat a kétoldalú nemzetközi szerződésekben foglalt előírásokat is, amelyeket Magyarország a szomszédos államokkal kötött.

Amennyiben a törvény hatálya alá tartozó személy - egészségbiztosítási és nyugdíjjárulék fizetése hiányában - nem a társadalombiztosítás keretében kíván egészségügyi ellátást igénybe venni Magyarországon, ezt csak saját költségére teheti meg, az érintett egészségügyi intézménnyel történt megállapodás alapján. Az ezzel kapcsolatos anyagi terhek enyhítése céljából a törvény lehetővé teszi számukra, hogy a költségek részbeni vagy teljes fedezése érdekében pályázatot nyújtsanak be az e célból létrehozott közhasznú szervezethez.

A 8. §-hoz

A határon túli magyarok számára a magyar állampolgárokkal való személyes kapcsolattartás, a törvényben foglalt kedvezmények Magyarországon történő igénybevétele szempontjából alapvető fontosságúak a számukra biztosított utazási feltételek. Erre figyelemmel a törvény a magyar állampolgárokat megillető utazási kedvezményeket jelentős mértékben kiterjeszti, illetőleg azokon felüli kedvezményeket biztosít a törvény hatálya alá tartozó személyeknek. A 8. § (3) bekezdés b) pontjában foglalt kedvezmény kifejezetten az iskoláskorú határon túli fiatalok szervezett magyarországi utazásának elősegítését szolgálja. Meghatározott utazási kedvezményeket tartalmaz a diákigazolványokról szóló 10. § is.

A 9-14. §-hoz

A határon túli magyar nemzeti közösségek anyanyelvének, kultúrájának nemzeti azonosságtudatának megőrzése szempontjából kulcsfontosságú a magyar tannyelvű oktatás támogatása. A törvény erre figyelemmel a támogatás számos formáját tartalmazza, egységes rendbe foglalva és egyben kibővítve a hatályos jogszabályokban jelenleg is megtalálható kedvezményeket és szervezeti megoldásokat.

A törvény 9-12. §-aiban foglaltak Magyarországon, míg a 13-14. §-okban meghatározott támogatási formák a szülőföldön vehetők igénybe.

Jelentős új elem a 14. §-ban foglalt oktatási és tankönyvvásárlási támogatás, amelyet pályázat útján azok a határon túli magyar családok igényelhetnek, amelyek szülőföldjükön járatják gyermekeiket magyar tannyelvű oktatási intézménybe.

Az oktatás témakörében a kedvezmények finanszírozása vegyes jellegű: a 9-13. §-ok (1) bekezdésében foglaltak fedezetéről a központi költségvetés gondoskodik, a 13. § (2) bekezdésében, továbbá a 14. §-ban meghatározott támogatások iránt pályázatot lehet benyújtani az e célból létrehozott közhasznú szervezethez.

A törvény 10. § (l) bekezdése a Magyarországon, (2)-(3) bekezdése a szülőföldjén magyar tannyelvű oktatásban részt vevő határon túli magyar fiatal számára diákigazolványt biztosít, ezzel lehetővé téve számára mindazoknak a kedvezményeknek az igénybevételét, amelyeket a diákigazolványról szóló 30/1999. (II. 15.) Korm. rendelet tartalmaz.

A 15-16. §-hoz

A törvény hatálya alá tartozó személy Magyarországon engedéllyel foglalkoztatható. A munkavállalás feltételeit esetükben is a külföldiek magyarországi foglalkoztatásának engedélyezéséről szóló 8/1999. (XI. 10.) SzCsM rendelet tartalmazza, azzal a könnyítéssel, hogy az engedély számukra a munkaerő-piaci helyzet vizsgálata nélkül adható ki. Az e kedvezmény igénybevételével kért engedély évente összesen 3 hónap időtartamra adható meg. Értelemszerűen az említett kedvezmény igénybevétele nélkül - tehát az általános szabályok megtartásával - kért munkavállalási engedély az általános szabályok által lehetővé tett időtartamban (jelenleg 1 év, amely meghosszabbítható) adható ki a határon túli magyar személyek számára is.

A törvény 15. § (2) bekezdése és 29. § (2) bekezdése b) pontja lehetővé teszi, hogy a gazdasági miniszter e három hónapos időtartamot az érintettek, vagy azok meghatározott köre számára rendeletben hosszabb időtartamban határozza meg.

A hatályos jogszabályok a foglalkoztatásra irányuló jogviszony létesítését számos esetben meghatározott végzettség, szakképzettség igazolásához, illetőleg orvosi munkaegészségügyi alkalmassági vizsgálathoz [33/1998. (VI. 24.) NM rendelet] kötik. Az ezzel kapcsolatos anyagi terhek könnyítése érdekében a törvény lehetővé teszi, hogy a hatálya alá tartozó személyek e költségek részben vagy egészben történő megtérítése iránt pályázatot nyújtsanak be az illetékes közhasznú szervezethez.

A 17. §-hoz

A törvény 17. §-a a magyar közszolgálati hírközlő szervezetek feladatait foglalja össze a határon túli magyarság tájékoztatásával kapcsolatban.

A 17. § (2) bekezdése tekintetében megemlítendő, hogy a határon túli magyarság számára televízió műsor sugárzását jelenleg is közhasznú szervezet, a Hungária Televízió Alapítvány biztosítja, amelyet a Kormány az 1057/1992. (X. 9.) Korm. határozatával létesített.

A 18. §-hoz

A törvény ezen rendelkezése a szomszédos államokban működő szervezetek támogatását teszi lehetővé, amelyek a magyar nemzetpolitika szempontjából hasznos tevékenységet folytatnak. A (2) bekezdésben foglalt felsorolás nem taxatív, hanem példálózó jellegű. A támogatások pályázat útján nyerhetők el, a törvény 25. §-ában meghatározott mechanizmus igénybevételével.

A 19-20. §-hoz

Az e törvényben meghatározott kedvezményeket és támogatásokat azok vehetik igénybe, akik Magyar igazolvánnyal, vagy Magyar hozzátartozói igazolvánnyal rendelkeznek. Az igazolványokat a kormány által megjelölt közigazgatási szerv bocsátja ki. Magyar igazolványt a törvény hatálya alá tartozó magyar nemzetiségű személy, hozzátartozói igazolványt pedig a vele együttélő nem magyar nemzetiségű házastárs és a közös háztartásban nevelt kiskorú gyermek kérhet.

Hozzátartozói igazolványa csak Magyar igazolvánnyal rendelkező személy hozzátartozójának lehet.

Az érintett országokban működő magyar nemzeti közösségek képviseletében eljáró szervezetek adják ki azt az ajánlást, ami kötelező kelléke az igazolvány kiadása iránt benyújtott kérelemnek. Csak az a szervezet adhat ki joghatályos ajánlást, amit a magyar kormány ajánlónak elfogad. Az ajánlás akkor hiteles, ha tartalmazza a szükséges adatokat, tanúsítja a magyar nemzetiséget és az aláírás hitelességét.

Az ajánlás tanúsítja a kérelmező magyar nemzetiséghez tartozását, a nem magyar nemzetiségű házastárs, illetőleg kiskorú gyermek esetében pedig a magyar nemzetiségű személlyel fennálló családi kapcsolatot [20. § (1) bekezdés a) pont]. A nem magyar nemzetiségű házastárs és a kiskorú gyermek igénye az ajánlás kiadása iránt származékos jellegű jog, tehát függvénye annak, hogy a határon túli magyar nemzetiségű személy az ajánlás kiadását kérelmezte-e, illetőleg részére a „Magyar igazolvány” kiadásra került-e.

Az ajánlás tartalmának részletes törvényi szintű meghatározását 20. § (1) bekezdés c) a személyes adatok védelméről és a közérdekű adatok nyilvánosságáról szóló 1992. évi LXIII. törvényben foglaltak indokolják.

A 21-22. §-hoz

A szomszédos államokban élő magyar nemzeti közösségek képviseletében az adott államban eljáró szervezet által kiállított ajánlás alapján a Magyar Kormány által erre kijelölt központi közigazgatási szerv a „Magyar igazolvány”, illetőleg a „Magyar hozzátartozói igazolvány” kibocsátásáról államigazgatási eljárás keretében dönt. Az illetékes közigazgatási szerv kijelölésére a törvény 28. § (1) bekezdés a) pontja a Kormányt, az igazolvány kiállítására, visszavonására, adattartalmára, nyilvántartására vonatkozó részletes szabályok meghatározására a törvény 29. § (1) bekezdése a belügyminisztert a külügyminiszterrel együttesen hatalmazza fel.

Az igazolvány kibocsátásának feltételeit a törvény 19. § (2) bekezdése határozza meg. E bekezdés az ajánlás meglétén túlmenően számos más feltétel fennállásának vizsgálatát is kötelezővé teszi a magyar közigazgatási szerv számára.

Összefoglalóan tehát: önmagában az ajánlás megléte szükséges, de nem elégséges feltétele az igazolvány kiadásának. Az igazolvány visszavonásának eseteit tartalmazó 21. § (3) bekezdésében foglalt egyes követelmények az 1993. évi LXXXVI. törvény rendelkezésein alapulnak.

A 23-25. §-hoz

A törvény szóhasználatában is megkülönbözteti a törvény hatálya alá tartozó személyek számára alanyi jogon járó kedvezményeket és a pályázat alapján elnyerhető támogatásokat. A 23. § (1) bekezdése összefoglalóan tartalmazza az alanyi jogon járó kedvezményeket, amelyek kizárólag Magyarország területén vehetők igénybe.

A törvény a pályázat útján elnyerhető támogatások elbírálását és folyósítását - függetlenül attól, hogy azok a Magyar Köztársaság vagy a szomszédos államok területén vehetők igénybe - közhasznú szervezetek útján kívánja biztosítani. Ezzel a támogatások nyújtását polgári jogi szerződéses alapra helyezi. Ennek megvalósulási formája az, hogy a támogatásra szánt pénzt a magyar állam nem közvetlenül nyújtja az igénylőknek, hanem az e célra létrehozott közhasznú szervezetek közbeiktatásával, polgári jogi szerződés keretei között.

A közhasznú szervezet fogalmát az 1997. évi CLVI. törvény határozza meg. A törvény szándékosan nem határozza meg a létrehozandó közhasznú szervezetek fajtáját, ezt a célszerűségi szempontok figyelembevételével a Kormány, a szomszédos államokban pedig az adott állam vonatkozó jogi előírásai szem előtt tartásával az alapítók számára teszi lehetővé.

A közhasznú szervezetek által folyósítandó támogatási rendszer előnye, hogy

megfelel az állam által történő szubvencionálásra vonatkozó európai uniós szabályoknak;

lehetővé teszi a rendelkezésre álló pénz rugalmas, differenciált szempontok szerinti elosztását;

az általuk kötendő polgári jogi szerződések a folyósítás feltételeit rugalmasan, a változó pénzügyi lehetőségekhez igazodva, a szerződésben foglaltak ellenőrzését, a hibás teljesítés szankcionálását - közhatalmi elemek helyett - a polgári jog szabályai szerint teszi lehetővé.

A támogatási rendszer fenti módon történő működtetése - a pályázatok elbírálása, folyósítása, és a polgári jogi szerződésben foglalt teljesítési feltételek ellenőrzése - közhasznú szervezetek rendszerének kialakítását feltételezi Magyarországon és a szomszédos államokban egyaránt.

Hazánkban a kisebbségi politikai célokat szolgáló alapítványok létesítéséről szóló 1068/1990. (IV. 12.) MT határozat nyomán a Kormány már számos alapítványt hozott létre. Ilyenek pl. a Hungária Televízió Alapítvány [1057/1992. (X. 9.) Korm. h.], az „Új Kézfogás” Egzisztencia Teremtő és Gazdaságélénkítő Alapítvány [1021/1995. (III. 8.) Korm. h.], a Határon Túli Magyar Oktatásért Apáczai Közalapítvány [1162/1998. (XII. 17.) Korm. h.], valamint az Illyés Alapítvány [1103/1997. (X. 3.) Korm. h.].

Az említett alapítványok létrehozásával a határon túli magyarok támogatását szolgáló közhasznú szervezetek rendszere bizonyos fokig már létrejött. Erre tekintettel a törvényben említett közhasznú szervezetek részben már működnek. Szükséges azonban tevékenységi körüknek és - a fentiekkel összefüggésben - a létrehozásukról rendelkező okiratoknak az áttekintése, és a szükséges módosítások elvégzése. Erre a Kormányt a 28. § (2) bekezdése kötelezi.

A támogatási rendszer működéséhez az szükséges, hogy a szomszédos államokban is megalakuljanak azok a közhasznú szervezetek, amelyek a hasonló céllal létrehozott magyar közhasznú szervezetekkel együttműködve biztosítani tudják a támogatások elbírálásával, folyósításával és felhasználásuk ellenőrzésével kapcsolatos feladatokat. Figyelemmel arra, hogy e szervezetek szuverén államokban, az azokban érvényesülő jogi szabályozásnak megfelelően kerülhetnek megalakításra, a törvény ezek létezését csak feltételezi, de szabályokat tekintetükben nem állapít meg (25. §). A szomszédos államokban a magyar nemzeti közösségek aktív közreműködése a közhasznú társaságok megalapításával kapcsolatban okkal feltételezhető, hiszen az általuk képviselt határon túli magyarok eminens érdeke, hogy a törvény által igényelhető támogatásokhoz szülőföldjükön is hozzájuthassanak, ennek pedig szervezeti feltétele az e célra létrehozott külföldi közhasznú társaságok működése.

A törvény 24. §-a a Magyarországon, míg a 25. §-a szomszédos államokban igénybe vehető támogatások igénylésének rendjét állapítja meg. A két eljárás közötti alapvető különbség az, hogy míg a hazánkban igénybe vehető támogatás ügyében egyedül a magyar közhasznú szervezet jár el, addig a szomszédos államban igénybe vehető támogatás esetén a magyar és az érintett külföldi közhasznú szervezet együttműködése szükséges. Ez értelemszerűen nem zárja ki azt a lehetőséget, hogy a külföldi közhasznú szervezet az arra jogosult személy támogatási igényének továbbításában, a szükséges iratok becsatolásában stb. akkor is közreműködjön, ha a támogatás igénybevételére Magyarországon kerül sor.

A 26. §-hoz

E § a támogatások központi nyilvántartását írja elő. A kijelölt szervezet nyilvántartja a pályázatokat és az odaítélt támogatásokat.

-----STARTING---POINT---VEGE---

A 27-29. §-hoz

A törvény 2002. január l-jén lép hatályba. E dátum meghatározásakor figyelembe kellett venni a törvény 28-29. §-aiban előirányzott jogalkotási feladatokat, a Kormány által erre kijelölt illetékes magyar közigazgatási szerv felkészüléséhez szükséges időt, valamint a magyar és a külföldi közhasznú szervezetek létrehozásának és felkészülésének időigényességét.