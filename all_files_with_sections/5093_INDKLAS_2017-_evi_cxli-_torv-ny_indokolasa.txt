2017. évi CXLI. törvény indokolása

a Magyarország és az Osztrák Köztársaság között a Magyar Köztársaság és az Osztrák Köztársaság között a határokat átlépő bűnözés megelőzése és leküzdése érdekében folytatandó együttműködésről szóló, Heiligenbrunnban, 2004. június 6-án aláírt Szerződés módosításáról szóló Jegyzőkönyv kihirdetéséről

-----STARTING---POINT---ALTALANOS---

Általános indokolás

A törvény célja a Magyarország és az Osztrák Köztársaság között a Magyar Köztársaság és az Osztrák Köztársaság között a határokat átlépő bűnözés megelőzése és leküzdése érdekében folytatandó együttműködésről szóló, Heiligenbrunnban, 2004. június 6-án aláírt Szerződés módosításáról szóló Jegyzőkönyv (a továbbiakban: Jegyzőkönyv) kötelező hatályának elismeréséhez szükséges felhatalmazás megszerzése és kihirdetése.

A Magyar Köztársaság és az Osztrák Köztársaság között a határokat átlépő bűnözés megelőzése és leküzdése érdekében folytatandó együttműködésről szóló, Heiligenbrunnban, 2004. június 6-án aláírt Szerződés (a továbbiakban: Szerződés) a bűnüldöző szervek nemzetközi együttműködéséről szóló 2002. évi LIV. törvényben szabályozott együttműködési formákról (pl. információcsere, ellenőrzött szállítás, közös bűnfelderítő-csoport létrehozása, fedett nyomozó alkalmazása stb.) rendelkezik. Rögzíti az együttműködési formákra vonatkozó konkrét szabályokat, az együttműködő szerveket, a megkeresések sajátos tartalmi elemeit, az együttműködési cselekmények és az abban résztvevő, együttműködő szervek irányításának szabályait, valamint az együttműködők jogait és kötelezettségeit.

A nemzetközi szerződés alapján a bűnüldöző szervek közötti együttműködésre a közbiztonságot és a közrendet fenyegető veszélyek elhárítása, valamint a bűncselekmények megakadályozása, megelőzése és felderítése céljából kerül sor. A Szerződés alapján folytatott együttműködés nem terjed ki az igazságügyi hatóságok hatáskörébe tartozó jogsegélyre.

A Szerződés módosítására a hatálybalépését követően eltelt időszakban szerzett gyakorlati tapasztalatok, valamint a bekövetkezett szervezeti változások miatt van szükség. A módosítással kibővül a Szerződés hatálya, az együttműködésben a bűnmegelőzési és bűnüldözési feladatok végzésére feljogosított szerveken túl a közbiztonság és közrend fenntartására, valamint a közlekedésrendészeti feladatok ellátására feljogosított hatóságok is részt vesznek majd. A Jegyzőkönyv új együttműködési formákról is rendelkezik: együttműködés a korrupció és a hivatali bűncselekmények leküzdésében (16a. cikk), határon átnyúló intézkedések a vasúti és a hajóközlekedésben (18a. cikk), rendőrségi átszállítás (18b. cikk), a közúti közlekedésbiztonság biztosítása során folytatott együttműködés (18c. cikk) és a határokon átlépő sportrendezvényekhez nyújtott kíséret (18d. cikk).

-----STARTING---POINT---RESZLETES---

Részletes indokolás

Az 1. §-hoz

A nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) 7. § (1) bekezdésének a) pontja és (3) bekezdésének b) pontja alapján az Országgyűlés adhat felhatalmazást a Jegyzőkönyv kötelező hatályának elismerésére. Az 1. § - az Alaptörvény 1. cikk (2) bekezdés d) pontjával, illetve az Nsztv. 7. § (2) bekezdésében foglaltakkal összhangban - a szerződéskötési eljárás e belső jogi aktusát rögzíti.

A 2. §-hoz

Az Nsztv. által megteremtett ún. egyszerűsített dualista-transzformációs rendszernek megfelelően a kötelező hatály elismerésére adott felhatalmazás a kihirdetéssel egy aktusba olvad össze (Nsztv. 7. § (2) bekezdés, illetve 9. § (1) bekezdés). Mivel a Jegyzőkönyv tárgyából kifolyólag az Országgyűlés a cselekvő belső jogi síkon, a kihirdetés is törvényi formát ölt.

A 3. §-hoz

A Jegyzőkönyv 1. cikke megváltoztatja a Szerződés címét, valamint a Szerződés egészén végigvezeti hazánk hivatalos elnevezésének megváltozását.

A 4. cikk a Szerződés hatályát kiterjeszti a közlekedés- és az idegenrendészet terén folytatott együttműködésre. A 7. cikk ezzel összhangban kiterjeszti a hatósági együttműködés körében átadható információk körét a határokat átlépő bűnözés, a korrupció és az illegális migráció valamennyi formájáról szóló tájékoztatásra, a 8. cikk pedig lehetővé teszi az idegenrendészeti nyilvántartásban szereplő adatok szolgáltatást (amennyiben ezt a két szerződő fél belső joga megengedi).

A 9a. cikk lehetővé teszi a felek számára, hogy fedőrendszámokat bocsássanak egymás rendelkezésére, a 9b. cikk pedig a pénzügyi bűncselekmények megelőzése, megakadályozása és felderítése terén folytatott együttműködésről rendelkezik. A 11. cikk a határon átnyúló üldözés folytatásának lehetőségét terjeszti ki azokra a személyekre akik - a közbiztonságra veszélyeztető módon - kivonják magukat a hatósági ellenőrzés alól, vagy egyébként az idegenrendészeti vagy határrendészeti ellenőrzés alól.

A Jegyzőkönyv 16a. cikke a korrupció és a hivatali bűncselekmények leküzdésében való együttműködés, míg a 17a. cikk a személyek és tárgyak körözésének részletes szabályait tartalmazza - mindkét együttműködési forma újdonságot jelent a hatályos Szerződéshez képest.

A 18a. cikk a vasúti és hajóközlekedést érintő határon átnyúló intézkedések, míg a 18b. cikk a rendőrségi szállítás szabályait tartalmazza. Ezek a rendelkezések is újdonságot jelentenek a hatályos Szerződéshez képest és elsősorban az illegális migráció elleni harcban van jelentőségük.

A közlekedésrendészeti és közrendvédelmi együttműködés olyan új terület, amelyet a felek között elsőként a Jegyzőkönyv szabályoz. Az erre vonatkozó rendelkezések a Szerződés IVa. fejezetében kerültek elhelyezésre.

Említésre méltó még a Jegyzőkönyv 24. cikk (2) bekezdése, amely a szerződő felek szolgálati járműveinek mentességet biztosít az úthasználati díj megfizetése alól a másik fél államában, ha a Szerződés végrehajtásában járnak el, valamint a 27b. cikk, amely lehetővé teszi a felek tisztviselői számára azt, hogy a másik fél államterületén áthaladjanak.

A 4. §-hoz

A Jegyzőkönyv a 27. cikk (1) bekezdése értelmében azon későbbi írásbeli értesítés kézhezvételének napját követő második hónap első napján lép hatályba, amelyben a szerződő felek diplomáciai úton értesítették egymást a Jegyzőkönyv hatálybalépéséhez szükséges belső feltételek teljesítéséről.

A fentiek naptári napját - az Nsztv. 10. § (4) bekezdésének megfelelően - annak ismertté válását követően a külpolitikáért felelős miniszter a Magyar Közlönyben közzétett közleményével állapítja meg.

Az 5. §-hoz

A törvény végrehajtásáról a rendészetért felelős miniszter gondoskodik.

Szintén a rendészetért felelős miniszter gondoskodik arról, hogy a Jegyzőkönyv a hatálybalépését követően a Szerződéssel egységes szerkezetbe foglaltan a Nemzeti Jogszabálytárban megjelenjen.