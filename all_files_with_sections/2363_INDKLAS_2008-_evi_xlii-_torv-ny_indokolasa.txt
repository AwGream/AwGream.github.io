2008. évi XLII. törvény indokolása

a fogyasztóvédelemről szóló 1997. évi CLV. törvény, valamint egyes kapcsolódó törvények módosításáról

-----STARTING---POINT---ALTALANOS--- 

A törvény a fogyasztóvédelemről szóló 1997. évi CLV. törvény (a továbbiakban: Fgytv.), a postáról szóló 2003. évi CI. törvény (a továbbiakban: Ptv.), továbbá a távhőszolgáltatásról szóló 2005. évi XVIII. törvény (a továbbiakban: Tszt.) módosítását tartalmazza.

I. Az Fgytv. módosítása a következő okokból vált szükségessé:

A belső piacon az üzleti vállalkozások fogyasztókkal szemben folytatott tisztességtelen kereskedelmi gyakorlatairól szóló 2005/29/EK európai parlamenti és tanácsi irányelv (a továbbiakban: 2005/29/EK irányelv) átültetése. A 2005/29/EK irányelv átültetéséhez szükséges rendelkezéseket tartalmaz e törvény mellett a fogyasztókkal szembeni tisztességtelen kereskedelmi gyakorlat tilalmáról szóló 2008. évi XLVII. törvény (a továbbiakban: Fttv.), valamint a gazdasági reklámtevékenység alapvető feltételeiről és egyes korlátairól szóló 2008. évi XLVIII. törvény (a továbbiakban: Grt.) is. A szabályozás szükségességét növeli, hogy az Európai Bizottság a 2005/29/EK irányelv határidőben való átültetésének elmaradása miatt már kötelezettségszegési eljárást indított hazánkkal szemben.

Egyes további közösségi jogi előírások, így az általános termékbiztonságról szóló 2001/95/EK európai parlamenti és tanácsi irányelv (a továbbiakban: 2001/95/EK irányelv), valamint a fogyasztók számára kínált termékek árának feltüntetésével kapcsolatos fogyasztóvédelemről szóló 98/6/EK európai parlamenti és tanácsi irányelv (a továbbiakban: 98/6/EK irányelv) átültetésének korrekciója.

A 2007-2010 közötti időszakra szóló fogyasztóvédelmi cselekvési programban (a továbbiakban: fogyasztóvédelmi cselekvési program) foglalt egyes feladatok, valamint a III. középtávú fogyasztóvédelmi politika megvalósítására irányuló, 2007-2010 közötti időszakra szóló cselekvési program végrehajtásához szükséges kormányzati intézkedésekről szóló 1033/2007. (V. 23.) Korm. határozat [a továbbiakban: 1033/2007. (V. 23.) Korm. határozat] egyes pontjainak végrehajtása.

1. A 2005/29/EK irányelv átültetése szükségessé teszi az Fgytv. fogalmi rendszerének átalakítását oly módon, hogy az az irányelvnek megfeleljen, továbbá az irányelvvel érintett más hazai jogszabályokkal is összhangban legyen. Az egységesítés érinti például a „fogyasztó”, a „vállalkozás/kereskedő”, a „termék/áru/szolgáltatás”, valamint a „kereskedelmi kommunikáció/reklám/hirdetés” fogalomköröket. További korrekciókat tesz szükségessé a jogrendszerbeli változások (például a pénzügyi, biztosítási szolgáltatások szabályozásának, a közüzemnek minősülő szolgáltatások körének változásai) lekövetése. A 2005/29/EK irányelv átültetése körében az Fgytv. anyagi jogi szabályainak egy részét hatályon kívül kell helyezni, mivel az azokban megfogalmazott követelmények az irányelv anyagi jogi jellegű átültetését tartalmazó Fttv.-ben szabályozást nyernek. A 2005/29/EK irányelv szabályain túlmutató, vagy az azoktól eltérő, közösségi jogi alappal nem rendelkező szabályok szintén hatályon kívül helyezésre kerülnek, mivel az irányelv a teljes harmonizáció megvalósítását célozza (maximumharmonizációs irányelv), így attól eltérő szabályok fenntartására nincs mód.

2. A törvény a fogyasztók életének, egészségének és biztonságosságának védelméről szóló rendelkezések, valamint az árfeltüntetési szabályok kisebb módosításait tartalmazza a 2001/95/EK irányelvnek, a 98/6/EK irányelvnek való teljes megfelelés, valamint a 2005/29/EK irányelv átültetése érdekében. Változás a szabályozásban, hogy az Fgytv.-be kerül az a jelenleg miniszteri rendeleti szintű szabály, mely szerint az árverés útján értékesítendő termékekre a 98/6/EK irányelv átültetéséből fakadó árfeltüntetési kötelezettséget elrendelő szabályokat nem kell alkalmazni, ha annak kikiáltási (induló) árát az árverési tájékoztató tartalmazza. Erre a kivételre az irányelv lehetőséget biztosít a tagállamok számára.

3. A fogyasztóvédelmi cselekvési program, valamint a 1033/2007. (V. 23.) Korm. határozat végrehajtása körében a törvényben meghatározásra kerül a fogyasztóvédelmi rendelkezések köre, melyek megtartását a fogyasztóvédelmi hatóság ellenőrzi, illetve eljár megsértésük esetén. A fogyasztóvédelmi rendelkezéseket tartalmazó, ugyanakkor a 2005/29/EK irányelv átültetésével is érintett törvényeknek az irányelv átültetése mellett a fogyasztóvédelmi hatáskörök nevesítésére is irányuló módosítása az Fttv. keretében történik. Emellett a Grt. is tartalmazza az abban foglalt fogyasztóvédelmi hatáskörök egyértelmű meghatározását.

A törvény szerint - a jogsértések mind szélesebb körben ismertté válása és ezáltal a jogkövető magatartás kikényszerítése érdekében - erősödik a hatósági döntések nyilvánossága, egyúttal a hatóság erre vonatkozó mérlegelési jogának megszüntetésével egyértelművé válik, hogy a nyilvánosságra hozatal pontosan mely hatósági döntéseket érint. A közzétételi szabályok átalakításának fő célja a szigorítás, az egyszerűsítés és a kiszámíthatóság megteremtése.

A törvényben a fogyasztóvédelmi hatóság által megállapítható jogkövetkezmények köre bővül, ugyanakkor alkalmazásukhoz mérlegelési szempontok is meghatározásra kerülnek. A szankcionálás kiszámíthatóságának erősítése érdekében a fogyasztóvédelmi hatóság a jogkövetkezmények megállapításakor az eset összes körülményeit - így különösen a jogsértés súlyát, a jogsértő állapot időtartamát, a jogsértő magatartás ismételt tanúsítását, illetve a jogsértéssel elért előny mértékét - köteles mérlegelni. A jogsértés súlya elsősorban a jogsértéssel érintett fogyasztók száma, érdekeik sérelmének köre, valamint a jogsértő magatartás kiterjedtsége alapján állapítható meg. A mérlegelési szempontok meghatározása és egyidejűleg a lehetséges jogkövetkezmények körének bővítése, illetve szigorítása egyrészt lehetővé teszi, hogy a fogyasztóvédelmi hatóság az egyes jogsértések jellegének, súlyának leginkább megfelelő jogkövetkezményeket alkalmazzon, másrészt visszatartó hatásával a fogyasztóvédelmi szempontok nagyobb mértékű érvényesülését mozdítja elő. Egységessé válnak, illetve szigorodnak a gyermek- és fiatalkorúak védelmét biztosító rendelkezések megsértése esetén alkalmazható jogkövetkezmények. Ezzel egyidejűleg egyes, eddig más jogszabályokban - jellemzően a kereskedelmi szabályozásban - elhelyezett, a gyermek- és fiatalkorúak védelmét biztosító anyagi jogi rendelkezések is átkerülnek az Fgytv.-be.

A törvény a fogyasztóvédelmi bírságra vonatkozó szabályok lényeges módosításait tartalmazza. Meghatározásra kerülnek azok a kiemelt jogsértések (pl. a fogyasztók életét, testi épségét, egészségét sértő vagy veszélyeztető jogsértés), melyek esetében bírság kiszabása kötelező. Rögzítésre kerül a kiszabható bírság mértékének alsó és felső határa a vállalkozás előző évi nettó árbevételének függvényében, ezáltal biztosítva, hogy a vállalkozás piaci jelentőségével és a potenciálisan érintett fogyasztók számával arányos szankció kerüljön megállapításra. A felső bírságkorlát főszabályként a nettó árbevétel %-ában, az alsó határ fix összegben, de a vállalkozások nettó árbevételével arányosan, sávosan kerül meghatározásra. A bírsághatárok nem érintik a hatóságnak azt a mérlegelési lehetőségét, hogy a bírsághatárok között az adott jogsértés típusa, súlya, időtartama, ismételt jellege szerint állapítsa meg a bírság összegét.

Egységessé válik a panaszkezelés, azon belül pedig az ügyfélszolgálatok szabályozása. A vállalkozásoknak címzett egyes panaszkezelési normák jelenleg a kereskedelmi szabályozás körében találhatók, azonban indokolt e körben a fogyasztók alapvető érdekeit védő egységes szabályozás kialakítása és az Fgytv.-ben történő elhelyezése. A vállalkozást a törvény szerint a panaszügyintézés helye és módja tekintetében minden esetben tájékoztatási kötelezettség terheli. A fogyasztók szóban bejelentett panaszát köteles azonnal megvizsgálni és szükség szerint orvosolni. Amennyiben a fogyasztó a panaszkezeléssel nem ért egyet, vagy panaszának orvoslása nem lehetséges, a vállalkozás jegyzőkönyvet köteles felvenni. Az írásbeli panaszt a vállalkozás harminc napon belül minden esetben köteles írásban megválaszolni, és a panasz elutasítása esetén a fogyasztót tájékoztatnia kell arról, hogy panaszával mely szervhez (fogyasztóvédelmi hatóság, illetve békéltető testület) fordulhat. A fogyasztói panaszok intézésének és a fogyasztók tájékoztatásának fórumaként a törvény szerint a közüzemi, a pénzügyi, a biztosítási, a pénztári szolgáltatási, továbbá a foglalkoztatói nyugdíjszolgáltatási tevékenységet folytató vállalkozás ügyfélszolgálatot köteles működtetni, továbbá külön törvény egyéb területeken is állapíthat meg ilyen kötelezettséget. A törvényben szereplő új rendelkezés továbbá, hogy az ügyfélszolgálat nemcsak a panasz elutasítása esetén, hanem minden esetben köteles - tizenöt napon belül - megválaszolni a fogyasztó panaszát, amely kötelezettség alól csak a fogyasztó személyesen bejelentett és azonnal orvosolt panasza jelent kivételt.

A békéltető testületekkel kapcsolatos szabályozás sok tekintetben módosul. A békéltető testületek eljárási szabályozásának felülvizsgálatát az 1033/2007. (V. 23.) Korm. határozat II.2. pontja írta elő a működés hatékonyságának növelése érdekében. A szabályozás felülvizsgálata során figyelembe kellett venni a különböző ügyteherrel dolgozó testületek differenciált igényeit. A szabályozás átdolgozásának abszolút korlátját jelenti a fogyasztói jogviták bírósági eljáráson kívüli rendezésére hatáskörrel rendelkező testületekre vonatkozó elvekről szóló 98/257/EK bizottsági ajánlásban meghatározott elvárások érvényre juttatása. A törvény deklarálja a békéltető testületek ügyszámarányos finanszírozását. A gyakorlati igények figyelembevételével, a többes eljárásindítás kiküszöbölése érdekében átalakításra kerülnek a békéltető testületek illetékességére vonatkozó rendelkezések. Az eljárás egyszerűsítése és gyorsítása céljából a testület elnöke tanácsban történő eljárás helyett egyedül eljáró testületi tagot jelölhet ki, ha úgy ítéli meg, hogy az ügy egyszerű megítélésű, a felek azonban ilyen esetben is kérhetik a tanácsban történő eljárást. Az eljárási határidők meghosszabbításra kerülnek, figyelemmel a testületek növekvő ügyterhére. Az eljárások a jövőben csak abban az esetben lesznek nyilvánosak, ha ahhoz mindkét fél hozzájárult. Pontosításra kerül a békéltető testület döntéseinek rendszere, a döntések nyilvánosságra hozatalának szabályainál pedig garanciális elemek kerülnek beépítésre. A törvény részletes szabályokat tartalmaz továbbá az alávetési nyilatkozatok megtételére, visszavonására és nyilvántartására vonatkozóan.

A következő békéltető testületi megbízások időpontjáig több további ponton módosul a békéltető testületekkel kapcsolatos szabályozás. Így megváltozik a békéltető testületi tagok jelölésének rendje. A nagyobb ügyteherrel rendelkező testületeknél sor kerül a testületi létszám megemelésére, így több eljáró tanács alakítására lesz lehetőség. A békéltető testületi tagok megbízása az eddigi három helyett négy évre szól majd. A testületi tagok jelölésének részletes szabályai kormányrendeleti szinten kerülnek meghatározásra. A döntések szakmai színvonalának növelése érdekében szigorodnak az eljáró tanácsok összetételére vonatkozó feltételek, eszerint az eljáró tanácsok legalább egy tagjának jogi végzettséggel kell majd rendelkeznie.

II. A Ptv. módosítására a békéltető testületek által feladott küldemények vonatkozásában kerül sor. A Tszt. módosítását a fogyasztóvédelmi hatáskörök nevesítése, továbbá a 2005/29/EK irányelv átültetése kapcsán az ügyfélszolgálatra vonatkozó szabályok kisebb korrekciója tette szükségessé.

-----STARTING---POINT---RESZLETES---

Az 1-2. §-hoz

A módosítás a törvényben alkalmazott fogalmak meghatározását (pl. fogyasztó, vállalkozás, áru, kereskedelmi kommunikáció) módosítja a 2005/29/EK irányelv átültetése kapcsán. Az irányelv átültetésével érintett jogszabályok, így különösen az Fttv., a Grt. és az Fgytv. fogalmi rendszerének egységesítése vált szükségessé az átültetés megfelelő végrehajtása érdekében.

A törvény a korábbi tételes felsorolás helyett definíciót ad a közüzemi szolgáltatásra. Eszerint a közüzemi szolgáltatás körébe tartozik minden - külön törvény alapján - termékértékesítési vagy szolgáltatásnyújtási kötelezettség hatálya alá tartozó vállalkozás által e kötelezettség alapján nyújtott szolgáltatás. Így közüzemi szolgáltatásnak minősül például a villamosenergia-, gáz-, hő-, víz-, szennyvíz- és hulladékkezelési, köztisztasági, ez egyetemes elektronikus hírközlési vagy az egyetemes postai szolgáltatás.

A módosítás a 98/6/EK irányelvben foglaltakkal összhangban definiálja az eladási árat, valamint az egységárat tekintettel arra, hogy a törvény az irányelv átültetését tartalmazó rendelkezései körében használja e kifejezéseket.

A törvény a korábbi fogyasztói forgalom fogalma helyett bevezeti az annál tágabb forgalmazás fogalmat.

Bevezetésre kerül a honosított harmonizált szabvány fogalma a 2001/95/EK irányelvet átültető szabályok korrekciója körében.

A gyermek- és fiatalkorúak védelmét szolgáló különös rendelkezések e törvény új IV/A. fejezetébe kerülése következtében szükségessé vált a szexuális termék, valamint a dohánytermék ehelyütt történő definiálása.

A 3-6. §-hoz

A törvény a fogyasztók életének, egészségének és biztonságosságának védelméről szóló rendelkezések pontosítását tartalmazza a 2001/95/EK irányelvnek való teljes megfelelés érdekében. Ennek körében a biztonságos termék meghatározása kiegészül a használhatóság időtartamának figyelembevételével, továbbá pontosításra kerül az az esetkör, melyben az irányelvet nem kell alkalmazni (ha a termék régiség, vagy a terméket használat előtt meg kell javítani, rendbe kell hozni, illetve helyre kell állítani). Kiegészül a törvény továbbá azzal is, hogy ha közvetlenül alkalmazandó európai uniós jogi aktus biztonságossági követelményt határoz meg egy termék valamely tulajdonsága tekintetében, az annak megfelelő terméket biztonságosnak kell tekinteni.

Bővülnek továbbá a forgalmazók kötelezettségei annyiban, hogy biztosítaniuk kell a gyártók számára, hogy a forgalmazott termékek biztonságosságát ellenőrizhessék. A gyártó jelenleg is köteles a forgalmazott termék biztonságosságát mintavétel útján rendszeresen ellenőrizni. A rendelkezés az ehhez szükséges feltételek biztosítását célozza.

A 7. §-hoz

A III. fejezet jelenleg a fogyasztók vagyoni érdekeinek védelme címet viseli. A fogyasztóvédelmi hatóság hatásköreinek - a fogyasztóvédelmi hatóság eljárása című X. fejezet keretében történő - pontos meghatározása kapcsán azonban a fogyasztók vagyoni érdekeinek védelmét biztosító általános rendelkezések, melyek a gyakorlatban kvázi hatásköri rendelkezésekként működtek, szükségtelenné váltak. Így a törvény szerint a fejezetben kizárólag a fogyasztási kölcsön szabályai maradnának, ezért a fejezet címét is módosítani szükséges.

A 8. §-hoz

A módosítás a fogyasztási kölcsönre vonatkozó szabályok kisebb pontosítása. Új rendelkezés a teljes hiteldíjmutató kereskedelmi kommunikációban való feltüntetésének kötelezettségére és annak módjára vonatkozó szabály. Eszerint ha a fogyasztási kölcsön kamata, költsége, törlesztőrészlete vagy ezekkel összefüggő utalás megjelenik a fogyasztási kölcsönt nyújtó, vagy a fogyasztási kölcsönt közvetítő vállalkozás kereskedelmi kommunikációjában, akkor fel kell tüntetni az éves, százalékban kifejezett teljes hiteldíjmutatót (THM) is, méghozzá közvetlenül a kamatra, költségre, törlesztőrészletre vagy ezekkel összefüggő utalásra vonatkozó részt követően, valamint legalább annak megfelelő méretben és megjelenítésben. Szóbeli kereskedelmi kommunikáció esetén pedig jól érthetően el kel hangoznia a teljes hiteldíjmutatónak is.

A 9. §-hoz

Az Fgytv. „a fogyasztók tájékoztatása” című IV. fejezetében szereplő rendelkezések jelentős része hatályon kívül helyezésre kerül a 2005/29/EK irányelv átültetésével összefüggésben. A jövőben a fogyasztók tájékoztatására vonatkozó általános követelményeket a lényegében az irányelv rendelkezéseinek magyar jogba történő átültetését tartalmazó Fttv. határozza meg. Ennél fogva az Fgytv. IV. fejezete a jövőben csak néhány, az Fttv.-vel közvetlenül nem érintett (pl. árfeltüntetés, megfelelőségértékelés) speciális követelményt tartalmaz. Ennek megfelelően a fejezet címe is megváltozik „a forgalmazással, illetve a szolgáltatásnyújtással összefüggő különös követelmények”-re.

A 10. §-hoz

A törvény szerint a használati és kezelési útmutatóban szereplő tájékoztatásra vonatkozó követelmények a jövőben csak a külön jogszabály szerint kötelezően biztosítandó használati és kezelési útmutatókra vonatkoznak. Változás továbbá, hogy a magyar nyelvű használati és kezelési útmutatónak nem kell a termékhez csatolt idegen nyelvű használati és kezelési útmutatóval azonos tartalmúnak lennie, hanem elegendő, ha a termék rendeltetésszerű használatának, felhasználásának, eltarthatóságának és kezelésének módja körében mindazt az információt tartalmazza, amit a gyártó által csatolt idegen nyelvű használati és kezelési útmutató.

A 11. §-hoz

A módosítás a §-ban alkalmazott fogalmak pontosítását tartalmazza. Eszerint megfelelőségértékelés maga a termék vizsgálatát is magában foglaló értékelési eljárás, melyet az arra kijelölt szervezet végez. A megfelelőségi tanúsítvány a megfelelőségértékelést végző szervezet által kiadott dokumentum, a megfelelőségi nyilatkozat a gyártó által a termék megfelelősége tekintetében tett nyilatkozat, a megfelelőségi jelölés pedig a 93/465/EGK tanácsi határozat szerinti CE-jelölés, mely azt szimbolizálja, hogy a termék megfelel a gyártókat terhelő, a termékre vonatkozó összes kötelezettségnek az elhelyezését előíró közösségi irányelvek értelmében.

A 12. §-hoz

A § a 98/6/EK irányelvet átültető szabályok korrekcióját tartalmazza az irányelvnek való teljes megfelelés érdekében. Ennek körében a szabályozás kiegészül azzal, hogy az eladási árként, egységárként, szolgáltatási díjként feltüntetett árnak vagy díjnak az általános forgalmi adót és az egyéb kötelező terheket is tartalmaznia kell, továbbá, hogy ha valamely a termékre vonatkozó kereskedelmi kommunikáció megjelöli a termék eladási árát, akkor az egységárat is meg kell adni.

Az Fgytv.-be kerül továbbá az a jelenleg miniszteri rendeleti szintű szabály, mely szerint az árverés útján értékesítendő termékekre a 98/6/EK irányelv átültetéséből fakadó árfeltüntetési kötelezettséget elrendelő szabályokat nem kell alkalmazni, ha annak kikiáltási (induló) árát az árverési tájékoztató tartalmazza. Erre a kivételre az irányelv lehetőséget biztosít a tagállamok számára.

A szolgáltatások díjának forintban történő feltüntetésével kapcsolatos kötelezettség kis mértékben szűkül a törvény szerint, mivel az a jövőben a határon átnyúló szolgáltatások esetében nem lesz kötelező. A rendelkezés az Európai Közösség valamely más tagállamában honos, és magyarországi fiókteleppel nem rendelkező vállalkozások szolgáltatásait érinti. Indoka a szolgáltatások szabad áramlásával kapcsolatos közösségi követelmények érvényesülésének biztosítása.

A jelenleg hatályos Fgytv. szerinti, az árcímke elhelyezésére vonatkozó szabály, miszerint az nem takarhatja el a csomagoláson kötelezően feltüntetendő fogyasztói tájékoztatót, a 2005/29/EK irányelv átültetésével kapcsolatban kerül hatályon kívül helyezésre. A szabály tartalmának érvényesítésére a jövőben az irányelvet átültető Fttv. rendelkezései alapján lesz mód.

A 13. §-hoz

E rendelkezés a csomagolás szabályai közül kiveszi a nem fogyasztóvédelmi jellegű, ezért az Fgytv.-be nem illeszkedő rendelkezéseket.

A 14. §-hoz

A módosítás a 2005/29/EK irányelv átültetése miatt az Fgytv.-ből kikerülő tájékoztatásra vonatkozó szabályokhoz kapcsolódó felelősségi szabályok kivételét tartalmazza.

A 15. §-hoz

A módosítással az egyes termékek értékesítését, illetve kiszolgálását a gyermek- és fiatalkorúak védelme érdekében korlátozó rendelkezések - az eddigi széttagolt szabályozás helyett - egységesen az Fgytv.-ben, önálló fejezetben kerülnek meghatározásra. A korlátozó rendelkezések az alkoholtartalmú italokat, a szexuális termékeket és a dohánytermékeket érintik. Dohánytermékekre vonatkozó korlátozást jelenleg a nemdohányzók védelméről és a dohánytermékek fogyasztásának, forgalmazásának egyes szabályairól szóló 1999. évi XLII. törvény, alkoholtartalmú italokra és szexuális termékekre vonatkozó korlátozást pedig a kereskedelemről szóló 2005. évi CLXIV. törvény tartalmaz. A két említett törvény vonatkozó rendelkezései az Fgytv. módosítása, valamint az Fttv. keretében hatályon kívül helyezésre kerülnek. Az Fgytv. új rendelkezései a két említett törvény rendelkezéseihez képest pontosításokat tartalmaznak, ezáltal egyértelművé téve az érintett termékek körét. A § szerinti korlátozó rendelkezések megsértése esetén alkalmazható speciális jogkövetkezmények az Fgytv. eljárási fejezetében szerepelnek.

A 16. §-hoz

A törvény átstrukturálja a fogyasztói jogok érvényesítéséről szóló VI. fejezet szabályait. A panaszkezelésre és ügyfélszolgálatra, mint a jogérvényesítés elsődleges eszközeire vonatkozó szabályok a fejezet elejére kerülnek, megelőzve a békéltető testületi eljárásra vonatkozó rendelkezéseket.

A panaszkezelési és ügyfélszolgálati szabályok módosításának indoka a hatékonyabb jog- és igényérvényesítést célozva a vonatkozó kereskedelmi és fogyasztóvédelmi szabályok összhangjának megteremtése, illetve azok Fgytv.-ben való elhelyezése.

Az Fgytv.-ben egységes szabályozást nyer a panaszkezelés, azon belül pedig az ügyfélszolgálatok szabályozása. A vállalkozásoknak címzett egyes panaszkezelési normák jelenleg a kereskedelmi szabályozás körében találhatók, azonban indokolt e körben - egyes kivételes specialitások figyelembevétele mellett - a fogyasztók alapvető érdekeit védő egységes szabályozás kialakítása és az Fgytv.-ben történő elhelyezése.

A vállalkozást a törvény szerint a panaszügyintézés helye és módja tekintetében minden esetben tájékoztatási kötelezettség terheli. A fogyasztók szóban bejelentett panaszát a vállalkozás köteles azonnal megvizsgálni és szükség szerint orvosolni. Amennyiben a fogyasztó a panaszkezeléssel nem ért egyet, vagy panaszának orvoslása nem lehetséges, a vállalkozás jegyzőkönyvet köteles felvenni. Az írásbeli panaszt a vállalkozás harminc napon belül minden esetben köteles írásban megválaszolni, és a panasz elutasítása esetén a fogyasztót tájékoztatnia kell arról, hogy panaszával mely szervhez (fogyasztóvédelmi hatóság, illetve békéltető testület) fordulhat.

A fogyasztói panaszok intézésének és a fogyasztók tájékoztatásának fórumaként a törvény szerint a közüzemi, a pénzügyi, a biztosítási és a pénztári szolgáltatási, valamint a foglalkoztatói nyugdíjszolgáltatási tevékenységet folytató vállalkozás ügyfélszolgálatot köteles működtetni, továbbá külön törvény egyéb területeken is állapíthat meg ilyen kötelezettséget. A törvény további újdonsága, hogy az ügyfélszolgálat nemcsak a panasz elutasítása esetén, hanem minden esetben köteles - tizenöt napon belül - megválaszolni a fogyasztó panaszát, amely kötelezettség alól csak a fogyasztó személyesen bejelentett és azonnal orvosolt panasza jelent kivételt.

Kiegészülnek az ügyfélszolgálat működési rendjére, félfogadási idejére vonatkozó szabályok is. Eszerint a hét egy munkanapján az ügyfélszolgálatok hosszabb nyitva tartását és telefonon történő elérhetőségét kell biztosítani (8-20 óráig), elektronikusan működtetett ügyfélszolgálat esetén pedig biztosítani kell a folyamatos elérhetőséget. Lehetővé kell tenni továbbá az ügyfélszolgálaton történő személyes ügyintézés időpontjának előzetes lefoglalását. A módosítások célja, hogy a fogyasztók számára a munkaidőn kívül történő, valamint az egyszerű és gyors panaszügyintézés lehetősége biztosított legyen.

A 17. §-hoz

A rendelkezés a törvény új fogalmi rendszeréhez igazodóan - amely a 2005/29/EK irányelv átültetéséhez kapcsolódóan nyer egységes szabályozást - pontosítja a békéltető testületek (a továbbiakban: testületek) hatáskörét.

Ennek keretében - a hatályos törvény 18. §-ának (1) bekezdésében és 19. §-ában foglalt rendelkezések összevonásával - egyértelművé válik, hogy a testületek funkciója az olyan polgári jogi természetű jogviták bírósági eljáráson kívüli rendezése, amelyek tekintetében a fogyasztó-vállalkozás reláció értelmezhető, és amelyekben a jogi szabályozás a fogyasztó érdekében beavatkozik, anyagi jogi szabályokat állapítva meg. Ezek alapvetően szerződési jogi szabályok (a szerződés megkötését és teljesítését, ennek keretében a szerződés tárgyának minőségét illetően), illetve ezeken túlmutató körben a termékbiztonságot és a termékfelelősséget érintő szabályok. (Figyelemmel arra, hogy a szolgáltatások biztonságosságával kapcsolatban a hatályos jogrendszer nem tartalmaz szabályozást, az erre való utalás elhagyásra került.) Fel sem merül a testületek hatásköre a közjogi természetű, hatósági hatáskörbe tartozó normák kikényszerítése tekintetében. Nincs hatáskörük továbbá az olyan polgári jogi jogvitákban sem, ahol a fogyasztói vonatkozásnak nincs szerepe (például a szerződésen kívüli károkozással kapcsolatos kérdésekben).

A testületek működésének eddigi tapasztalatait figyelembe véve a törvény - a területi gazdasági kamarák helyett - a megyei (fővárosi) kereskedelemi és iparkamarák (a továbbiakban: kamarák) mellett működő független testületként határozza meg a békéltető testületeket. Ennek oka az, hogy az Fgytv. hatályos rendelkezésével ellentétben az agrárkamarák, illetve a megyeszékhelyen kívüli megyei jogú városokban működő kamarák a gyakorlatban nem vesznek részt a testületek működtetésében.

A fogyasztóvédelmi cselekvési program végrehajtása érdekében a törvény deklarálja a testületek ügyszámarányos állami támogatását. Erre a mindenkori éves központi költségvetésről szóló törvényben, költségvetési támogatásként kerül sor (a fogyasztóvédelemért felelős tárca költségvetési fejezetében elkülönített soron). A törvény emellett továbbra is utal arra a lehetőségre, miszerint a helyi önkormányzatok is részt vállalhatnak a testületek működtetésének feladataiból, azonban az Fgytv. hatályos szövegével ellentétben a törvény e vállalást nem köti a kamarával történő megállapodáshoz, és nem utal annak önkéntességére sem, hiszen ezek normatív előírás nélkül is nyilvánvalóak.

A 18. §-hoz

A gyakorlati igények figyelembevételével, a többes eljárásindítás kiküszöbölése érdekében kerültek átdolgozásra a békéltető testületek illetékességére vonatkozó rendelkezések. A törvény szerint - a jelenlegi szabályokat kiegészítve - a fogyasztó kérelme alapján a fogyasztói jogvitával érintett vállalkozás (illetve az annak képviseletére feljogosított szerv) székhelye vagy a teljesítés helye is megalapozhatja a testületek illetékességét, ami növelheti a vállalkozások testületi eljárásokkal kapcsolatos alávetési hajlandóságát.

A törvény kifejezetten rendezi azt a helyzetet, amikor több fogyasztó közösen terjeszt elő kérelmet. Előfordulhat ugyanis, hogy az érintett fogyasztók - az illetékességet fő szabály szerint megalapozó - lakóhelye vagy tartózkodási helye különböző testületek illetékességi területére esik. Annak érdekében, hogy ilyen esetben a ténybeli és jogi alapon összefüggő ügyeket ne kelljen különbontani (s ilyen módon a különböző testületek eljárásában ne különböző megítélés alá essenek), a törvény a közös kérelmek esetében a bármelyik kérelmezőre nézve illetékes testület illetékességét megállapítja.

Az illetékességi szabályokhoz kapcsolódik a törvény 28. §-a, amely szerint a fogyasztónak a testület eljárását kezdeményező kérelmében nyilatkoznia kell arra nézve, hogy az ügyben más testület eljárását nem kezdeményezte, továbbá a törvény 29. §-a, amely alapján a kérelem meghallgatás kitűzése nélküli elutasításának van helye, ha azonos ügyben korábban más testület előtt eljárást indítottak.

A 19. §-hoz

A törvény - igazodva a különböző testületek eltérő méreteihez és ügyterhéhez - nem teszi kötelezővé az elnökhelyettesi tisztség betöltését.

Módosul a békéltető testületi tagok jelölésére vonatkozó szabályozás, lehetővé téve részint a nagyobb ügyteherrel dolgozó testületeknél a testületi létszám megemelését (harmincról negyven főre), másrészt pedig - a kötelező kamarai tagság megszűnésére reagálva - azt, hogy a vállalkozói oldalon más érdek-képviseleti, szakmai szervezetek (köztük a működtetés feladataiból részt nem vállaló agrárkamarák, valamint a jellemzően nem kamarai tag pénzügyi vállalkozások érdek-képviseletei szervezetei) is delegálhassanak a testületekbe tagokat, biztosítva az érintett ágazat vonatkozásában szükséges speciális szakértelmet. A delegálás részletes szabályai kormányrendeleti szinten kerülnek meghatározásra. Az új szabályokat csak a következő békéltető testületi megbízások, illetve az azokat megelőző jelölések tekintetében kell majd alkalmazni.

A békéltető testületi tagok megbízatása, szintén a következő megbízatási ciklustól, három év helyett négy évre szól majd.

A 20. §-hoz

A törvény a testület elnökének megválasztásával kapcsolatos - a hatályos törvény 21. §-ának (4) bekezdésében foglalt - szabályokat annyiban módosítja, hogy elhagyja a fogyasztóvédelmi hatóság vezetőjének javaslattételi jogát, amely - a törvény megalkotásakor még előzmény nélküli, újonnan felállítandó testületek megerősödését követően - nem indokolható, ellentétes a testületek függetlenségének alapelvével.

A törvény a korábban írtak szerint pontosítja az elnökhelyettes kijelölésének - a hatályos törvény 21. §-ának (5) bekezdésében foglalt - szabályait, a testület munkaterhe által indokolt esetekhez kötve e funkció betöltését. Egyben rendezi az elnök helyettesítésének kérdését arra az esetre is, ha a testületnek nincs elnökhelyettese: ilyenkor az elnököt szükség esetén az általa alkalmilag kijelölt tag helyettesítheti.

A 21. §-hoz

A törvény pontosítja a testület tagjairól vezetendő lista - a hatályos törvény 21. §-ának (3) bekezdésében foglalt - szabályait. Nem kell megküldeni a listát a fogyasztóvédelmi hatóságnak, a fogyasztói érdekek képviseletét ellátó társadalmi szervezeteknek, valamint a helyi önkormányzatoknak. A helyi önkormányzatok nagy számára figyelemmel a hatályos előírás indokolatlanul költséges kötelezettséget terhelt a testületekre. A fogyasztóvédelmi hatóság irányában fennálló kötelezettség fenntartása arra tekintettel nem indokolt, hogy a törvény a békéltető testületek működtetésének és eljárásának minden területén megszünteti a fogyasztóvédelmi hatóság szerepét, amely ezen eljárások vitarendezési jellegére figyelemmel idegen a hatóság közhatalmi funkcióitól, másfelől pedig nincs összhangban a testületek függetlenségének elvével. Mivel a törvény 41. §-a szerint a fogyasztóvédelemért felelős tárca honlapján is közzé kell tenni a testületek tagjainak listáit, a listák megküldésének kötelezettségét elegendő a fogyasztóvédelemért felelős miniszter és a kamara vonatkozásában előírni, azok ezúton minden más érdekelt számára is hozzáférhetővé válnak.

A 22. §-hoz

A törvény kiegészíti a hatályos szabályozást az elnök megbízatásának alkalmatlanság okán való megszűnése vonatkozásában, garanciális szabállyal töltve ki a jelenleg fennálló joghézagot.

A 23. §-hoz

A testületi tagok függetlenségét és pártatlanságát garantáló - a hatályos törvény 23. §-ában foglalt - szabály a szabályozás átstrukturálása következtében a 24/A. §-ban kerül elhelyezésre.

A 24. §-hoz

A testület főszabály szerint továbbra is háromtagú tanácsban jár el. Míg a hatályos Fgytv. a felek ilyen értelmű megállapodásához köti az egyes eljárás lehetőségét, a törvény alapján az eljárás egyszerűsítése és gyorsítása céljából a testület elnöke maga dönthet arról, hogy az ügyet egyszerű megítélésűnek minősítve egyedül eljáró testületi tagot jelöl ki az eljárás lefolytatására. A felek azonban ilyen esetben is kérhetik a tanácsban történő eljárást.

A 25. §-hoz

A döntések szakmai színvonalának növelése érdekében a törvény értelmében szigorodnak az eljáró tanács összetételére vonatkozó feltételek: a békéltető testületek következő megbízatási ciklusától kezdve az eljáró tanács legalább egy tagjának jogi végzettséggel kell rendelkeznie. Ez a követelmény egyben kiegyenlítettebbé teszi a szabályozást, amennyiben az az egyedül eljáró testületi tag esetében - a 98/257/EK bizottsági ajánlásból következően - jelenleg is megköveteli a jogi végzettséget, jóllehet az ilyen eljárás éppen az egyszerű megítélésű ügyekhez kapcsolódik. Értelemszerűen az ügynek megfelelő szakértelemmel rendelkező testületi tag tanácsban való részvétele is szükséges a szakszerű eljáráshoz, ez azonban a felek jelölési lehetőségénél fogva életszerűen biztosított, s nem szükséges erre vonatkozó normatív rendelkezés.

A 26. §-hoz

A törvény pontosítja és a megváltozott szabályozáshoz igazítja azon információk körét, amelyekről a testület a hozzá fordulók kérésére köteles tájékoztatást adni. A rendelkezés a 98/257/EK bizottsági ajánlás II. 1. pontjában foglalt átláthatósági követelménynek tesz eleget. Megjegyzendő, hogy a törvény 41. §-a értelmében a fogyasztóvédelemért felelős tárca honlapján a jövőben - előmozdítandó e kötelezettség teljesítését - közzétételre kell kerüljön a békéltető testületi eljárásra vonatkozó szabályozás rövid, közérthető bemutatása, ez azonban nem tudja teljesen kiváltani azt az egyedi tájékoztatási-tanácsadási funkciót, amelyet a testületek a hozzájuk forduló fogyasztók tekintetében ellátnak.

A 27. §-hoz

A vállalkozások a jövőben nemcsak a békéltető testületi eljárásokkal kapcsolatban, hanem - a törvény 16. §-a szerint - minden esetben kötelesek a fogyasztó panaszát meghatározott eljárásrend szerint intézni, és annak elutasítása esetén álláspontjukat indokolással együtt írásban megküldeni a fogyasztó részére, akit arról is tájékoztatniuk kell, ha a panasz miatt békéltető testületi eljárás kezdeményezésének van helye. Ennek megfelelően a fogyasztó a békéltető testületi eljárás iránti kérelméhez bizonyítékként a vállalkozás új panaszkezelési szabályok szerint megadott elutasító nyilatkozatát kell, hogy becsatolja.

Az ilyen vitarendezés során is az Fgytv. új 17/A-17/C. §-ának szabályai az irányadóak, azzal, hogy azok megsértése nem eshet a fogyasztó terhére, azaz a fogyasztó a közvetlen vitarendezés megkísérlésének bizonyításával továbbra is meg tudja indítani a békéltető testület eljárását, ugyanakkor a vállalkozás jogsértő magatartása a panaszkezelés kapcsán a fogyasztóvédelmi hatóság részéről közjogi jogkövetkezmények formájában is szankcionálásra kerül.

A 28. §-hoz

A törvény - a 30. §-ában - egyértelművé teszi, hogy a felek meghatalmazott útján is eljárhatnak, amely esetben a kérelemhez csatolni kell a meghatalmazást. Ez felváltja azt a jelenlegi szabályt, amely szerint a kérelmet a fogyasztó vagy - több fogyasztót érintő vitás ügyben az érintettek meghatalmazása alapján - a fogyasztói érdekek képviseletét ellátó társadalmi szervezet terjesztheti elő. A módosítás ezzel arra a gyakorlati igényre reagál, hogy a fogyasztóvédelmi társadalmi szervezetek adott esetben akár egyetlen fogyasztó meghatalmazása alapján is eljárhassanak.

A törvény pontosítja a kérelem tartalmi kellékeit, így mindenekelőtt - a párhuzamos eljárások kiküszöbölése érdekében - megköveteli a fogyasztó arra vonatkozó nyilatkozatát, hogy nem kezdeményezte más testület eljárását, közvetítői vagy polgári peres eljárást nem indított. E követelmény előírása a testületi eljárások permegelőző jellegének kifejezésre juttatása miatt szükséges, továbbá abból az igényből kiindulva, hogy a fogyasztó ne éljen vissza az igényérvényesítését előmozdító állami eszközökkel. Minthogy a békéltető testületi eljárás nem érinti a fogyasztónak azt a jogát, hogy igényét utóbb bíróság előtt érvényesítse, ugyanakkor az állam azért tartja fenn ezt a vitarendezési intézményt, hogy lehetőség szerint kiváltsa a jogviták bírósági útra terelését, nem indokolt, hogy a fogyasztó olyan esetben indítson a békéltető testület előtt eljárást, amikor már a bírósági utat is igénybe vette. Kifejezett problémát jelentene a párhuzamos eljárás olyan esetben, amikor a békéltető testületi eljárás bírósági úton végrehajtható határozattal zárul, amely adott esetben nem feltétlenül azonos tartalmú a bírósági eljárásban hozott ítélettel. A több békéltető testületi eljárás párhuzamos megindítása pedig kifejezetten visszaélésszerű, figyelemmel arra, hogy az állam alapvetően magára vállalja az intézmény működtetésének és az eljárás lefolytatásának költségeit, s a testületek illetékességére vonatkozó szabályozás széles körű választási lehetőséget biztosít a fogyasztó számára az eljáró testület tekintetében.

A törvény - kitöltve a jelenlegi joghézagot - rögzíti, hogy a kérelem hiányossága esetén a testület elnöke tizenöt napon belül kell, hogy a fogyasztót hiánypótlásra felhívja.

A 29. §-hoz

Az eljárási határidők - az eljárás gyorsaságához fűződő alapvető érdek szem előtt tartásával - a lehetséges mértékben meghosszabbításra kerülnek, figyelemmel egyes testületek megnövekedett ügyterhére.

A törvény - a 28. §-hoz írt indokolásban jelzett okokból - a kérelem meghallgatás kitűzése nélküli elutasítását rendeli el olyan esetben, ha az elnök - akár a fogyasztó nyilatkozata alapján, akár más értesülésből - megállapítja, hogy azonos ügyben korábban más testület előtt eljárást indítottak, közvetítői eljárást indítottak, per van folyamatban vagy már jogerős ítéletet hoztak.

A meghallgatás időpontjáról való értesítés kiegészül az elnök által kijelölt, egyedül eljáró testületi tag személyéről való közléssel, illetve azzal a felhívással, miszerint a felek nyolc napon belül kérhetik a háromtagú tanácsban történő eljárást.

A 30. §-hoz

A testületi eljárások során a jövőben a hivatalos iratok kézbesítésére vonatkozó - jelenleg a postai szolgáltatások ellátásáról és minőségi követelményeiről szóló 79/2004. (IV. 19.) Korm. rendeletben foglalt - külön jogszabályi rendelkezések szerint kell az iratokat a feleknek kézbesíteni, amivel összefüggésben a törvény 60. §-a tartalmazza a hivatalos irat postáról szóló 2003. évi CI. törvényben foglalt fogalmának módosítását is.

A törvény - összhangban a 28. §-sal - rögzíti, hogy a testületi eljárásokban a felek meghatalmazott útján is eljárhatnak, és hogy - biztosítva az eljárás rugalmasságát - meghatalmazott lehet bármely természetes vagy jogi személy, illetve jogi személyiséggel nem rendelkező szervezet.

A 31. §-hoz

Az eljárások - a titoktartási kötelezettséggel és az eljárás választottbíráskodási jellegével összhangban - a jövőben csak abban az esetben lesznek nyilvánosak, ha ahhoz mindkét fél hozzájárult. Ez a megoldás megfelel a választottbíráskodásról szóló 1994. évi LXXI. törvény 29. §-ában foglalt rendelkezésnek.

A 32-36. §-hoz

A törvény ehelyütt is a lehetséges mértékben meghosszabbítja az eljárási határidőket.

Pontosításra kerül a békéltető testület döntéseinek rendszere; összhangban a jogrendszerünkben ismert más eljárási szabályozásokkal a „határozat” megjelölést a törvény csak a testület olyan döntéseire alkalmazza, amelyek a felek számára kötelezettséget állapítanak meg. Ilyen a felek - a békéltető testületi eljárásban kötött - egyezségének az eljáró tanács általi formalizált jóváhagyása, valamint az egyezség hiányában lefolytatott eljárást a kérelem megalapozottsága és a vállalkozás önkéntes alávetése esetén lezáró döntés (ez utóbbi megjelölése a törvény szerint: kötelezést tartalmazó határozat). Az alávetés hiányában hozott döntés a törvény szerint nem határozatnak, hanem ajánlásnak minősül.

Hangsúlyozni kell, hogy a felek egyezségének a békéltető testületi eljárásban történő jóváhagyásához szükséges az, hogy az egyezség megfeleljen a jogszabályoknak. Ennek oka az, hogy a nem végrehajtott egyezséghez a szabályozás bírósági végrehajtást kapcsol. Amennyiben a felek olyan módon jutnának megállapodásra, amely mindkét fél számára elfogadható rendezést jelent, azonban nincs összhangban a jogi szabályozással (például a szavatossági igény nem a törvény által nevesített formák valamelyikében kerülne kielégítésre, hanem beszámítás (levásárlás) formájában), az eljáró tanács azt nem tudja jóváhagyni, s ahhoz állami kikényszerítést kapcsolni, hanem az Fgytv. 31. §-a - a törvény szerinti - (3) bekezdésének b) pontja alapján az eljárást megszünteti.

Az eljárásmegszüntetési okok között - amelyek esetén az eljárás formalizált döntést nem igénylő megszüntetésére kerül sor - kifejezetten nevesítésre kerül a kérelem megalapozatlansága. Ilyen esetben nem volna adekvát megoldás a „kérelmet elutasító határozat” hozatala, figyelemmel arra, hogy a békéltető testületi eljárás alternatív vitarendezés, annak funkciója nem a kérelem megítélése.

Az eljárási költségek viseléséről való rendelkezést csak a kötelezést tartalmazó határozat esetében indokolt előírni. Az egyezségnek is része lehet egy az eljárással összefüggő költségekre vonatkozó megállapodás, bár életszerűen ilyen esetben mindkét fél viseli a saját költségét. Mivel azonban az eljáró tanács a felek által kötött egyezséget pusztán a jogszabályoknak való megfelelés szempontjából vizsgálja, annak tartalmához azonban nem tesz hozzá semmit (legfeljebb az elnök kioktatási kötelezettsége körében hívhatja fel a figyelmet az ilyen további kérdések rendezésének szükségességére), ilyen esetben nem az eljáró tanács rendelkezik a költségek viseléséről. Ajánlás tekintetében pedig, minthogy az nem kikényszeríthető, értelmetlen volna egy ilyen rendelkezés kötelező előírása. (Ez azonban nem zárja ki azt, hogy az eljáró tanács az ajánlásban orientáljon e tekintetben is.)

A törvény - más eljárási szabályozásokkal összhangban - meghatározza az eljárás költségének eddig definiálatlan fogalmát, példálózó felsorolással emelve ki a felmerülhető költségek tipikus fajtáit. Hangsúlyozni kell ugyanakkor a célszerű és jóhiszemű eljárással összefüggő költségtakarékosság követelményét, aminek keretében - figyelemmel az eljárás közvetlen jellegére - nem értelmezhetőek a felek képviseletével összefüggő költségek. Az esetleges ilyen költséget az érintett fél maga köteles viselni. (Az eljárás térítésmentessége és az eljárási szabályokról, a jogokról és a kötelezettségekről való kioktatási kötelezettség előírása teljes egészében biztosítja annak lehetőségét, hogy a fogyasztó igényét közvetlenül, külön segítség igénybevétele nélkül érvényesíteni tudja. A képviselet így alapvetően nem indokolt, annak költségei nem terhelhetőek a másik félre.)

A teljesítési határidőről való rendelkezést a törvény szintén csak a kötelezést tartalmazó határozat esetében írja elő. Ez - az eljárási költségek megosztásához hasonlóan - nem érinti annak lehetőségét (sőt célszerűségét), hogy a felek egyezségükben a vállalkozás teljesítésnek határidejét is megadják. Egyezség és alávetés hiányában az eljáró tanács ajánlásában legfeljebb javaslatot tehet a fogyasztó igényének meghatározott módon történő kielégítésére, itt azonban a teljesítési határidő előírása nem értelmezhető. (Az ajánlás követésének időkeretére mindazonáltal kihat a törvénynek az a rendelkezése, mely a nem követett ajánlás tekintetében annak a vállalkozás részére történt kézbesítéstől számított harminc nap elteltével nyilvánosságra hozatali lehetőséget enged.)

A kötelezést tartalmazó határozat, illetve az ajánlás bíróság általi hatályon kívül helyezésének okai kiegészítésre kerülnek azzal az estkörrel, amikor a kérelmet meghallgatás kitűzése nélkül el kellett volna utasítani azért, mert a felek között ugyanabból a ténybeli alapból származó ugyanazon jog iránt korábban más békéltető testület előtt már eljárást indítottak, közvetítői eljárást indítottak, per volt folyamatban vagy annak tárgyában már jogerős ítéletet hoztak. A testület döntési rendszerének újraszabályozása kapcsán a törvény egyértelművé teszi, hogy a jóváhagyott egyezség nem támadható meg a bíróság előtt eljárási szabálysértésre hivatkozással. Ennek indoka megint csak a megállapodáshoz fűzött bizalom védelme. A törvény - kitöltve a korábbi joghézagot - egyértelművé teszi, hogy a határozat érvénytelenítése iránti pert a békéltető testülettel szemben kell megindítani, az ilyen perben perbeli jogképességgel és cselekvőképességgel ruházva fel a - jogi személyiséggel nem rendelkező - testületet.

A 37. §-hoz

Ha a vállalkozás az ajánlásban foglaltaknak nem tesz eleget, a nyilvánosságra hozatal lehetőségét a törvény közvetlenül a békéltető testületekhez telepíti. Ennek oka az a korábban írt szempont, mely szerint az alapvetően polgári jogi természetű, a felek önkéntes részvételén alapuló vitarendezési eljárástól indokolt távol tartani az állam minden közhatalmi funkcióját.

A nyilvánosságra hozatal tekintetében garanciális elemként kerül beépítésre, hogy az ajánlás a hatályon kívül helyezése iránt indított peres eljárás jogerős lezárulta előtt nem hozható nyilvánosságra.

A törvény megszünteti a kamara és a fogyasztóvédelmi hatóság ellenőrzési jogosítványát a kötelező határozat végrehajtása, illetve az ajánlásban foglaltak követése vonatkozásában, ezzel is hangsúlyozva a testületi eljárások független jellegét.

A 38. §-hoz

A törvény értelmében az egyes testületek a tevékenységükről készített összefoglaló tájékoztatót a tárgyévet követő év február 15-éig megküldik a fogyasztóvédelemért felelős miniszternek. A hatályos szabályozás az egyes testületek vonatkozásában, március 31-ei határidővel írja elő az összefoglaló tájékoztatók miniszternek való megküldését. A módosítás célja az, hogy biztosítsa a testületek tárgyévet követő évre vonatkozó költségvetési támogatásának mielőbbi folyósítását, amelynek gyakorlata szerint a fogyasztóvédelemért felelős tárca egyedi megállapodást köt a Magyar Kereskedelmi és Iparkamarával mint közreműködő szervezettel, és az MKIK ez alapján tovább szerződik a húsz kamarával. Az országos jelentést a jelenlegi gyakorlat szerint is az MKIK állítja össze, minthogy a testületeknek nincs országos szintű összefogó szerve.

A 39. §-hoz

A törvény lehetővé teszi a vita rendezésében és az eljárásban való közreműködést teljességgel megtagadó vállalkozások listájának közzétételét. Hangsúlyozni kell, hogy itt alapvetően nem a felek önkéntes részvételén alapuló alternatív vitarendezési eljárás visszautasításának szankcionálásáról van szó. A vállalkozás ugyanis az ilyen listára való felkerülést meg tudja akadályozni azzal, ha az Fgytv. 29. §-ának - a módosítással megállapított - (8) bekezdése szerinti válasziratot küld. Ez a válaszirat pedig tartalmában alig különbözik attól az indokolt állásponttól, amelyet a vállalkozásnak a törvény 16. §-ában szabályozott panaszkezelési eljárás keretében egyébként is ki kell alakítania (és a fogyasztónak megküldenie). Így az itt előírt nyilvánosságra hozatali lehetőség bizonyos értelemben a nem megfelelő panaszkezelés, a fogyasztói igények rendezésére való hajlandóság ilyen értelmű hiányának szankciója.

A törvény tartalmazza továbbá az általános, a békéltető testületi eljárásra mint olyanra vonatkozó alávetési nyilatkozatok megtételének, visszavonásának és nyilvántartásának részletes szabályait, ezzel is előmozdítva a vállalkozások önkéntes, fogyasztóbarát üzletpolitikájuk részeként történő együttműködését. Mindazonáltal a törvény azt is biztosítja, hogy ilyen alávetésre ne lehessen visszaélésszerűen hivatkozni, ezért a kereskedelmi kommunikációban bizonyíthatóan közölt ilyen nyilatkozatokhoz kötőerőt kapcsol.

A 40. §-hoz

A törvény pontosítja az egyes testületek eljárási szabályzatára, illetve a valamennyi testület képviselőjének részvételével készíthető országos eljárási szabályzatra vonatkozó szabályokat, biztosítva e tekintetben is a testületek függetlenségének és pártatlanságának érvényesülését.

A 41. §-hoz

A békéltető testületi fórumrendszer és eljárások jobb átláthatósága érdekében a törvény átfogó közzétételi szabályokat ír elő a fogyasztóvédelemért felelős miniszternek, aki azt a honlapján teljesíti.

A 42. §-hoz

Célja, hogy törvényi szinten megteremtse az alapját egy hosszabb távon is hatni képes, a jogszabályi rendelkezések megvalósulását, illetve - azon túl is - egy versenyző piacon a fogyasztók védelmét, az érintett szereplők érdekeinek egyensúlyát a szereplők (vállalkozások, fogyasztók, érintett hatóságok) megegyezésére alapozva a gyakorlatban is biztosító, az önszabályozás eszközével is megteremteni célzó „Fogyasztóvédelmi Charta” létrehozásának.

A 43. §-hoz

A módosítás a fogyasztóvédelemért felelős miniszter feladatkörét bővítve megállapítja számára az állami fogyasztóvédelmi ügyfélszolgálat működtetésének kötelezettségét. Az ügyfélszolgálat 2009. január 1-jétől kezdi meg működését. Célja, hogy a fogyasztók által benyújtott, valamely közigazgatási szerv hatáskörébe tartozó panaszokat fogadja és továbbítsa a hatáskörrel és illetékességgel rendelkező hatósághoz, továbbá, hogy a fogyasztók részére a rendelkezésükre álló eljárási lehetőségekről tájékoztatást nyújtson. Az ügyfélszolgálat megkereshető lesz személyesen, telefonon, valamint elektronikus úton is. A állami fogyasztóvédelmi ügyfélszolgálat létrehozásának jelentősége, hogy a sérelmet szenvedett fogyasztók számára megkönnyíti panaszuk benyújtását, továbbá segíti az eligazodást az egyes hatóságok hatáskörei tekintetében.

A 44. §-hoz

A fogyasztóvédelmi jogszabályok alkalmazásáért felelős nemzeti hatóságok közötti együttműködésről szóló 2004. október 27-ei, 2006/2004/EK európai parlamenti és tanácsi rendelet - a hatálya alá tartozó irányelvek és rendeletek listáját tartalmazó - melléklete a 2005/29/EK irányelv hatálybelépésével egyidejűleg kibővült ezzel az irányelvvel is. Ezért szükségessé vált a fogyasztóvédelmi hatóság, mint a 2005/29/EK irányelv végrehajtásáért felelős hatóság kijelölése az Fgytv.-ben. Emellett azonban az Fttv. is tartalmaz kijelölő szabályt a 2005/29/EK irányelv végrehajtására, mivel a végrehajtásért nem kizárólag a fogyasztóvédelmi hatóság, hanem a Gazdasági Versenyhivatal, valamint a Pénzügyi Szervezetek Állami Felügyelete is felelős, s így e hatóságok kijelölését is meg kellett tenni.

A 45. §-hoz

Pontosító rendelkezés, mely a fejezet címét összhangba hozza a fogyasztóvédelmi társadalmi szervezetekre az Fgytv.-ben alkalmazott meghatározással.

A 46. §-hoz

A módosítás a fogyasztói érdekek képviseletét ellátó társadalmi szervezetek az állam, illetve a helyi önkormányzatok által támogatható főbb tevékenységeinek felsorolását kibővíti a fogyasztók tájékoztatásának végzésével, illetve szervezésével, valamint a fogyasztók oktatásának végzésével, összhangban a fogyasztóvédelmi cselekvési programnak a tudatos fogyasztóvá válás elősegítésére irányuló célkitűzéseivel.

A 47. §-hoz

A módosítás az Fgytv. új 45/A. §-sával meghatározza, hogy mely jogszabályi rendelkezések tartoznak a fogyasztóvédelmi hatóság hatáskörébe, azaz, hogy melyek az ún. fogyasztóvédelmi rendelkezések. E rendelkezések megtartását a fogyasztóvédelmi hatóság ellenőrzi, illetve eljár megsértésük esetén. A törvény a fogyasztóvédelmi rendelkezések három körét különbözteti meg. Egyrészt az Fgytv.-ben és a végrehajtási rendeleteiben szereplő anyagi jogi jellegű rendelkezések, másrészt a valamely külön jogszabályban fogyasztóvédelmi rendelkezésnek minősített szabályok, harmadrészt azon szabályozási tárgykörök, melyek - törvény vagy kormányrendelet eltérő rendelkezése hiányában - jellegükre tekintettel fogyasztóvédelmi rendelkezésnek minősülnek. E harmadik kör annyiban tekinthető átmenetinek, hogy amennyiben az összes érintett törvény és az összes érintett kormány- és miniszteri rendelet (az érintett jogszabályok száma együttesen meghaladja a kétszázat) fogyasztóvédelmi rendelkezései azokban konkrétan nevesítésre kerülnek, e kör funkcióját veszti, tehát hatályon kívül helyezhetővé válik. A fogyasztóvédelmi rendelkezések törvény szerinti meghatározása a korábbi túlságosan rugalmas és így kellően nem behatárolható szabályozást felváltva a hatáskörök egyértelművé válását eredményezi, a hatásköri párhuzamosságokat - egyes kivételes esetektől eltekintve - megszünteti, s így a jogbiztonságot növeli.

Az Fgytv. új 45/B. §-a megállapítja a fogyasztóvédelmi hatóság ellenőrzési jogosultságát a fogyasztói szerződésekre vonatkozó általános szerződési feltételek tekintetében.

A 48. §-hoz

A módosítás a fogyasztóvédelmi hatósági eljárás ügyfélként történő kezdeményezésének lehetőségét kiterjeszti azokra a hazai fogyasztói érdekek képviseletét ellátó társadalmi szervezetekre is az általuk védett fogyasztói érdekek védelme körében, melyek nem minősülnek feljogosított egységnek, vagyis nem szerepelnek az Európai Unió Hivatalos Lapjában közzétett jegyzéken. A szabályozás újdonsága voltaképpen a hazai fogyasztóvédelmi társadalmi szervezetek ügyféli jogállásának biztosítása a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) 15. §-ának (5) bekezdésével összhangban. A módosítással a Ket. értelmében ügyféli jogokat, azaz jelentős eljárási többletjogosítványokat (pl. iratbetekintési jog, nyilatkozattételhez való jog, értesítéshez való jog, jogorvoslathoz való jog) kapnak.

A hatósági eljárás megindításának objektív határideje tekintetében a Ket. nem tartalmaz általánosan érvényes szabályt, ezért a törvény szerint az Fgytv. kiegészül a határidőre vonatkozó szabállyal a fogyasztóvédelmi hatóság eljárása tekintetében.

Eszerint a jogsértés bekövetkezését követő három éven túl a jogsértővel szemben eljárás nem indítható.

A 49. §-hoz

A törvény szerint több pontosítással, valamint a korábbiaknál szélesebb körben kerül meghatározásra a fogyasztóvédelmi hatóság által jogsértés esetén alkalmazható jogkövetkezmények köre.

Néhány, korábban kormányrendeleti szinten [89/1998. (V. 8.) Korm. rendelet] megállapított jogkövetkezmény, mint például határidő tűzésével a hibák, hiányosságok megszüntetésére és a hatóság erről való értesítésére vonatkozó kötelezés lehetősége, vagy az áru forgalmazásának, értékesítésének feltételhez kötésének vagy megtiltásának lehetősége a jövőben törvényi szinten kerül szabályozásra. Ez utóbbi jogkövetkezmény alkalmazási körét tekintve bővül a korábbi kormányrendeleti szabályozás tartalmához képest, mivel alkalmazására a jövőben nemcsak az áru vagy szolgáltatás minőségi, mennyiségi követelményeknek való meg nem felelése esetén, hanem gyakorlatilag bármely fogyasztóvédelmi rendelkezés megsértése esetén mód lesz. Ugyanakkor alkalmazásának időtartama a jövőben a jogszerű állapot helyreállításáig terjedő időre korlátozódik.

Az üzlet ideiglenes bezárásának lehetősége az eddigi törvényi szabályozáshoz képest konkrétabbá válik azáltal, hogy a bezárás lehetséges időtartamát maga a törvény korlátozza, vagyis arra csak a jogszerű állapot helyreállításáig lesz mód. Ezen túlmenően az ideiglenes üzletbezárás alkalmazási köre is áttekintésre és - a 2005/29/EK irányelv átültetése miatt szükséges módosítás mellett - pontosításra került.

A jogkövetkezményeknél szerepelnek a módosításban - a jelenleg hatályos 47/B. §-ban foglaltaknak megfelelő - dohánytermék és alkoholtartalmú ital gyermek- és fiatalkorúak részére történő értékesítése, kiszolgálása esetén alkalmazható intézkedések. Ezen intézkedések alkalmazási köre egyúttal kibővül a szexuális termék gyermek- és fiatalkorúak részére történő értékesítésének, kiszolgálásának tilalmával kapcsolatos jogsértésekkel.

Jelentős változás, hogy a törvény ezentúl nemcsak a fogyasztóvédelmi bírság, hanem az összes jogkövetkezmény esetében egységesen rögzíti alkalmazásuk fő szempontjait, megteremtve ezzel a fogyasztóvédelmi hatóság mérlegelési jogosítványának kereteit. Így a hatóság a jogkövetkezményeket a jogsértés súlya, a jogsértő állapot időtartama, a jogsértő magatartás ismételt tanúsítása, illetve a jogsértéssel elért előny figyelembevételével köteles megállapítani. Az adott jogsértés súlyának megállapításához a törvény a következő fő szempontokat határozza meg: az érintett fogyasztók száma, érdekeik sérelmének köre, a jogsértő magatartás kiterjedtsége.

A törvény szerinti, valamint a más jogszabályokban [pl. 79/1998. (IV. 29.) Korm. rendelet] a fogyasztóvédelmi rendelkezések megsértése esetére megállapított jogkövetkezmények - a jelenlegi gyakorlatnak megfelelően - együttesen is alkalmazhatók. A rendelkezés kimondására a jogkövetkezményekkel potenciálisan érintett vállalkozások számára történő egyértelművé tétel érdekében van szükség.

A szabályozás az előbbiekben ismertetett keretek között - tekintettel a rendkívül sokféle és eltérő körülmények mellett elkövetett jogsértésre - továbbra is mérlegelési lehetőséget biztosít a fogyasztóvédelmi hatóság számára az egyes jogsértések megítélése, valamint a jogkövetkezmények megállapítása terén. Ezért mind a fogyasztók, mind a vállalkozók számára lényeges a hatóság jogalkalmazási, egyebek mellett bírságolási gyakorlatának ismerete. A törvény szerint a hatóság a jövőben köteles közzétenni a jogalkalmazási gyakorlatát ismertető közleményt.

Új jogintézménye a törvénynek, hogy a fogyasztóvédelmi hatóság határozathozatal helyett szerződést köthet az ügyféllel a jogsértés megszüntetése érdekében.

Új rendelkezés az üzletek működési engedélyeinek kiadásáért és az abban foglaltak betartásának ellenőrzéséért felelős kereskedelmi hatóság (jegyző) értesítésének kötelezettsége, amennyiben a fogyasztóvédelmi hatóság az üzlet működését lényegesen érintő szankciót alkalmaz, így az üzlet ideiglenes bezárásakor, valamint az áru forgalmazásának megtiltása, feltételhez kötése esetében.

Szintén új rendelkezés az eljárás alá vont vállalkozás adatszolgáltatási kötelezettségének megállapítása. Ennek alapján a fogyasztóvédelmi hatóság mind hatósági ellenőrzése, mind pedig (akár hivatalból, akár kérelemre induló) eljárása során kérheti az ellenőrzés lefolytatásához, illetve az érdemi döntéshez, s ennek körében például az adott vállalkozásra irányadó bírságkorlátok megállapításához szükséges adatok biztosítását. E rendelkezés elősegíti az eljárások gyors és eredményes lefolytatását.

A törvény a mintavételt a jövőben nemcsak a termék minőségének, illetve összetételének, hanem biztonságosságának vizsgálata céljából is lehetővé teszi, amire eddig a 79/1998. (IV. 29.) Korm. rendelet adott lehetőséget. Emellett a módosítás - a Ket. 153. §-a (2) bekezdésének 15. pontjával összhangban - eljárási költségként határozza meg a mintavételi költséget, valamint a laboratóriumi és az egyéb vizsgálatok költségét. E költség viselésére a vállalkozás akkor köteles, ha a minta az előírt követelményeknek nem felelt meg. A mintavételi költség, a laboratóriumi költség és az egyéb vizsgálatok költségének mértéke és megfizetésének rendje külön kormányrendeletben kerül megállapításra.

További új eleme a szabályozásnak, hogy a jövőben próbavásárlásra nemcsak termékek, hanem szolgáltatások esetén is sor kerülhet.

Az 50. §-hoz

A módosítás pontosításokat tartalmaz a közreműködő személy próbavásárláshoz történő igénybevétele tekintetében. A közreműködő személy bármely jogviszony keretében foglalkoztatható, amennyiben ezt az adott jogviszony speciális szabályai lehetővé teszik. A közreműködő személy igénybevételének jellegzetessége, hogy tevékenységére alkalomszerűen vagy időszakosan kerül sor. Tevékenysége alapjául tehát elsősorban egyéb munkavégzésre irányuló jogviszony vagy közérdekű önkéntes jogviszony szolgálhat. A szabályozás kiegészül a közreműködő személyre vonatkozó kizárási szabályokkal, melyek a Ket. ügyintézőre vonatkozó kizárási szabályaival megegyezők (a közreműködő személy nem vehet részt például hozzátartozója vállalkozásának próbavásárlással történő hatósági ellenőrzésében).

Termék próbavásárlása esetén továbbra is vételár visszatérítési kötelezettsége van a vállalkozásnak a termék visszavétele mellett. Szolgáltatás próbavásárlásakor azonban, mivel a szolgáltatás visszaadására általában nincs lehetőség, a szolgáltatás díja eljárási költség, mely a vállalkozást csak akkor terheli, ha a szolgáltatás az előírt követelményeknek nem felelt meg, így ha például a vállalkozás nem tett eleget a szolgáltatás nyújtására vonatkozó előírásoknak.

Az 51. §-hoz

A módosításban a jogsértés esetén megállapítható jogkövetkezmények között szerepel a fogyasztóvédelmi bírság kiszabása. A 49. § indokolásánál kifejtett, a jogkövetkezmények megállapításakor alkalmazandó mérlegelési szempontok a fogyasztóvédelmi bírság kiszabására is irányadók. Jelen rendelkezés a kiszabható bírság minimális és maximális összegét, kiszámításának módját, továbbá a kötelező bírságolás eseteit állapítja meg.

A korábbi, gyakorlatilag korlátlan bírságolási lehetőséghez képest a törvény szerint rögzítésre kerül a kiszabható bírság mértékének alsó és felső határa a vállalkozás előző évi nettó árbevételének függvényében, ezáltal biztosítva, hogy a vállalkozás piaci jelentőségével és a potenciálisan érintett fogyasztók számával arányos szankció kerüljön megállapításra.

Különbséget tesz a módosítás a számvitelről szóló 2000. évi C. törvény hatálya alá tartozó, 100 millió forintot meghaladó éves nettó árbevétellel rendelkező vállalkozás, illetve az e körbe nem tartozó vállalkozás között.

A módosítás kisegítő szabályokat tartalmaz a nettó árbevétel kiszámításának módjára. A pénzügyi, biztosítási, pénztári, valamint foglalkoztatói nyugdíjszolgáltatást nyújtó vállalkozásokra vonatkozóan nettó árbevételként figyelembe veendő összegre nézve speciális szabályok kerültek megállapításra tekintettel ezen ágazatok pénzügyi szabályozásának sajátosságaira.

A törvény további újdonsága a kötelező bírságkiszabás eseteinek megállapítása. Eszerint a fogyasztóvédelmi hatóság köteles bírság kiszabására a fogyasztók életét, testi épségét, egészségét sértő vagy veszélyeztető, vagy a fogyasztók széles körét érintő jogsértés esetén, a gyermek- és fiatalkorúak védelmét szolgáló jogszabályi rendelkezés megsértése esetén, továbbá ismételt jogsértés esetén.

A fogyasztók életének, testi épségének, egészségének sérelme, vagy a fogyasztók széles körét érintő jogsértés esetén a jogsértés súlya indokolja a bírság minden körülmények között történő kiszabását. A gyermek- és fiatalkorúak védelmét szolgáló jogszabályi rendelkezések megsértésének szankcionálását a védeni kívánt érték - a 18. év alatti személyek egészséges testi, lelki, szellemi fejlődése, továbbá közvetlenül egészsége - jelentősége igényli.

Az ismételt jogsértés mint kötelező bírságolási eset bevezetése egyrészt annak preventív hatása miatt, másrészt azért indokolt, hogy a fogyasztóvédelmi szabályokat rendszeresen megsértő vállalkozásokkal szemben mindenképpen szankció kerüljön megállapításra.

A törvény egyúttal tartalmazza az ismételt jogsértés egzakt definícióját, melynek főbb elemei a következők: a jogsértésre a korábbi jogsértés jogerős megállapítását követő hat hónapon belül kerül sor, ugyanazon vállalkozás, ugyanazon jogszabályi rendelkezést sérti meg, továbbá, amennyiben a korábbi jogsértést telephelyen követték el, az újabb jogsértésre ugyanazon telephelyen kerül sor. Bizonyos típusú jogsértések (pl. egyes reklámozással kapcsolatos jogsértések) gyakran nem köthetők telephelyhez, így ezek esetében a jogsértés helyének szempontja nem vehető figyelembe.

Az 52. §-hoz

A törvény az egyes intézkedéseknek az ügydöntő határozat meghozataláig terjedő időtartamra végzésben történő elrendelésének, továbbá a határozatok fellebbezésre tekintet nélkül történő végrehajtásának eseteit pontosítja a Ket.-tel összhangban.

Az 53-54. §-hoz

A törvény a hatósági döntések közzétételére vonatkozó szabályok olyan módosítását tartalmazza, mely kizárja a fogyasztóvédelmi hatóság e tekintetben történő mérlegelését. A módosítás szerint a közzététel esetkörei a következők: a hatóság határozatának jogorvoslatra tekintet nélkül történő kötelező közzététele, a hatóság jogerős határozatának kötelező közzététele, továbbá a hatóság végzésének kötelező közzététele.

A jogorvoslatra tekintet nélkül történő közzéteendő hatósági határozatok köre kibővül az üzlet ideiglenes bezárását vagy az áru forgalmazásának, illetve értékesítésének megtiltását elrendelő határozatokkal egyrészt az e határozatok alapjául szolgáló jogsértések súlya, másrészt a fogyasztók tájékoztatásának biztosítása okán.

Emellett pontosításként kikerül a törvényből a szolgáltatások biztonságossági követelményeinek megsértése esetén a határozat közzétételének kötelezettsége, mivel a vonatkozó 2001/95/EK irányelv értelmében, továbbá a hazai szabályozásban a szolgáltatásokra önmagukban nincs biztonságossági szabály.

A jogerős hatósági határozatok kötelező közzétételének köre a módosítással kiteljesedett.

A közzéteendő végzések köre is bővül, a jövőben minden az ügydöntő határozat meghozataláig terjedő időtartamra azonnali hatállyal elrendelt jogkövetkezményt megállapító végzést közzé kell tenni.

Az 55-58. §-hoz

A törvény egyes felhatalmazó rendelkezések pontosítását tartalmazza, valamint új felhatalmazást ad a Kormány részére a fogyasztóvédelmi hatósági ellenőrzések során történő mintavételek, laboratóriumi és egyéb vizsgálatok költségeinek megállapítására és megfizetésére vonatkozó, továbbá a békéltető testületi tagok kijelölésére vonatkozó részletes szabályok megállapítására.

Az 59. §-hoz

A törvény a jogharmonizációs záradék hivatkozásainak a törvénymódosítás miatt szükséges változtatásait tartalmazza.

A 60. §-hoz

A törvény a Ptv. kisebb módosítását tartalmazza, mely szerint a jövőben a békéltető testületek által feladott könyvelt küldemények hivatalos iratnak minősülnek, s így azokra is vonatkoznak a hivatalos iratok feladásához, kézbesítéséhez fűződő jogszabályban megállapított jogkövetkezmények.

A 61. §-hoz

A törvény a Tszt. módosításával pontosítja a fogyasztóvédelmi hatóság valamint a jegyző Tszt.-ben meghatározott  hatásköreit. A 2005/29/EK irányelv átültetése kapcsán módosulnak a távhőszolgáltatók által működtetett ügyfélszolgálatokon nyújtandó tájékoztatásra vonatkozó szabályok is. A Tszt. kiegészül továbbá a műszaki biztonsági hatósági eljárásért fizetendő igazgatási szolgáltatási díjakkal kapcsolatos részletes szabályok megállapítására vonatkozó felhatalmazó rendelkezéssel, miután az illetékekről szóló 1990. évi XCIII. törvény 67. § (2) bekezdésének 2008. január 1-jétől hatályos szövege egyértelműen törvényi felhatalmazásokhoz köti az igazgatási szolgáltatási díj megállapítására vonatkozó rendelet megalkotását.

-----STARTING---POINT---VEGE---

A 62. §-hoz

A § a hatályba léptető rendelkezéseket tartalmazza. A törvény egyes rendelkezései - kiemelten a Tszt. egy felhatalmazó rendelkezése - a kihirdetését követő napon lépnek hatálya. A törvény rendelkezéseinek jelentős része 2008. szeptember 1-jén lép hatályba. Ettől eltérően 2009. január 1-jével lép hatályba az állami fogyasztóvédelmi ügyfélszolgálat működtetésének kötelezettségét megállapító szabály, mivel az ügyfélszolgálat felállításához szükséges pénzügyi, személyi, tárgyi feltételek ettől az időponttól biztosíthatók. Még később lépnek hatályba a békéltető testületek összetételére, kijelölésére vonatkozó új szabályok, valamint az eljáró tanácsok egyes tagjainak végzettségére vonatkozó szigorúbb szabályok. A későbbi hatálybalépés indoka az új békéltető testületek kijelölésének időpontja.

A 63. §-hoz

Célja, hogy törvényi szinten megteremtse az alapját egy hosszabb távon is hatni képes, a jogszabályi rendelkezések megvalósulását, illetve - azon túl is - egy versenyző piacon a fogyasztók védelmét, az érintett szereplők érdekeinek egyensúlyát a szereplők (vállalkozások, fogyasztók, érintett hatóságok) megegyezésére alapozva a gyakorlatban is biztosító, az önszabályozás eszközével is megteremteni célzó „Fogyasztóvédelmi Charta” létrehozásának.

A 64. §-hoz

Az ügyfélszolgálatok működtetésére köteles vállalkozások 2009. január 1-jéig tesznek eleget a 17/B. § (2) bekezdésében foglalt követelményeknek.

A békéltető testületek megalakulása jelenleg megyénként eltérő időpontokban történik, melynek gyakorlati okokból történő egységesítése szükséges.

A 65. §-hoz

A § átmeneti rendelkezéseket fogalmaz meg egyrészt a békéltető testületek eljárása, másrészt a fogyasztóvédelmi hatóság eljárása tekintetében. Az itt felsorolt eljárási szabályok alkalmazására csak a hatálybalépésüket követően megindított eljárások során van lehetőség.

A 66-68. §-hoz

A § a hatályon kívül helyező és a deregulációs rendelkezéseket, továbbá a törvényi rendelkezésekhez kapcsolódó szövegrészes módosításokat tartalmazza.

A hatályon kívül helyező rendelkezések között kiemelendő az Fgytv. 8-11. §-ának hatályon kívül helyezése. A felsorolt, a fogyasztók tájékoztatására vonatkozó rendelkezések hatályon kívül helyezését a 2005/29/EK irányelv átültetése tette szükségessé. Tekintettel az irányelv maximumharmonizációs jellegére, a fogyasztók tájékoztatására nézve az Fttv.-nél szigorúbb vagy attól eltérő követelményeket más jogszabály csak akkor fogalmazhat meg, ha annak speciális közösségi jogi rendelkezés az alapja.

A 69. §-hoz

A § a törvény jogharmonizációs záradékát tartalmazza.