2004. évi CI. törvény indokolása

az adókról, járulékokról és egyéb költségvetési befizetésekről szóló törvények módosításáról

-----STARTING---POINT---ALTALANOS--- 
-----STARTING---POINT---RESZLETES--- 

Első rész

A személyi jövedelemadót, a társasági adót és az osztalékadót, valamint az egyszerűsített vállalkozói adót érintő módosítások

I. Fejezet

A személyi jövedelemadóról szóló 1995. évi CXVII. törvény módosítása

Általános indokolás

Az arányosság és igazságosság elvének következetesebb érvényesülését az átlagos és az átlag alatti jövedelemmel rendelkező, alapvetően munkaviszonyban álló széles társadalmi rétegek reáljövedelmének a nemzetgazdasági átlagnál gyorsabb növekedése biztosíthatja. A lakosság meghatározó részét érintő változások fő eleme az adóterhek mérséklése a középső adósáv megszűnésével. A törvény 2005-re kétkulcsos adótáblát rendel. Ily módon megvalósul, hogy az átlagos, illetve az átlag alatti jövedelemmel rendelkezők adóterhelése érzékelhetően csökken. A minimálbér adómentességének fenntartását továbbra is az adójóváírás biztosítja.

Az arányosság, igazságosság és semlegesség elvét erősíti a munka- és tőkejövedelmek adóterheinek harmonizációja. Az adóterhek közelítését és összhangba hozását (az átlagjövedelem adóterheivel) az elkülönülten adózó jövedelmek lineáris kulcsának emelése szolgálja.

Az adórendszerben meglévő, változatos jogcímű kedvezményeket maradéktalanul és teljeskörűen csak a magas jövedelemmel rendelkezők tudják igénybe venni. Amíg tehát a magas jövedelem - látszólag - magasabb adókulccsal adózik, a kedvezmények érvényesítése által a magas jövedelműek tényleges adóterhe arányában alacsonyabb. Az adókedvezmények közül 2005-re egyetlen jogcím sem szűnik meg, azonban annak érdekében, hogy az adóztatás progresszív jellege kevésbé torzuljon, indokolt az igénybe vehető adókedvezményeket korlátozni.

A vállalkozási környezetet pozitív irányban befolyásoló módosításnak tekinthető, hogy a személyi jövedelemadóról szóló 1995. évi CXVII. törvény (a továbbiakban: Szja törvény) által az egyéni vállalkozó számára a 2003. és 2004. évben beszerzett, előállított, a 14,5 és 33 százalékos amortizációs kulcs alá tartozó tárgyi eszközeire, továbbá a 2003-ban vagy 2004-ben vásárolt, előállított szellemi termékre, kísérleti fejlesztés aktivált értékére biztosított 50 százalék értékcsökkenési leírást a törvény időbeli korlátozás nélkül biztosítja. Az Szja törvény hatályos szabályozása alapján az egyéni vállalkozó, illetve az őstermelő a költségként elszámolt iparűzési adója 25 százalékát vonhatja le az adóalapjából. A módosítás a levonás százalékos mértékét 50 százalékra emeli. A mikrovállalkozásnak minősülő egyéni vállalkozó (a legfeljebb 5 főt foglalkoztató egyéni vállalkozó) a létszámnövekedés után hasonló kedvezményben részesül, mint a társasági adó hatálya alá tartozó vállalkozás.

2004. január 1-jétől átalakult a természetbeni juttatás intézményének szabályozása. Az új szabályozás bevezetése óta eltelt időszakban jelentős számú értelmezési probléma vetődött fel, ezért több ponton szükségszerűvé vált a módosítás.

A törvény előzőeken túl egyéb, a jogalkalmazást segítő módosítást, illetve pontosítást tartalmaz (pl. az adómentes üdülési szolgáltatásra jogosultak köre, a külföldön megfizetett adó beszámítása tekintetében).

Részletes indokolás

Az 1. §-hoz

A személyi jövedelemadóról szóló törvény alapján a Magyar Köztársaságban adóztatható bevétel adókötelezettségének jogcímét az Szja törvény szerint kell megállapítani, és az adókötelezettségeket (ideértve a jövedelem megállapítását is) ennek megfelelően kell teljesíteni. A jogcím meghatározásánál a felek (a magánszemély és a bevételt juttató személy, valamint az említett személyek és más személy) között egyébként fennálló jogviszonyt és a szerzés körülményeit kell figyelembe venni. Előző szabály a gyakorlatban azt jelenti, hogy ha pl. egy külföldi társaság magyarországi leányvállalatának munkavállalóját a külföldi társaság ingyenes értékpapír-juttatásban részesíti (továbbá a szerzés körülményei is arra utalnak, hogy a juttatás a magánszemély leányvállalattal fennálló munkaviszonyára tekintettel történik), a magánszemélynek munkaviszonyból származó jövedelme keletkezik (a munkaviszonyból származó jövedelem az Szja törvény alkalmazásában bérnek minősül). Ekkor tehát, bár a munkavállaló és az értékpapírt juttató külföldi anyavállalat között jogviszony nem áll fenn, a közvetett kapcsolatokat is értékelni kell: azért részesül a magánszemély a juttatásban, mert a leányvállalat dolgozója. A keletkező jövedelemmel összefüggő adókötelezettségeket (tekintettel arra, hogy az értékpapír juttatója kifizetőnek nem minősülő személy, a külföldi társaság) 2004-ben a juttatásban részesülő magánszemélynek kell teljesítenie. A törvényben szereplő módosítás azt jelenti, hogy a magánszeméllyel a bevétel jogcímét meghatározó jogviszonyban álló kifizető (azaz a magyarországi leányvállalat) választhatja, hogy - a magánszemély helyett - maga teljesíti a bevétellel összefüggő adókötelezettségeket, amennyiben a bevétellel kapcsolatos, jogszabályban előírt kötelezettségei teljesítése érdekében szükséges adatokkal rendelkezik. 2005. január 1-jétől a példa szerinti leányvállalat az adott juttatás tekintetében bér kifizetőjeként eljárva választhatja, hogy a bevételt terhelő adóelőleget megfizeti (az adóelőleg levonására nincs mód, ugyanis nem pénzbeli formában történik a juttatás). Ezt követően a leányvállalat a le nem vont, de általa megfizetett adóelőleget a magánszeméllyel szembeni követelésként veszi nyilvántartásba, és e követelést beszámíthatja a magánszeméllyel szemben fennálló bármely kötelezettségébe.

A 2. §-hoz

Az Szja törvény szerint egyéni vállalkozónak minősül a közjegyző a közjegyzőkről szóló törvényben meghatározott tevékenysége tekintetében. A törvény az előző szabály alóli kivételként sorolja fel azt az esetet, amikor a közjegyző tevékenységét közjegyzői iroda tagjaként folytatja.

Az Európai Unió Közös Agrárpolitikája magyarországi végrehajtásában, illetve a nemzeti agrártámogatási rendszerben érintett ügyfelekkel összefüggő ügyfélregiszter létrehozásáról és az ezzel kapcsolatos nyilvántartásba vételről szóló 141/2003. (IX. 9.) Korm. rendelet alapján a közösségi támogatást, valamint a nemzeti támogatást a kormányrendelet alapján nyilvántartásba vett és regisztrációs számmal rendelkező ügyfél igényelheti. Ügyfél lehet természetes személy vagy jogi személy, illetve jogi személyiséggel nem rendelkező szervezet. A Mezőgazdasági és Vidékfejlesztési Hivatal (MVH) - megfelelően kitöltött nyilvántartási kérelem esetén - az ügyfelet nyilvántartásba veszi, és az erről kiállított regisztrációs igazolást az ügyfél részére megküldi. Az MVH a támogatást igénylő nyilvántartásba vételéről a név, adószám/adóazonosító jel közlésével az állami adóhatóság területileg illetékes igazgatóságát is értesíti. A hatályos személyi jövedelemadó törvény egy helyen (a 3. számú mellékletében) rendelkezik a regisztrált mezőgazdasági termelőkről, kimondva, hogy kizárólag üzemi célt szolgáló tárgyi eszközökre, nem anyagi javakra csak a kormányrendeletben meghatározott mezőgazdasági termelő, valamint a mezőgazdasági őstermelő jogosult értékcsökkenési leírást elszámolni. A jogalkalmazók körében bizonytalanságot okozhat, hogy hogyan történik esetükben pl. a bevételek és költségek elszámolása, a jövedelem megállapítása. A törvény e bizonytalanságot feloldva a regisztrált mezőgazdasági termelő magánszemélyeket az Szja törvény „mezőgazdasági őstermelő” meghatározásába sorolja (őstermelői igazolvány hiányában is), ezáltal a mezőgazdasági őstermelőkre egyébként vonatkozó adózási szabályok a regisztrált mezőgazdasági termelőkre hasonlóképpen értelmezhetők.

A törvény pontosítja az Szja. törvény munkaviszonyból származó jövedelemre vonatkozó meghatározását. A pontosított meghatározás alapján munkaviszonyból származó jövedelemnek minősül a magánszemélyt munkaviszonyára (ideértve a munkaviszonynak megfelelő, külföldi jog szerinti jogviszonyt is) tekintettel megillető adóköteles bevétel (ideértve az önkéntes kölcsönös biztosító pénztárba a magánszemély javára munkáltatói hozzájárulásként fizetett összeg adóköteles részét is).

A személyi jövedelemadóról szóló törvény 3. §-a 23. pontjának j) alpontja szerint nyugdíjnak minősül az egyházi nyugdíjalapok támogatásáról szóló kormányrendeletben meghatározott nyugdíjalap által az egyház idős, rokkant egyházi személy tagja vagy az említett tag özvegye számára folyósított nyugellátás. Az egyes jogszabályok hatályon kívül helyezéséről szóló 105/2004. (IV. 27.) Korm. rendelet az Szja törvény idézett kormányrendeletét [99/1995. (VIII. 24.) Korm. rendelet az egyházi nyugdíjalapok támogatásáról] a Magyar Köztársaságnak az Európai Unióhoz történő csatlakozásáról szóló nemzetközi szerződést kihirdető törvény hatálybalépésének napjától hatályon kívül helyezte. A törvény szerinti módosítás biztosítja, hogy az egyházi nyugdíjalapok által folyósított nyugellátások a jövőben továbbra is nyugdíjnak minősüljenek

A hallgatói munkadíj fogalma kiegészül a hallgató által a Magyar Tudományos Akadémia felsőoktatást és/vagy posztgraduális képzést is végző kutatóintézeténél a képesítési követelményekben meghatározott képzési idő alatt végzett munka ellenértékeként az említett intézménytől megszerzett bevétellel.

Az Szja törvény „szakképzéssel összefüggő juttatás” fogalma kiegészül a felsőfokú szakképzésben részt vevő hallgatót megillető pénzbeli juttatással, valamint a szakképzésben hallgatói szerződés nélkül részt vevő tanulót a szakképzéssel összefüggő szakmai gyakorlat időtartamára a szakképzésről szóló törvény előírásai alapján megillető díjazással.

Az Szja törvény hatályos szabályozása alapján adóterhet nem viselő járandóságnak minősül a szakképzésben tanulószerződéssel résztvevő tanulót a szakképzésről szóló törvény (Szt.) előírásai alapján az adott hónapra megillető pénzbeli juttatásnak a szakképzésről szóló törvényben előírt kötelező mértékét meg nem haladó része, továbbá a szakképzésben tanulószerződés nélkül résztvevő tanulót a szakmai gyakorlat időtartamára megillető díjazás havi összegének a hónap első napján érvényes havi minimálbér 15 százalékát meg nem haladó része. Az Szt. alapján a tanuló pénzbeli juttatásának havi mértéke a szakképzési évfolyam első félévében - függetlenül az elméleti, illetőleg a gyakorlati képzési napok számától - a kötelező legkisebb munkabér legalább tizenöt százaléka. A tanulmányi kötelezettségének eredményesen eleget tett tanuló pénzbeli juttatásának mértékét a szakképzési évfolyam második, illetőleg további féléveiben - a tanuló tanulmányi előmenetelét és szorgalmát is figyelembe véve - az előző félévben nyújtott pénzbeli juttatás havi összegének legalább tíz százalékával kell emelni. A szakképzési hozzájárulásról és a képzés fejlesztésének támogatásáról szóló törvény (Szakhoz tv.) szerint ugyanakkor - a gazdálkodónál - költségként számolható el a tanulónak az Szt. előírásai szerint fizetett díjazás, amelynek egy hónapra eső összege nem haladhatja meg a kötelező legkisebb munkabér 50 százalékát. A törvény szerinti módosítás a szakképzésben részt vevő tanulót megillető juttatás (szakképzéssel összefüggő juttatás) adóterhet nem viselő járandóságnak minősülő értékhatárát a szakképzési hozzájárulásról és a képzés fejlesztésének támogatásáról szóló törvény szerint költségként elszámolható mértékhez köti (gyakorlatilag a minimálbér 50 százalékához). A szakképzésben tanulószerződés nélkül részt vevő hallgatót megillető díjazás adóterhet nem viselő járandóságnak minősülő része változatlanul a díjazás havi összegének a hónap első napján érvényes havi minimálbér 15 százalékát meg nem haladó része.

Az Szja törvény szerint adóterhet nem viselő járandóságnak minősül a felsőoktatási intézmény nappali tagozatos hallgatóját a felsőoktatásról szóló törvény szerinti juttatásként megillető ösztöndíj, tankönyv- és jegyzettámogatás, valamint - a diákotthoni (kollégiumi) elhelyezését kiváltó - lakhatási támogatás. A törvény előbbi - adóterhet nem viselő járandóságnak minősülő - juttatásokat kiegészíti a hallgató részére a gyakorlati képzés idejére kifizetett juttatás, díjazás értékéből a hónap első napján érvényes havi minimálbér 50 százalékát meg nem haladó résszel.

Az Szja törvény hatályos szabályozása alapján az amatőr vagy vegyes versenyrendszerben szervezett versenyen közreműködő mérkőzésvezető számára az e tevékenységével összefüggésben juttatott bevételből mérkőzésenként az 5 ezer forintot, adóévenként összesen legfeljebb az adóév első napján érvényes minimálbér havi összegét meg nem haladó rész adóterhet nem viselő járandóságnak minősül azzal a feltétellel, hogy a mérkőzésvezető legkésőbb a kifizetés időpontjában nyilatkozik arról, hogy e bevételével szemben nem kíván költséget (költséghányadot) elszámolni. A mérkőzésvezető által - az adóterhet nem viselő járandóságot eredményező jogcímen - megszerzett bevételnek az adóterhet nem viselő járandóság értékhatárát meghaladó része 2004. évben is egyéb jövedelemnek minősül. Nyilatkozat hiányában a jövedelmet - tekintettel arra, hogy a mérkőzésvezetők tevékenységüket jellemzően önálló tevékenység keretében látják el - az önálló tevékenységből származó jövedelemre irányadó rendelkezések szerint kell megállapítani. A módosítás ezen adójogi helyzeten nem változtatva (gyakorlatilag a hatályos törvényszöveg pontosításaként) előírja, hogy a mérkőzésvezetőnek mindig az adott kifizetés tekintetében kell nyilatkoznia a kifizetőnek, nyilatkozat esetén a bevétel adóterhet nem viselő járandóság értékhatárát meghaladó része teljes egészében egyéb jövedelemnek minősül, míg nyilatkozat hiányában a bevétel adókötelezettségének jogcímét a felek között egyébként fennálló jogviszony és a szerzés körülményei figyelembe vételével kell meghatározni.

Az Szja törvény 2004. évi szabálya alapján adóterhet nem viselő járandóságnak minősül a szabadságvesztés-büntetése idején munkát végző magánszemély e tevékenységéből származó bevétele. A törvény szerinti módosítás adóterhet nem viselő járandósággá minősíti az előzetes letartóztatásban lévő személy előzetes letartóztatása idején végzett tevékenységéből származó bevételét is.

Az Szja törvény hatályos szabályozása alapján adóterhet nem viselő járandóságnak minősül a felsőoktatásról szóló törvény alapján adományozott arany, gyémánt, vas, illetve rubin díszoklevélhez kapcsolódóan a felsőoktatási intézmény által a Szabályzatában meghatározott feltételek szerint kifizetett pénzbeli juttatásnak az a része, amely nem haladja meg az adóév első napján érvényes minimálbér háromszorosát. A módosítás nyomán az adóterhet nem viselő járandóságként kifizethető összeg az adóév első napján érvényes minimálbér havi összegének négyszeresére emelkedik.

A törvény szerint az Szja törvény új értelmező rendelkezéssel egészül ki. Ahol a törvény „a magánszemély adóbevallásában bevallott, vagy az adóbevallást helyettesítő elszámolásban, az adóhatóság adatszolgáltatás alapján történő adómegállapítása során elszámolt éves összes jövedelmet” említ, ott a vállalkozói személyi jövedelemadózást alkalmazó egyéni vállalkozónál az e tevékenységből származó jövedelemként a vállalkozói kivétet és a vállalkozói osztalékalapot kell együttesen figyelembe venni, egyéb esetekben az éves összes jövedelembe nem kell beszámítani az ingatlan nem üzletszerű átruházásából származó, az összevont adóalapba nem tartozó jövedelmet. E módosítás rendezi az ingatlant értékesítők évről-évre visszatérő azon problémáját, mely szerint az ingatlan értékesítéséből származó jövedelem miatt az év közben érvényesített adójóváírást év végén vissza kell fizetni.

A 3. §-hoz

Az Szja törvény alapján a magánszemély az adóbevallással egyenértékű nyilatkozat megtételére jogosult - egyebek mellett - abban az esetben, ha az adóévben kizárólag az adó elszámolására kötelezett munkáltatótól szerzett olyan bevételt, amelyet a nyilatkozat hiányában köteles lenne bevallani. A törvény szerint előző esetbe értendő az az eset is, amikor az önkéntes kölcsönös biztosító pénztár-tag magánszemély egyéni számláján kizárólag a magánszemély munkáltatója által fizetett támogatói adományból történik jóváírás.

Az Szja törvény hatályos szabályozása alapján [12. § (5) bekezdés] nem zárja ki az adóbevallással egyenértékű nyilatkozat megtételét, ha a magánszemély az adóévben - az egyéb feltételek mellett - kizárólag adóköteles társadalombiztosítási ellátás, tartalékos katonai szolgálatot teljesítők illetménye, a foglalkoztatás elősegítéséről és a munkanélküliek ellátásáról szóló törvény alapján folyósított munkanélküli járadék, álláskeresést ösztönző juttatás, keresetkiegészítés, keresetpótló juttatás címén szerzett bevételt, feltéve, hogy az előbb említett bevételt az adó elszámolására kötelezett munkáltató, kifizető folyósította, ennek hiányában az adó elszámolására kötelezett munkáltató, kifizető rendelkezik a társadalombiztosítási szerv által a bevételről kiállított, részére megküldött igazolással vagy a magánszemély a bevételről kiállított igazolást az adózás rendjéről szóló törvény rendelkezéseinek megfelelően átadja az adó elszámolására kötelezett munkáltatónak, kifizetőnek. Az Szja törvény szerint továbbá adóterhet nem viselő járandóságnak minősül a gyermekgondozási segély és gyermeknevelési támogatás. A munkáltató az adóterhet nem viselő járandóságot év közben, a magánszemély adóelőlege megállapításánál figyelembe veheti. A gyermekgondozási segélyben, gyermeknevelési támogatásban részesülő munkavállalók esetében problémát okoz, hogy a családtámogatási kifizetőhelynek nem minősülő munkáltatók (jellemzően a kisebb vállalkozások) gyermekgondozási segélyt és gyermeknevelési támogatást nem folyósítanak, ugyanakkor a gyermekgondozási segélyt és gyermeknevelési támogatást folyósító intézmény nem minősül társadalombiztosítási szervnek. Ebből következően, bár a munkáltató a gyermekgondozási segélyt, gyermeknevelési támogatást a munkavállaló adóelőlege megállapításánál figyelembe veszi, az adóév végén azonban kétséges, hogy a magánszemély tehet-e a munkáltató felé adóbevallással egyenértékű nyilatkozatot. A törvényben foglalt módosítás ezen jogbizonytalanságot szünteti meg oly módon, hogy a törvény a bevételek között nevesíti a családtámogatási ellátást is, valamint a „társadalombiztosítási szerv” által kiállított igazolás helyett „bevételt folyósító igazgatási szerv” által kiállított igazolást használ (e meghatározásba már a gyermekgondozási segélyt és gyermeknevelési támogatást folyósító intézmények is beleértendők).

A módosító törvény záró rendelkezése alapján az e paragrafusban foglalt rendelkezéseket a 2004. évi munkáltatói adómegállapításra alkalmazni kell.

A 4. §-hoz

Az Szja törvény 2004. január 1-jétől hatályos szabályozása alapján az önadózás keretében történő, illetve az adóbevallást helyettesítő munkáltatói és ezzel egyenértékű elszámolás keretében történő adómegállapítás mellett a magánszemélyek meghatározott köre választhatja az adóhatóság adatszolgáltatás alapján történő adómegállapítását. Az Szja törvény tételesen sorolja fel azon eseteket, amikor a magánszemély nem választhatja adójának megállapítására ezt a módszert.

Az e paragrafusban foglalt rendelkezést a 2004. évre vonatkozó adóhatósági adómegállapítással összefüggésben is alkalmazni kell.

Az 5. §-hoz

A hatályos szabályozás alapján egyéb jövedelem minden olyan bevétel, melynek adókötelezettségére a törvény eltérő rendelkezést nem tartalmaz. E megfogalmazásból adódóan egyes esetekben (pl. tőzsdén kívüli ügyletekből származó jövedelem) értelmezéssel volt csak levezethető, hogy nem a bevétel egésze minősül - egyéb - jövedelemnek, hanem a magánszemély által viselt kiadással csökkentett része (azaz az ügyleten elért tényleges nyereség adózik). Előbbi értelmezési problémát szünteti meg a módosítás azzal, hogy kimondja, mely szerint a bevételnek nem része a megszerzése érdekében a magánszemély által szabályszerűen igazolt kiadás.

A törvény rendszerezett formában sorolja fel az egyéb jövedelemnek minősülő bevételek körét. A törvény 2005-től egyéb jövedelemként nevesíti az önkéntes kölcsönös egészségpénztár és önsegélyező pénztár által kifizetett összeget (ezen kifizetések egyébként - nem nevesítetten - 2004-ben is egyéb jövedelemnek minősültek), kivéve, ha az a pénztár jogszerűen nyújtott szolgáltatása. Az önkéntes kölcsönös biztosítópénztár (ide nem értve a nyugdíjpénztárat) törvényben, kormányrendeletben meghatározott szolgáltatási körében és feltételekkel jogszerűen nyújtott szolgáltatása ugyanis adómentes. A törvény ugyancsak egyéb jövedelemként nevesíti (az Szja törvény eltérő rendelkezésének hiányában) a társas vállalkozás tagja által e jogviszonyára tekintettel megszerzett vagyoni értéket azzal a kikötéssel, hogy a bevételnek nem része a magánszemély által viselt szabályszerűen igazolt kiadás. Ilyen vagyoni értéknek minősül pl. az, amikor a kft.-ből kilépő tag üzletrészét a kft-tagok között szétosztják.

Az Szja törvény hatályos szabályozása alapján az önálló orvosi tevékenységről szóló törvény szerinti működtetési jog (az ún. praxisjog) átruházásáért kapott ellenérték nem minősül bevételnek az eredeti jogosult magánszemélynél, míg egyéb esetben a működtetési jog átruházásából származó bevételnek a szerzési értéket és a megfizetett illetéket meghaladó része a magánszemély egyéb jövedelme. A törvény úgy pontosítja az egyéb jövedelem meghatározását, hogy a praxisjog átruházásából származó bevételnek a korábban értékcsökkenési leírás címén költségként el nem számolt szerzési értéket és a megfizetett illetéket meghaladó része minősül egyéb jövedelemnek. A működtetési joggal kapcsolatos egyéb módosításokat a törvény záró rendelkezése, valamint 4. számú melléklete tartalmazza.

Az Szja törvény bevételre vonatkozó, 2004. január 1-jétől hatályos meghatározása szerint bevétel a magánszemély által bármely jogcímen és bármely formában mástól megszerzett vagyoni érték. Vagyoni érték különösen a pénz, a kereskedelmi utalvány, a dolog, az értékpapír, az igénybe vett szolgáltatás és a forgalomképes vagy egyébként értékkel bíró jog, valamint a magánszemély javára elengedett vagy átvállalt tartozás, továbbá a magánszemély javára vagy érdekében teljesített kiadás. Az Szja törvény előbb idézett rendelkezése alapján nevesítetten vagyoni értéknek minősül a forgalomképes vagy egyébként értékkel bíró jog. A forgalomképes vagy egyébként értékkel bíró jog megszerzésekor adófizetési kötelezettség keletkezik, azonban, ha e joggal valami „történik” (pl. a magánszemély átruházza azt, a magánszemély a jog gyakorlását átengedi), a hatályos törvény nem engedi megszerzésre fordított értékként elszámolni a jog formájában megszerzett adóköteles bevételt. A törvény biztosítja a jog formájában megszerzett adóköteles bevétel megszerzésre fordított értékként történő figyelembe vételét. A törvény az egyértelmű jogalkalmazás érdekében kimondja, hogy a jogutódlás révén megszerzett szerzői jogból, találmányból és szabadalmi oltalomból eredő jog gyakorlása révén megszerzett bevételből a joggyakorlás érdekében felmerült költségeket meghaladó rész egyéb jövedelemnek minősül.

Az Szja törvény rendelkezik annak az esetnek az adókötelezettségéről, amikor az önkéntes kölcsönös nyugdíjpénztár a kötelező 10 éves várakozási idő leteltét követően nyugdíjszolgáltatásnak nem minősülő kifizetést teljesít a pénztár tagja részére. A kifizetett összeg hozam-része (illetőleg az értékelési különbözet címén az egyéni számlán jóváírt összegből teljesített kifizetés) adómentes, míg a kifizetés egyéb része adóköteles egyéb jövedelem, azonban ez utóbbi részre - a várakozási időt követő évek számától függő - 10-10 százalékos bevétel-csökkentési lehetőség vonatkozik. A törvény az egyértelmű jogalkalmazás érdekében pontosítja a bevétel fogalmát, s előírja, hogy e rendelkezést már 2004. január 1-jétől alkalmazni kell.

A 6. §-hoz

Az adótábla 2005. évre történő módosítása elsődlegesen azt a célt szolgálja, hogy az átlagos, illetve az átlag alatti jövedelemmel rendelkezők adóterhelése számottevően csökkenjen. A törvény 2005. évre kétkulcsos adótáblát vezet be, az alsó adókulcs 18 százalék, a sávhatár 1 millió 500 ezer forint, e felett 38 százalékos adókulcs érvényesül.

A 7. §-hoz

Az adótábla és a minimálbér összegének módosulásával összefüggésben változnak az adójóváírás szabályai. A minimálbér adómentességét továbbra is az adójóváírás és kiegészítő adójóváírás intézménye biztosítja, az adójóváírás szabályai nem változnak, havi összege változatlanul 9 ezer forint, az adójóváírásra jogosító ún. jogosultsági határ sem változik, évi 1 millió 350 ezer forint marad. Változatlan az is, hogy az adójóváírás éves összege - 108 ezer forint - 18 százalékos visszavételi mértékkel 1 millió 950 ezer forintos jövedelemhatárig fut ki. A kiegészítő adójóváírás havi összege a 2004. évi 540 forintról 1260 forintra emelkedik, a kiegészítő adójóváírás éves jogosultsági határa 1 millió forint, a visszavétel mértéke 5 százalék, így tehát a legfeljebb évi 15 120 forint nagyságú kiegészítő adójóváírás 1 millió 302 ezer 400 forint felett nem érvényesíthető. A „normál” és kiegészítő adójóváírás 57 000 forintos nagyságú havi bér adómentességét biztosítja.

A 8. §-hoz

Az Szja törvény alapján a lakáscélú hitel törlesztése után az adós adókedvezményre jogosult. Az adókedvezmény alapja a hitelintézettel megkötött lakáscélú hitelszerződés alapján lakáscélú felhasználásra felvett hitel adósaként (adóstársaként) szereplő magánszemély által az adóévben a tőke, a kamat és a járulékos költség törlesztéseként megfizetett, a hitelintézet által igazolt összeg. E jogszabályi meghatározás a jogalkalmazás során problémaként vetette fel, hogy mely - a magánszemélyt terhelő - költségelemek tekinthetők járulékos költségnek (a járulékos költségek körét ugyanis jogszabály nem határozza meg), továbbá, hogy a magánszemély által egyösszegben megfizetett járulékos költség (pl. hitelfolyósítási díj) tekinthető-e olyannak, mint amelyet a magánszemély törlesztésként fizet meg. Az egyértelmű jogalkalmazás érdekében az Szja törvény 2005. január 1-jétől kimondja, hogy az adókedvezmény alapja a tőketörlesztés (ideértve az előtörlesztést is), a kamatfizetés, a kezelési költség és a hitelfolyósítási díj, s ezen kötelezettségek - akár részletekben, akár egyösszegben történő - megfizetését törlesztésként kell figyelembe venni.

A magánszemély nem vehet igénybe lakáscélú hitel törlesztése után adókedvezményt, amennyiben a tőke, a kamat vagy a járulékos költség törlesztésére olyan, a munkáltató által nyújtott lakáscélú hitelt használ fel, melynek alapján a munkáltatót az Szja törvény alapján nem terheli adófizetési kötelezettség (nem keletkezik ugyanis kamatkedvezményből származó jövedelem címén adófizetési kötelezettség a munkáltató által nyújtott lakáscélú hitel után, ha azt a munkáltató hitelintézet útján, olyan lakás építéséhez, vásárlásához, bővítéséhez, korszerűsítéséhez vagy bármely előbbi célra hitelintézettől felvett hitel visszafizetéséhez, törlesztéséhez nyújtotta, amely lakás nem haladja meg a lakáscélú támogatásokról szóló jogszabályban meghatározott méltányolható lakásigény mértékét). A törvényben foglalt módosítás nyomán érvényesíthető az adókedvezmény, ha:

- a munkáltató által nyújtott lakáscélú hitel után kamatkedvezményből származó jövedelem nem keletkezik (mert a magánszemély a munkáltató által - a hitelintézeti hitel törlesztésére, visszafizetésére - nyújtott hitel után megfizeti a piaci kamatot vagy a jegybanki alapkamat 5 százalékponttal növelt összegét), vagy

- kamatkedvezményből származó jövedelem címén adófizetés történt (pl. olyan munkáltatói lakáscélú hitel esetében, amelyet olyan lakás vásárlására nyújt a munkáltató, mely lakás meghaladja a méltányolható lakásigény mértékét).

Az Szja törvény hatályos szabálya alapján az adókedvezmény az első törlesztőrészlet megfizetésének évében és az azt követő négy adóévben érvényesíthető. Abban az esetben, ha pl. a magánszemély év végén kizárólag a hitelfolyósítási díj megfizetésére kötelezett (amely egyszeri fizetési kötelezettség ugyanakkor nem része a törlesztőrészletnek), úgy az adott adóévben adókedvezmény nem érvényesíthető, ez esetben ugyanakkor a törlesztés időtartama egy évvel meghosszabbodik (a következő adóévben a magánszemély feltehetően már törlesztőrészletet törleszt). Az egyértelmű jogalkalmazás érdekében a törvény előző rendelkezést úgy módosítja, hogy 2005. január 1-jétől az adókedvezmény a törlesztés megkezdésének évében és az azt követő négy adóévben érvényesíthető (törlesztésnek minősül a korábbiak alapján a tőketörlesztés, a kamatfizetés, a kezelési költség és a hitelfolyósítási díj megfizetése).

Az adókedvezmény érvényesítésének időtartama jellemzően öt év, azonban, ha a magánszemély - a lakáscélú állami támogatásokról szóló kormányrendelet szerint - a gyermekek és más eltartottak utáni lakásépítési kedvezményre nem jogosult, a kedvezmény érvényesítési időtartama minden olyan gyermek után, akire tekintettel a törlesztési időszakban (de legkésőbb az adókedvezmény legutóbbi igénybevételének adóévét követő adóévben) családi pótlékra jogosult (vagy jogosulttá válik), egy adóévvel meghosszabbodik. A lakáscélú állami támogatásokról szóló kormányrendelettel való összhang megteremtése, valamint az egyértelmű jogalkalmazás érdekében a törvény e rendelkezést úgy pontosítja, hogy ha az adókedvezmény alapjául szolgáló lakáscélú felhasználásra felvett hitel részben vagy egészben a lakáscélú állami támogatásokról szóló kormányrendelet szerint meghatározott megelőlegező kölcsön, vagy ha az említett kormányrendelet szerint az igénylő gyermekek és más eltartottak után lakásépítési kedvezményre és/vagy megelőlegező kölcsönre nem jogosult, akkor az adókedvezmény minden olyan adóévben érvényesíthető, amikor az igénylőnek a törlesztési időszakban családi pótlékra jogosult (vagy jogosulttá váló) gyermeke van.

A 9. §-hoz

A nem állami és önkormányzati iskolák szempontjából a korábbi rendelkezés hátrányos volt, amennyiben az iskola fenntartójának nyújtott támogatás az esetek egy részében nem jogosított adókedvezmény igénybevételére. A kedvezmény igénybevételét az korlátozta, ha az adományozó vagy közeli hozzátartozója az adomány révén, akárcsak közvetve a kedvezményen túli vagyoni előnyben részesül. Az alapítványi iskolák fenntartójának nyújtott adományok az alapítványnak, mint jogi személynek biztosít anyagi forrásokat, de nem tekinthető vagyoni előnynek a közoktatás rendszerébe beintegrálódott iskolák által biztosított kötelező képzésben való részvétel. Az érdekeltek többsége a támogatást áttételesen nyújtja, így eddig is igénybe vette a kedvezményt.

A 10. §-hoz

Az Szja törvény által különböző jogcímeken biztosított kedvezményeket jelenleg csak a magas jövedelemmel rendelkezők tudják maradéktalanul és teljeskörűen igénybe venni. Látszólag a magasabb jövedelem magasabb adókulccsal adózik, valójában - az adókedvezmények érvényesítése által - a magas jövedelműek tényleges adóterhe arányában alacsonyabb. A törvény szerint 2005-re egyetlen jogcím sem szűnik meg, de 2005. január 1-jétől minden kedvezmény esetében valamely korlátozó tényező érvényesül. A lakáshitel-törlesztéshez kapcsolódó kedvezmény, illetve a számítógép, számítástechnikai eszköz és felnőttképzés adókedvezménye esetében a korábbiakban a szabályozásba épített korlátozás érvényesül. A nyugdíjrendszerhez kapcsolódó önkéntes befizetések és az önkéntes kölcsönös biztosító pénztári befizetések (Szja törvény 35. §) esetében a törvény az önkéntes kölcsönös pénztári befizetések együttes értékbeli korlátját meghatározza. Ha a magánszemély éves összes jövedelme a 6 millió forintot meghaladja, az egyébként az említett § alapján kiszámított kedvezmények együttes összegéből le kell vonni a 6 millió forintot meghaladó éves összes jövedelem 20 százalékát, s az így meghatározott összeg lesz a ténylegesen érvényesíthető adókedvezmény. Jövedelemkorlát érvényesül a családi kedvezmény érvényesítésénél is, azonban a törvény 8 millió forintos jövedelemkorlátot határoz meg. A kedvezmény korlátozása úgy történik, hogy a családi kedvezményre vonatkozó rendelkezések alapján kiszámított éves kedvezmény-összegből le kell vonni az éves összes jövedelem 8 millió forintot meghaladó része 20 százalékát. A számítógép, számítástechnikai eszköz és felnőttképzés díjának kedvezményére megmarad a külön jövedelemkorlát is, és emellett a tandíjra, az ún. tevékenységi kedvezményekre, a közcélú adomány kedvezményére, illetőleg a biztosítások kedvezményére közös értékbeli korlát vonatkozik, amely éves 100 ezer forintos kedvezmény-keretet jelent. E kereten belül a magánszemély saját belátása szerint dönt arról, hogy mely jogcímeken érvényesít adókedvezményt (feltéve persze, ha azok érvényesítésének feltételei fennállnak). E kedvezményeknél is megjelenik azonban a jövedelemkorlát. 6 millió forint feletti éves összes jövedelemnél a 100 ezer forintos keret csökkentendő a 6 millió forintot meghaladó éves összes jövedelem 20 százalékával. Ez azt is jelenti, hogy 6 millió 500 ezer forintot meghaladó éves összes jövedelem esetén az említett jogcímeken adókedvezmény nem érvényesíthető.

A 11. §-hoz

Az Szja törvény hatályos szabályozása alapján a kifizető a bevételt terhelő adóelőleget a bevétel alapján meghatározott adóelőleg-alap és az adótábla szerinti legmagasabb adókulcs (2004-ben 38 százalék) szorzataként állapítja meg. Amennyiben a magánszemély nyilatkozik a kifizető felé, hogy az adóévben az összevont adóalapja várhatóan nem haladja meg az adótábla legmagasabb kulcsú sávjának kezdő összegét, a kifizető az adóelőleg levonására alkalmazhatja a göngyölítéses módszert. Előző rendelkezésekből következik, hogy a kifizető - a magánszemély nyilatkozatának hiányában - a legmagasabb adókulccsal von le a kifizetésből adóelőleget, miközben az éves összes jövedelemnek csak egy része adózik a legmagasabb adókulccsal (vagyis a személyi jövedelemadó-előleg „túlvonása” jelenleg az Szja törvény rendelkezéseiből adódik). A törvény a göngyölítéses módszer alkalmazásának feltételéül szabott nyilatkozat megtételére nem a várható éves összes jövedelem nagyságát említi, ezért e nyilatkozat mindaddig jogszerűen megtehető, amíg a ténylegesen megszerzett bevételek után meghatározott adóelőleg-alapok a magasabb adókulcsú sáv kezdő összegét nem haladják meg.

A művészeti tevékenységet önálló tevékenység keretében folytató magánszemélyek egy része nem választja az egyéni vállalkozói jogállást. A kifizető az ún. adószámos művésznek történő kifizetéskor a bevételből a művész nyilatkozata szerinti költség levonásával megállapított adóelőleg-alap (de legalább a bevétel 50 százaléka), nyilatkozat hiányában a bevétel 90 százaléka szerinti adóelőleg-alap (jövedelemtartalom) alapján vonja le az adóelőleget. A törvényben foglalt módosítás szerint az adószámmal rendelkező, művészeti tevékenységet önálló tevékenység keretében folytató művész az általa kiállított számlák alapján megszerzett bevételei után az adóelőleg-fizetési kötelezettséget a magánszemély adóelőleg-fizetési kötelezettségére irányadó rendelkezések szerint teljesíti (azaz negyedévente), s ebben az esetben a kifizetőnek az adott kifizetésből nem kell adóelőleget megállapítania (levonnia).

A 12. §-hoz

Az Szja törvény adójóváírásra vonatkozó szabályaival és a minimálbér növekedésével összefüggésben változnak a havi adójóváírásra vonatkozó szabályok is.

A 13. §-hoz

A törvény szerint - az adminisztrációs terhek csökkentése érdekében - nem terheli adóelőleg az önkéntes kölcsönös biztosító pénztár által a magánszemély pénztártag egyéni számláján jóváírt adóköteles összeget, ha az egyéb jövedelemnek minősül.

A 14. §-hoz

A vállalkozói jövedelem szerinti adózást alkalmazó egyéni vállalkozó 2005-től két új jogcímen csökkentheti vállalkozói bevételét. Az 5 főnél kevesebb alkalmazottat foglalkoztató egyéni vállalkozó esetében a foglalkoztatás bővítését elősegítő új kedvezmény az átlagos állományi létszám növekedéséhez kapcsolódik. A törvény a megnövekedett átlagos állományi létszám csökkenéséhez növelt összegű - szankció jellegű - visszafizetési kötelezettséget rendel.

A törvény szerint az adóév utolsó napján 250 főnél kevesebb alkalmazottat foglalkoztató egyéni vállalkozó vállalkozói bevételét csökkentheti a szabadalom, a használati- és formatervezési mintaoltalom magyarországi megszerzése és fenntartása érdekében felmerült kiadásból az adóévben elszámolt összeggel, ha az nem minősül az alapkutatás, az alkalmazott kutatás vagy a kísérleti fejlesztés elszámolt költségének.

Az Szja törvény hatályos szabályozása alapján a vállalkozói jövedelem szerinti adózást alkalmazó egyéni vállalkozó vállalkozói bevételét csökkentheti:

1. az alapkutatás, az alkalmazott kutatás vagy a kísérleti fejlesztés folytatása érdekében felmerült kiadásból (ide nem értve a társasági adóról és az osztalékadóról szóló törvény szerinti belföldi illetőségű adózótól, külföldi vállalkozó belföldi telephelyétől vagy más egyéni vállalkozótól igénybe vett kutatási és kísérleti fejlesztési szolgáltatás ellenértéke alapján felmerült kiadást) az adóévben elszámolt költséggel, vagy

2. (az egyéni vállalkozó választása szerint, ha a kiadást az egyéni vállalkozó az adóévben beruházási költségként számolta el), a kiadás alapján állományba vett nem anyagi jószágra az adóévben elszámolt értékcsökkenési leírás összegével,

mindkét esetben feltéve, hogy az elszámolás nem támogatásból származó bevétellel szemben történt. A törvény alapján az 1. pontban - kivételként - említett „igénybe vett szolgáltatás” „közvetve vagy közvetlenül igénybe vett szolgáltatás”-ra módosul, továbbá a szolgáltatás nyújtójának nyilatkoznia kell arról, hogy a szolgáltatást nem belföldi illetőségű adózótól, külföldi vállalkozó belföldi telephelyétől vagy az Szja törvény szerinti egyéni vállalkozótól megrendelt kutatási és kísérleti fejlesztési szolgáltatás igénybe vételével teljesítette (e nyilatkozatnak közvetített szolgáltatás esetébe van jelentősége).

A törvényben foglalt módosítás szerint a 2003. december 31-éig keletkezett, a vállalkozói jövedelemmel szemben még nem érvényesített elhatárolt veszteség a keletkezése időpontjában érvényes feltételek szerint számolható el. Tekintettel arra, hogy a vállalkozói jövedelem szerinti adózást alkalmazó egyéni vállalkozó az elhatárolt veszteséget az adóelőleg alapjának számításánál figyelembe veszi, átmeneti szabály mondja ki, hogy előbbi rendelkezést 2004. január 1-től kell alkalmazni azzal a feltétellel, hogy a 2004. évben teljesített adóelőleg-fizetésnél figyelembe vett elhatárolt veszteségre választhatók az Szja törvény 2004. január 1-jén hatályos rendelkezései.

Az egyéni vállalkozó - hasonlóan a társasági adóalanyokhoz - a fejlesztési tartalék összegével csökkentheti adóalapját. Az Szja törvény hatályos szabálya alapján az egyéni vállalkozó a belföldi pénzforgalmi bankszámlán fennálló számlaköveteléséből az adóévben lekötött, az adóév utolsó napján lekötött számlakövetelésként kimutatott összeggel, de legfeljebb 500 millió forinttal csökkentheti a vállalkozói bevételét, feltéve, hogy a levonás mértéke nem haladhatja meg a vállalkozói bevételek vállalkozási költségeket meghaladó részének 25 százalékát. Az egyéni vállalkozó a lekötött számlakövetelést a lekötés adóévét követő négy adóév során az adóévben általa kizárólag üzemi célt szolgáló tárgyi eszköz megszerzése vagy előállítása érdekében teljesített - az egyéni vállalkozó által alapnyilvántartásában, valamint egyedi beruházási és felújítási költség nyilvántartásában rögzített - beruházási kiadás(ok) összegének megfelelően oldhatja fel (ideértve a lekötés megszűnését is, ha azzal egyidejűleg nem történik meg az összeg ismételt lekötése). A lekötött számlakövetelés egészének az előírt időtartamon belül fejlesztési célra történő felhasználása esetén adókötelezettség tehát nem keletkezik. A lekötött számlakövetelés felhasználása esetén a tárgyi eszköz üzembe helyezésének (rendeltetésszerű használatba vételének) időpontjában elszámolt értékcsökkenési leírásnak kell tekinteni a tárgyi eszköz megszerzése vagy előállítása érdekében feloldott összeget. Adókötelezettség a következő esetekben keletkezik:

- Az egyéni vállalkozó az előírt időtartamon belül a lekötött számlakövetelés egészét vagy részét feloldja, de a feloldott részt nem fejlesztési célra használja fel.

Ekkor a feloldástól számított 30 napon belül - az önellenőrzésre irányadó rendelkezések megfelelő alkalmazásával, azonban önellenőrzési pótlék helyett késedelmi pótlékkal növelten - meg kell fizetni az adóalap csökkentéseként elszámolt összeg után a lekötéskor hatályos adómértékkel megállapított adót, valamint az adóalap csökkentéseként elszámolt összegnek az erre eső vállalkozói jövedelemadót meghaladó része után 35 százalékos mértékkel a vállalkozói osztalékalap utáni adót.

- Az egyéni vállalkozó a lekötött számlakövetelés egészét vagy részét a lekötés évét követő negyedik adóév végéig nem oldja fel.

Ekkor az egyéni vállalkozónak az előzőekben említett adókat a negyedik adóévet követő év első hónapjában kell megállapítania, és azokat - késedelmi pótlékkal növelten - az önellenőrzésre irányadó rendelkezések megfelelő alkalmazásával kell megfizetnie.

- Az egyéni vállalkozói jogállás az említett időszak alatt bármely okból megszűnik (kivéve az egyéni vállalkozó cselekvőképessége elvesztését, halálát).

Ebben az esetben az adókat a jogállás megszűnésének napját követő 30 napon belül kell megfizetni.

A törvényben foglalt módosítás szerint a lekötött számlakövetelés az Szja törvény szerinti értékcsökkenési leírás alapját képező tárgyi eszköz megszerzése vagy előállítása érdekében teljesített beruházási kiadás összegének megfelelően oldható csak fel (az új megfogalmazásba tehát pl. a földterület már nem tartozik bele, hiszen arra értékcsökkenés nem számolható el, de pl. az ültetvény továbbra is beletartozhat). A hatályos szabályozáshoz képest további módosítás, hogy az említett adókat nem az önellenőrzésre irányadó rendelkezések alkalmazásával, hanem folyó kötelezettségként kell megfizetni. A jogalkalmazást segítő módosítás, hogy a törvény meghatározza azt az időszakot, melyre a fizetendő késedelmi pótlékot fel kell számítani. Az új előírás szerint a késedelmi pótlékot a kedvezmény érvényesítését tartalmazó adóbevallás benyújtása esedékességének napját követő naptól a nem beruházási célra történő feloldás napjáig, illetve a felhasználásra rendelkezésre álló időpontig kell felszámítani.

A 15. §-hoz

Az ingatlan és vagyoni értékű jog átruházásából származó jövedelem forrásadóval adózik. A befizetett adó visszajár, vagy azt nem kell megfizetni (ez az ún. lakásszerzési kedvezmény), ha a keletkező jövedelmet a magánszemély meghatározott személyi kör javára az Szja törvényben meghatározott lakáscélú felhasználásra fordítja. Az Szja törvény előírja a lakáscélú felhasználás okiratokkal történő igazolását. Abban az esetben, ha a magánszemély (és/vagy más magánszemély) a lakásszerzési kedvezmény érvényesítésére megjelölt cél megvalósítására egyéb - a törvényben felsorolt - forrást is bevon, a lakásszerzési kedvezmény csak olyan mértékig érvényesíthető, amilyen mértékig a kedvezmény alapjául szolgáló összeg és az egyéb források együttes összege a lakáscélú felhasználásra előírt okiratok által igazolt összegek együttes értékét nem haladja meg.

A 16. §-hoz

A törvény pontosítja az Szja törvény árfolyamnyereségből származó jövedelem adókötelezettségét szabályozó 67. §-ának rendelkezéseit. A hatályos szabályozás alapján árfolyamnyereségből származó jövedelemnek minősül az értékpapír átruházására tekintettel megszerzett bevételnek az a része, amely meghaladja az értékpapír megszerzésére fordított érték és az értékpapírhoz kapcsolódó járulékos költségek együttes összegét. Az Szja törvény azt is kimondja, hogy nem minősül árfolyamnyereségből származó jövedelemnek az előbbi különbözetből az a rész, amelyet az Szja törvény előírásai szerint más jövedelem megállapításánál kell figyelembe venni (így pl. a szokásos piaci érték felett eladott értékpapír esetében az átruházás ellenében megszerzett bevételből a szokásos piaci érték feletti rész nem minősülhet árfolyamnyereségből származó jövedelemnek, hanem a felettes rész egyéb jövedelemként adóköteles), valamint az Szja törvény szerint kamatnak minősülő bevétel alapján megállapított különbözet. A hatályos törvény ugyanakkor nem rendelkezik olyan, immár gyakorta előforduló esetekről, mint pl. az értékpapír részletfizetés ellenében történő átruházása, illetőleg az olyan átruházásról, amikor az átruházásra tekintettel megszerzett bevétel valamely jövőben teljesülő feltételtől (pl. megvásárolt társaság jövedelmezőségétől) függ. A módosítás tételesen szabályozza előző esetek adókötelezettségét.

Az Szja törvény 2004. évi szabályaiból az következik, hogy az értékpapír részletfizetés ellenében történő átruházásakor a bevételt teljes egészében megszerzettnek kell tekinteni, és az adókötelezettséget ennek alapján kell teljesíteni. A törvényben szereplő szabályozási megoldás szerint - ha az értékpapírt átruházó magánszemély az átruházással összefüggő bevételt több részletben szerzi meg - azt kell feltételezni, hogy a magánszemély a jövedelmet a részletnek a várható bevétel arányában szerzi meg. E jövedelem után - de csak a ténylegesen megszerzett összeggel arányosan- adófizetési kötelezettség keletkezik.

Valamely jövőben teljesülő feltételtől függő bevétel esetében a bevétel egy részének keletkezése (és esetleg annak nagysága is) bizonytalan. A bevétel megszerzésének időpontja 2004-ben az Szja törvény általános szabálya alapján állapítandó meg. A függő feltétel alapján teljesülő bevétellel összefüggő adókötelezettséget folyó kötelezettségként kell rendezni. Amennyiben a függő feltétel a bevétel csökkenését eredményezi, a tartozatlanul megfizetett adó önellenőrzéssel igényelhető vissza. A törvény szerint, ha az értékpapír átruházása ellenében megszerzett bevétel a szerződés keltének napjára azért nem határozható meg, mert a bevétel későbbi időpontban teljesülő feltételtől (feltételektől) függő tétel (tételek) figyelembe vételével változó összeg, 2005. január 1-jétől azt kell vélelmezni, hogy a szerződésben meghatározott feltételek teljesülnek (ebből következően a feltételektől függő egyes bevételrészek is a magánszemély rendelkezésére állnak). Utóbb, ha a magánszemély javára adókülönbözet mutatkozik, az önellenőrzéssel igényelhető vissza. Egyéb esetben - az általános szabályok szerint - a kifizetőnek/magánszemélynek kell a jövedelem utáni adót megállapítania. Ha a felek a bevételt módosító összeget (összegeket) tételesen nem határozzák meg, a jövedelmet a feltételhez nem kötött bevételből kell megállapítani. Utóbb, ha a magánszemély javára adókülönbözet mutatkozik, az önellenőrzéssel igényelhető vissza, míg egyéb esetben a bevételt növelő tétel a magánszemély egyéb jövedelme.

Az Szja törvény az árfolyamnyereségből származó jövedelemre irányadó 67. §-ában rendelkezik az értékpapír megszerzésére fordított értékről (pl. tőzsdei ügylet révén, tőzsdei ügyletnek nem minősülő visszterhes szerződés révén, társas vállalkozás alapítása révén megszerzett értékpapír esetében). A törvény által tételesen nem említett jogcímen vagy módon megszerzett értékpapír esetében a hatályos törvényszöveg nem ismer el megszerzésre fordított értéket. Figyelembe véve, hogy a magánszemély előző esetekben is teljesíthet fizetést az értékpapír átruházásáig, indokolt ezen - magánszemély által teljesített, igazolt - résznek az elismerése az értékpapír megszerzésére fordított értékénél.

Ha a magánszemély értékpapírra vonatkozó jog gyakorlása következtében szerez árfolyamnyereségből származó jövedelmet, a törvény szerint a bevételből levonható - azaz a járulékos költségek körében figyelembe vehető lesz - a jog értéke akkor is, ha annak ellenértéke nem a magánszemélyt terhelte (azt a magánszemély ingyenesen vagy kedvezményesen szerezte), de a jog adóköteles bevételnek minősül.

A 17. §-hoz

2004. január 1-jétől jelentősen átalakult a természetbeni juttatás intézményének szja-törvénybeli szabályozása. Ezen időponttól kezdődően az Szja törvény taxatíve sorolja fel, hogy alkalmazásában mi minősülhet természetbeni juttatásnak. Az új szabályozás bevezetése óta eltelt időszakban jelentős számú jogértelmezési kérdés vetődött fel, melyeket jelen módosítás hivatott rendezni.

A hatályos szabályozás alapján természetbeni juttatásnak minősül:

- a munkáltató által valamennyi munkavállaló részére azonos feltételekkel és módon ingyenesen vagy kedvezményesen biztosított termék vagy szolgáltatás révén juttatott adóköteles bevétel, feltéve, hogy a termék megszerzése, illetve a szolgáltatás igénybevétele minden munkavállaló számára ténylegesen is elérhető [69. § (1) bekezdés d) pont], továbbá

- a munkáltató által több munkavállaló részére a kollektív szerződésben rögzítetten, azonos feltételekkel és módon ingyenesen vagy kedvezményesen biztosított termék vagy szolgáltatás révén juttatott adóköteles bevétel, ha a juttatásra jogosultak körét a kollektív szerződés nem egyénileg, hanem kizárólag a munkakör, a beosztás, a munkaviszonyban eltöltött idő, az életkor vagy más közös ismérv alapján határozza meg [69. § (1) bekezdés e) pont].

Az Szja törvény mindkét előző esetben rögzíti, hogy az általános forgalmi adóról szóló törvényben meghatározott készpénz-helyettesítő eszköz (jellemzően az utalványok) csak az Szja törvény külön rendelkezése alapján minősül természetbeni juttatásnak még abban az esetben is, ha a juttatás körülményei egyebekben megfelelnek az előző rendelkezésekben foglaltaknak. Ilyen külön rendelkezésnek számít az az eset, amikor a munkáltató valamennyi dolgozó számára biztosít az adómentes értékhatárt meghaladóan étkezőhelyi vendéglátás igénybevételére jogosító utalványt, mert ekkor az Szja törvény kimondja, hogy az utalvány értékének az adómentes értékhatárt meghaladó része természetbeni juttatásnak minősül. A valamennyi dolgozó számára biztosított könyvutalványra ugyanakkor a természetbeni juttatásra vonatkozó szabályok nem alkalmazhatók. 2005. január 1-jétől a kereskedelmi utalvány, jegy, bón, kupon és más hasonló tanúsítvány az Szja törvény külön rendelkezése hiányában akkor minősül természetbeni juttatásnak, ha azon feltüntették, hogy mely termékre vagy szolgáltatásra, vagy milyen termék- vagy szolgáltatáskörben váltható be, továbbá a juttatás körülményei megfelelnek a természetbeni juttatásokra vonatkozó rendelkezésekben foglaltaknak. Az Szja törvény rögzíti, hogy a bármire beváltható utalvány vagy vásárlói kártya nem minősülhet természetbeni juttatásnak. Tehát a jövő évtől kezdődően - az egyéb feltételek fennállása esetén - a könyvutalvány is minősülhet természetbeni juttatásnak, ugyanakkor pl. egy általános célú vásárlási utalvány továbbra sem adózhat természetbeni juttatásként.

A törvény szerint mind az Szja törvény 69. §-a (1) bekezdésének d) pontja szerinti esetben, mind a 69. § (1) bekezdésének e) pontja szerinti esetben - immár a normaszövegből is láthatóan - lehetővé válik az ún. cafeteria-rendszer alkalmazása, vagyis amikor a termék, a szolgáltatás azonos értékben meghatározott keret terhére választható.

Az Szja törvény a 69. § (1) bekezdésének e) pontjában a több munkavállaló számára azonos feltételekkel és módon ingyenesen vagy kedvezményesen biztosított termék vagy szolgáltatás esetében előírja, hogy a természetbeni juttatás feltétele e juttatások kollektív szerződésben történő rögzítése. Figyelembe véve, hogy a kollektív szerződés csak a gazdasági élet bizonyos szereplői között működhet, míg máshol (pl. kisebb munkáltatók esetében, illetve egyes ágazatokban) nem jellemző, indokolt a legtöbb munkáltatónál azért valamilyen formában létező szabályzatokat is bevonni a természetbeni juttatások szabályozási körébe. A törvény szerint a „kollektív szerződés” kitétel „valamennyi munkavállaló által megismerhető belső szabályzat”-ra változik, a törvény példálózva sorolja fel ezen szabályzatok közül a kollektív szerződést, a szervezeti és működési szabályzatot, valamint a közszolgálati szabályzatot. E pontban módosítás teszi egyértelművé, hogy a munkaköri feladattal kapcsolatos teljesítménytől függő közös ismérv alapján nyújtott termék vagy szolgáltatás nem minősülhet természetbeni juttatásnak (e módosítás célja, hogy a kiemelkedő munkahelyi teljesítmények külön díjazására ne természetbeni juttatás formájában kerüljön sor).

A törvény az Szja törvény 69. §-a (1) bekezdésének d) és e) pontjában a munkáltató által természetbeni juttatásban részesíthető személyek körét jelentősen kibővíti, így például a munkavállaló közeli hozzátartozójával (a 2004. évi törvényszöveg alapján az elhunyt munkavállaló közeli hozzátartozója részesülhet természetbeni juttatásban), továbbá az Szja törvény idézett két pontjában a munkavállalóval esik egy tekintet alá a munkáltatóhoz a Munka Törvénykönyve előírásai szerint kirendelt munkavállaló is.

Az Szja törvény a 69. § (1) bekezdésének f) és g) pontja az adózás egyszerűsítése céljából általános érvénnyel mondja ki, hogy az üdülési szolgáltatás formájában juttatott bevétel - ha az egyébként nem adómentes - természetbeni juttatásnak minősül.

Az Szja törvény 2004. évi szabálya alapján természetbeni juttatásnak minősül a kifizető által nyilvánosan, bárki számára azonos feltételekkel meghirdetett vetélkedő, verseny díjaként ingyenesen vagy kedvezményesen átadott termék, nyújtott szolgáltatás révén a magánszemély(ek)nek juttatott adóköteles bevétel, ha az nem tartozik a nyereményből származó jövedelemre irányadó rendelkezések hatálya alá, továbbá a kifizető által üzletpolitikai (reklám) célból ingyenesen vagy kedvezményesen átadott termék, nyújtott szolgáltatás révén több magánszemélynek juttatott adóköteles bevétel, ha az nem tartozik a nyereményből származó jövedelemre vonatkozó rendelkezések hatálya alá, valamint nem minősül vetélkedő vagy verseny díjának sem. A törvény az előző rendelkezésben foglalt kétfajta, egymástól jellegében különböző juttatást (a kifizető által vetélkedő, verseny díjaként adott termék, nyújtott szolgáltatás, illetőleg a kifizető által üzletpolitikai célból adott termék, nyújtott szolgáltatás) külön alpontba sorolja, az utóbbi esetben tartalmi változást is hozva. Az Szja törvény 2005. január 1-jétől rögzíti, hogy az ingyenesen vagy kedvezményesen átadott termék, nyújtott szolgáltatás révén juttatott adóköteles bevétel, ha azt a kifizető üzletpolitikai (reklám) célból szervezett akció(k) keretében - azonos feltételekkel és módon - juttatja a magánszemélyek meghatározott körében (ez esetben tehát arról van szó, hogy az Szja törvény 1. számú mellékletének 8.14. alpontjában az adómentesség feltételéül előírt „bárkinek” kitétel nem teljesül, ugyanis előre meghatározott a juttatásban részesülők köre), természetbeni juttatásnak minősül.

A törvény 2005. január 1-jétől természetbeni juttatásként nevesíti a kifizető által ingyenesen átadott termék, nyújtott szolgáltatás révén juttatott adóköteles bevételt (az Szja törvény külön rendelkezésének hiányában is) abban az esetben, ha a kifizető a juttatásban részesülő magánszemélynek a Tbj. szerint nem foglalkoztatója. Ilyen eset fordulhat elő pl. akkor, ha a munkáltató csoportos létszámleépítést követően (ekkor már kifizetőként) részesíti juttatásban az elbocsátott magánszemélyt.

A törvény alapján 2005. január 1-jétől természetbeni juttatásnak minősül a kifizető által ingyenesen vagy kedvezményesen biztosított, úthasználatra jogosító bérlet, jegy esetében a magáncélú használatra tekintettel keletkező adóköteles bevételt. A magáncélú használat adóköteles bevételének meghatározására választható a kifizetőt az említett juttatás, szolgáltatás miatt terhelő kiadásból a hivatali, üzleti használat tételes elkülönítésével a magánhasználatra jutó rész megállapítása, vagy az előzőek hiányában a kifizetőt a juttatással, szolgáltatással összefüggésben terhelő kiadás 50 százaléka számít adóköteles bevételnek.

A törvény a naptári évtől eltérő üzleti évet alkalmazó adóalanyok esetén a reprezentáció és 10 ezer forint egyedi értéket meg nem haladó üzleti ajándék utáni, a személyi jövedelemadó alól mentesített érték meghatározásánál az Szja törvény üzleti év kezdő napján hatályos szabályait rendeli alkalmazni.

A 18. §-hoz

A lakás önkormányzatnak történő bérbeadásából származó bevétel után az adó mértéke 0 százalék. Ehhez igazodnak a garanciális szabályok, a rendelkezés nemcsak szociális bérlakás, hanem általában lakáscélra történő bérbeadás esetére is alkalmazható. A törvény szankciót fogalmaz meg arra az esetre is, ha az önkormányzat a lakást nem a feltételül szabott célra hasznosítja, vagy társasági adóalannyal kötött szerződéssel hasznosítja.

A 19. §-hoz

Az Szja törvény 1., 6., 10., 11. és 13. számú melléklete e törvény 1-5. számú melléklete szerint módosul.

II. Fejezet

A társasági adóról és az osztalékadóról szóló 1996. évi LXXXI. törvény módosítása

Általános indokolás

A társasági adóról és az osztalékadóról szóló törvény 2005. évi módosításait a versenyképesség javítása, a foglalkoztatás ösztönzése, az európai uniós jogszabályok változása, és a gyakorlati tapasztalat indokolja. A javaslatok a versenyképességre korábban meghozott intézkedések kiterjesztésére, az osztalékadót érintő európai uniós irányelv módosításának történő megfelelésre, továbbá - a gyakorlati tapasztalatok alapján - az adóelkerülés lehetőségének szűkítésére és az egyszerűsítés érdekében szükséges kisebb pontosításokra irányulnak.

Részletes indokolás

A 20. §-hoz

A törvény kiterjeszti a belföldi illetőségű adózó fogalmát arra az esetre, amikor a külföldi személy üzletvezetésének helye belföldön található. A kiterjesztés indoka, hogy a nemzetközi gyakorlatban kétféle módon határozzák meg az adóalanyiságot. Egyes államokban a székhely, máshol pedig az üzletvezetés helye dönti el, hol adózik világjövedelme után az adott társaság. A nemzetközi szerződések értelmében, ha az eltérő belső szabályok alapján az adózó mindkét államban adóköteles lenne, úgy általában az üzletvezetés helye szerinti államban kell az adózót adóügyi illetőségűnek tekinteni. Különleges esetben ugyancsak előfordulhat, hogy a kettős adóztatás elkerülésére vonatkozó eltérő szabályok miatt a külföldi személy egyik államban sem lenne adóköteles. E nemzetközi szabály alkalmazhatósága és az adóztatás biztosítása miatt indokolt a törvény kiegészítése.

A 21. §-hoz

A törvény egyik része az adózó fogalmát pontosítja, amely a 19. §-ban bemutatott változás miatt szükséges.

Az információs technológia ösztönzésére bevezetett új adókedvezményhez ad fogalmat a törvény.

A filmgyártáshoz 2004. áprilisától a társasági adó rendszerében biztosított kedvezményekhez szükséges a törvényben szereplő harmadik fogalom módosítása. A filmgyártási kedvezmények elfogadása ugyanis azzal a feltétellel történt, hogy a támogatók a kedvezmények (adóalap- és adókedvezmény) következtében a támogatásra jutó adónak (nem megrendelésre készülő alkotások támogatása esetén az adó felének) megfelelő haszonra tehessenek szert. A gyakorlatban felvetett kérdések megválaszolása során azonban megállapítást nyert, hogy a haszon - a nem megrendelésre készülő filmek támogatása esetén - jelentős különbséget mutat, attól függően, hogy a támogató az általános forgalmi adót visszaigényelheti vagy nem. Ez azért áll elő, mert a nem megrendelésre készülő filmgyártáshoz adott támogatás feltételei között a mozgóképről szóló törvény előírja a támogató vagyoni jellegű jogszerzését, amely általános forgalmi adó kötelezettséget és a számvitelben igénybevett szolgáltatásként vagy vagyoni értékű jogként történő elszámolást von maga után. Ennek megszüntetésére - a mozgóképről szóló törvény egyidejű módosítása mellett, amely a jogszerzésre utaló feltétel elhagyására irányul - a nem megrendelésre készülő filmekhez adott támogatást is támogatásként kell kezelni.

A 22-24. §-hoz

A követelésekre elszámolt értékvesztés és annak visszaírása, továbbá a behajthatatlan követelés jogcímén elszámolt összeg a hatályos szabályok szerint az adóalapot módosítja. Ennek enyhítésére az értékvesztés egy része (a Tao. előírása szerint számított összege) az elszámolás évében csökkenti, a következő adóévben növeli az adóalapot. A törvény egyszerűsítést fogalmaz meg a követelésekkel összefüggő elszámolásban, amely szerint a korrekciók csak az értékvesztésre (elszámolt összege növelő tétel) és annak megtérülésére, vagy behajthatatlanná válására (csökkentő tételek) vonatkoznának. Megszűnne a számítással meghatározott követelés értékvesztés alapú csökkentő tétel, illetve az ehhez kapcsolódó adóévet követő évben alkalmazandó növelő tétel. Ha a követelés leírására behajthatatlanság címen kerül sor, akkor sem a növelő, sem pedig a csökkentő tételt nem kell alkalmazni, az adóalapban ez a számviteli elszámolással azonosan jelenne meg. Egyszerűsítés az is, hogy a behajthatatlan követelések közül a bíróság előtt nem érvényesíthető, valamint az elévült követelés a vállalkozási tevékenység érdekében felmerült költségként el nem ismert jogcímen lenne az adóalap része, amely lehetőséget ad - tartalmi változás nélkül - a törvény szövegének egyszerűsítésére. Ugyanakkor ez utóbbi módosítás azzal jár, hogy e két jogcím miatt behajthatatlanná váló követelés után a hitelintézetnél és a befektetési vállalkozásnál is adókötelezettség fog a jövőben keletkezni, eltérően az eddigi kezeléstől. A változásokra tekintettel átmeneti rendelkezést fogalmaz meg a törvény, hogy a vállalkozási tevékenységhez felmerült költségként el nem ismert új előírás a 2005-től elszámolt értékvesztésre alkalmazandó.

A kis- és középvállalkozások számára lehetővé teszi a törvény a szabadalom, a használati- és formatervezési mintaoltalom fenntartására felmerült költségeknek az adóalapból történő levonását, amely 16 százalékos támogatásnak felel meg, ösztönözve és segítve ezzel az említett vállalkozói kör innovációs tevékenységét. A törvény alapján az adózás rendjéről szóló törvénynek a csekély összegű támogatásra vonatkozó (EK rendeletre hivatkozott) előírása szerint nem alkalmazhatja e kedvezményt az adózó, ha

- nemzetközi áruszállítási tevékenységet is folytat, vagy

- a kedvezmény mezőgazdasági termékek, állatok, élőfák, egyéb növények és hasonló termékek előállításához, feldolgozásához, értékesítéséhez kapcsolódik.

A K+F közvetlen költség adóalapból történő levonására (kedvezményére) vonatkozó előírás pontosításával a törvény kizárja, hogy a költségvetési szerv (például az egyetem) által teljesített K+F megrendelés alapján a megrendelést ténylegesen teljesítő másik adózó és a megrendelő is éljen a kedvezménnyel. A megrendelő ugyanis a törvény szerint csak akkor érvényesítheti a kedvezményt, ha a megrendelés teljesítéséhez közvetve sem vette igénybe a költségvetési kutatóintézet, kutatóhely másik adóalany szolgáltatását.

A bérlakás-állomány növelésére a törvény (a személyi jövedelemadó törvényben biztosított adómentességgel analóg módon) adóalap-kedvezményt fogalmaz meg a társasági adóalanyok számára is. Lényege, hogy az adózó a tulajdonában lévő lakásnak az önkormányzat részére legalább 60 hónapra történő bérbeadása esetén, az adózás előtti eredményét az ebből származó jövedelem (amely a törvény szerint az önkormányzattól kapott bérleti díjnak a lakásra a számviteli előírások szerint elszámolt értékcsökkenéssel csökkentett része) felével csökkentheti. Ha azonban az adózó a bérbeadási szerződést 60 hónapon belül saját érdekkörében felmerült okból megszünteti, akkor az adózó a megtakarított adó késedelmi pótlékkal növelt összegének a 60 hónapos időszakból hátralévő idő arányában számított összegét visszafizeti.

A törvény új kedvezményt vezet be a legfeljebb 5 főt foglalkoztató adózók (a mikro-vállalkozások egy része) számára. E szerint csökkenthető az adózás előtti eredmény az adóév első napján érvényes minimálbér évesített összegének a létszámnöveléssel arányos részével. Az adóelkerülés lehetőségének megakadályozása miatt nem számít létszámnövelésnek a kapcsolt vállalkozástól átvett, illetve az adózóval kapcsolt vállalkozási viszonyban lévő egyéni vállalkozó munkavállalóként történő foglalkoztatása. A kedvezmény igénybevételének feltétele, hogy az adózónak az adóév utolsó napján ne legyen köztartozása.

A kedvezmény összegének a 19. § (1) bekezdése szerinti adókulccsal (jelenleg 16 százalék) számított értéke az állami támogatásokra vonatkozó rendelkezések alkalmazásában, az adóévben igénybe vett csekély összegű (de minimis) támogatásnak minősül. A törvény alapján az adózás rendjéről szóló törvénynek a csekély összegű támogatásra vonatkozó (EK rendeletre hivatkozott) előírása szerint nem alkalmazhatja e kedvezményt az adózó, ha

- nemzetközi áruszállítási tevékenységet is folytat, vagy

- a kedvezmény mezőgazdasági termékek, állatok, élőfák, egyéb növények és hasonló termékek előállításához, feldolgozásához, értékesítéséhez kapcsolódik.

Az adózás előtti eredmény csökkentéseként elszámolt összeg 120 százalékával kell az adóalapot növelni, ha az igénybevételét követő harmadik adóév végéig az adózónál foglalkoztatottak létszáma csökken vagy, ha ezen időszakon belül az adózó jogutód nélkül megszűnik. Nem kell a növelési kötelezettséget teljesíteni, ha tárgyévben a létszám a törvényben felsorolt okok (például haláleset, szülései szabadság megkezdése) miatt csökken, feltéve, hogy a kieső alkalmazott helyett meghatározott időn belül új munkavállalót vesz fel az adózó.

A fejlesztési tartalék terhére elszámolható beruházások köre szűkül. A jövőben ezt, az egyébként gyorsított értékcsökkenési leírási módot nem lehet érvényesíteni az olyan beruházás után, amelyre a számviteli előírások szerint - figyelemmel arra, hogy értéke nem csökken, sőt jellemzően nő - nem számolható el, vagy nem szabad elszámolni terv szerinti értékcsökkenést. Ilyen eszköz például a telek és a képzőművészeti alkotás. Átmeneti előírás rendezi, hogy e szabályt először a 2004. december 31-ei szabályok alapján készített adóbevallásban az adózás előtti eredmény-csökkentésként levont fejlesztési tartalékra kell alkalmazni.

A filmgyártáshoz adott adóalap-kedvezményre vonatkozó előírások módosítását a kedvezmény érvényesítését megalapozó igazolásra adott fogalom változásánál leírt okok indokolják, továbbá ezzel összefüggésben változik a kedvezmény mértéke, amely szerint a nem megrendelésre készülő filmalkotások támogatóinál is a támogatás teljes összege csökkenti (formailag nem növeli) az adóalapot. Ehhez tartozó változás az is, hogy az új rendelkezés a törvény szerint a törvény kihirdetését követő 8. napon lép hatályba.

A 25. §-hoz

A törvény az adóelkerülés lehetőségének szűkítése érdekében a kapcsolt vállalkozásokra vonatkozó rendelkezéseket kiegészíti azzal az előírással, hogy a többségi irányítást biztosító befolyással rendelkező tag apporttal történő tőkeemelése esetén is vizsgálni kell, hogy a bevitt vagyon elfogadott értéke szokásos piaci árnak minősül-e (azaz olyannak, amelyet független felek érvényesítenek, vagy érvényesítenének összehasonlítható körülmények között). Ha ez nem érvényesül, akkor a feleknek (a többségi irányítást biztosító befolyással rendelkező tagnak, illetve a tőkeemelésben érintett társaságnak) a szokásos piaci ár és a szerződésben megállapított érték különbözetével módosítaniuk kell az adózás előtti eredményüket. A törvény hasonló rendelkezést tartalmaz arra az esetre is, ha a többségi irányítást biztosító befolyással rendelkező tag a vagyontárgyhoz tőkeleszállításkor vagy jogutód nélküli megszűnéskor jut hozzá.

A 26. §-hoz

A kutatási tevékenység, valamint a szoftverfejlesztés támogatására a törvény új adókedvezményt fogalmaz meg, amelynek célja az élőmunka-terhek csökkentése. Lényege, hogy az adózónál az említett tevékenységet folytató munkavállalók bérének 10 százaléka a társasági adóból 4 év alatt egyenlő részletekben adókedvezményként vehető igénybe, illetve az adóhiány miatt nem érvényesíthető kedvezmény az említett időszakon belül felhasználható.

A 27. §-hoz

A törvény több ponton módosítja a fejlesztési adókedvezmény rendszerét. A módosítások több célt is szolgálnak, melyek a következők:

- A K+F tevékenység ösztönzése érdekében, a felsőoktatási intézmény, a Magyar Tudományos Akadémia, illetve más költségvetési szerv által alapított kutatóintézet (kutatóhely) kezelésében lévő területen üzembe helyezett és üzemeltetett, alapkutatást, alkalmazott kutatást vagy kísérleti fejlesztést szolgáló beruházás esetén a fejlesztési adókedvezmény engedélyezéséhez előírt beruházási értékhatárt a törvény 100 millió forintban határozza meg a jelenlegi 1 milliárd forint helyett, erősítve ezzel az említett kutatóhelyek és a vállalkozások együttműködését is. További kedvező szabály, hogy a törvény szerint az ilyen beruházást megvalósítóknak nem kell sem létszám-növelési (a hatályos szabályozás 100, hátrányos régióban pedig 50 fő létszám-növelési előírást tartalmaz), sem pedig az ezt helyettesítő más (például bérköltség-növelési, vagy a beszállítókra vonatkozó) követelményt teljesíteniük.

- A kis- és középvállalkozásnál a foglalkoztatás elősegítését szolgálja, hogy a munkahelyteremtést szolgáló beruházásnál előírt létszám-növelési feltétel (300 fő, hátrányos régióban pedig 150 fő) a törvény értelmében esetükben jelentősen kedvezőbb lesz. Tekintettel arra, hogy a kis- és középvállalkozások által átlagosan foglalkoztatottak létszáma jelentősen eltér, ezért a törvény differenciált létszám-növelési követelményt tartalmaz, amely kisvállalkozásoknál 30 fő, hátrányos régióban pedig 15 fő, középvállalkozások esetében 150 fő, hátrányos régióban pedig 75 fő.

- A környezet védelme érdekében a törvény valamennyi beruházás esetében a fejlesztési adókedvezmény igénybevételének feltételeként előírja, hogy a tényleges kibocsátási mutató a beruházás üzembe helyezését követő öt évben ne haladja meg a hatályos határértéket. Ez az előírás eddig csak az önálló környezetvédelmi beruházásra, illetve a környezetvédelmi beruházást is tartalmazó fejlesztési programra vonatkozott.

- A közösségi szabályozás nem teszi lehetővé, hogy halászati tevékenységet szolgáló beruházás állami támogatásban részesüljön. Erre tekintettel a fejlesztési adókedvezmény igénybevételének lehetőségéből is ki kellett hagyni a halászati tevékenységet folytató adózókat.

A 28. §-hoz

A Tao. 29/D § (11) bekezdése arról rendelkezik, hogy az adókedvezményeket csak az adóbevallásban az adózó döntése alapján lehet figyelembe venni. Ezt a rendelkezést indokolt úgy alkalmazni, hogy az adózó adókedvezmény igénybevételére irányuló döntését az esetleges önellenőrzéskor, vagy adóellenőrzéskor is figyelembe lehessen venni. Nagyobb cégeknél rendszeresen előfordul az önellenőrzés, és az adóellenőrzés is feltárhat olyan tételt, amelyet az adózó jóhiszeműsége ellenére is tévesen vett figyelembe. Indokolatlan, hogy ezekben az esetekben elessen a vállalkozás az adókedvezménytől. Az eljárás elhúzódása az adózó érdekeit sérti, hiszen a függő jogi helyzet sérti az adózó jogbiztonsághoz fűződő érdekeit, továbbá a határidő lejárta az adózó számára az ellenőrzés végét jelenti.

A 29. §-hoz

A törvény - egyezően az Európai Uniónak a különböző tagállamok anyavállalatai és leányvállalatai esetében alkalmazandó közös adózási rendszerről szóló 90/435/EGK irányelve módosulásával - enyhíti az osztalékadó alóli mentesség feltételeit. Ennek értelmében 2005-től az Európai Unió tagállamában lévő anyavállalat, vagy annak telephelye számára kifizetett osztalék abban az esetben mentes az osztalékadó alól, ha az osztalékban részesülő legalább két éve folyamatosan legalább 20 százalékos részesedéssel rendelkezik a számára osztalékot fizető társaságban. E részesedési küszöb jelenleg 25 százalék.

A 30. §-hoz

A törvény átmeneti rendelkezéseket fogalmaz meg a 2005-től változó előírásokhoz. Így

- a filmgyártáshoz kapcsolódó kedvezmények változása nem érinti az új rendelkezések hatályba lépése előtt adott „támogatások” alapján megszerzett jogot;

- a K+F közvetlen költségnek az adózás előtti eredmény csökkentésére előírt hatályos szabálya lehetőséget ad arra, hogy az aktivált kísérleti fejlesztés után az értékcsökkenés elszámolása évében érvényesítsen kedvezményt az adózó; a törvényben szereplő - nyilatkozathoz kötött - kedvezmény-érvényesítés ezért nem vonatkozik a 2004. december 31-éig üzembe helyezett kísérleti fejlesztésre, ha az adózó - döntése alapján - az értékcsökkenéssel egyező összeggel kívánja az adózás előtti eredményét csökkenteni;

- a fejlesztési adókedvezmény változása nem érinti a 2004. december 31-éig a Pénzügyminisztériumhoz benyújtott fejlesztési adókedvezmény engedélyezését és az ennek alapján kiadott engedélyeket; ezekre a kérelem benyújtásakor érvényes előírások vonatkoznak az adókedvezmény igénybevételének teljes időszaka alatt;

- a bíróság előtt nem érvényesíthető, valamint az elévült követelésnek vállalkozási tevékenység érdekében felmerült költségként el nem ismert címen történő hozzáadása az adózás előtti eredményhez a hitelintézeteknél és a befektetési vállalkozásoknál szigorítást jelent a hatályos előírásokhoz képest (más adózónál eddig sem volt csökkentő tétel), ezért a szabályt csak az említett okok miatt 2005-től elszámolt értékvesztésre, behajthatatlan követelésre kell alkalmazni a törvény szerint.

A 31. §-hoz

A törvény a jogharmonizációs záradékot a tagállami jogállásnak megfelelőre változtatja, és kiegészíti a 2003/123/EK. Irányelvvel, amely a tagállamban illetőséggel rendelkező a különböző tagállamok anyavállalatai és leányvállalatai esetében alkalmazandó közös adózási rendszerről szóló 90/435/EGK irányelvet módosítja.

A 32. §-hoz

A törvény a társasági adóról és az osztalékadóról szóló törvény 1. és 3. számú mellékleteit módosítja.

III. Fejezet

Az egyszerűsített vállalkozói adóról szóló 2002. évi XLIII. törvény módosítása

Általános indokolás

Az egyszerűsített vállalkozói adó 2005. évre történő módosítása a gyakorlatban felmerült értelmezési problémák rendezését, a jogalkalmazás elősegítését szolgáló, továbbá egyszerűsítő módosításokat tartalmaz.

Részletes indokolás

A 33. §-hoz

Bővül az adóalapot módosító tételek köre azáltal, hogy az evás adóalany által a vállalkozási (gazdasági) tevékenységéhez használt vagyontárgyak károsodására vagy megsemmisülésére tekintettel harmadik személytől vagy annak felelősségbiztosítójától káreseménnyel kapcsolatosan kapott bevétel az adóalapot csökkenti. Továbbá a jogszabály vagy jogerős bírósági-, illetve hatósági határozat alapján kapott kártérítés, kártalanítás is adóalapot csökkentő tételként kerül meghatározásra. Tekintettel arra, hogy az említett bevételek az adóalanynál váratlan, neki fel nem róható eseménnyel összefüggésben keletkeznek.

A 34. §-hoz

A jogalkalmazást elősegítése érdekében az egyéni vállalkozó adóalanyok esetében a módosítás külön kimondja, hogy a magánszemélyként megszerzett, nem a vállalkozási tevékenységgel összefüggésben kapott vagyoni érték nem minősül bevételnek (így különösen az ápolási díj és a biztosító szolgáltatása).

A 35. §-hoz

A számvitelről szóló törvény hatálya alá nem tartozó, jogi személyiség nélküli gazdasági társaság adóalany esetében a megszűnéssel kapcsolatos szabályozás kiegészül azzal, hogy a megszűnés napján az adóalap megállapításánál az összes bevételt növeli az az összeg, amelyet adóalanyként kibocsátott számla, egyszerűsített számla alapján eddig az időpontig az adóalany még nem szerzett meg, vagy az említett összeg a „30 napos szabály” figyelembe vételével még nem vált bevétellé. Egyértelművé téve ezzel azt, hogy a szóban forgó bevétel az Eva tv. hatálya alatt adóköteles.

A 36. §-hoz

Az egyéni vállalkozó fogalmi meghatározása az Szja törvény fogalmának megfelelően módosul. Így egyéni vállalkozónak minősül az egyénileg tevékenykedő európai közösségi jogász (kivéve, amennyiben e tevékenységet ügyvédi társulás tagjaként, vagy alkalmazottként végzi).

A 37. §-hoz

Annak érdekében, hogy az evaalanyok jövedelmi helyzetéről a hitelkérelmek elbírálásánál a pénzintézetek számára közelebbi adat is rendelkezésre álljon, az adóhatóság az adózó részére kiállított, az adóalanyiság adóévére vonatkozó jövedelemigazoláson - azon túlmenően, hogy feltünteti az adózó az eva adó-alanyiságát - szerepelteti az adóalany éves bevételét és az adóévre megállapított evát is.

Az adóalanyiság 2004. évre történő választásánál gondot okozott a már evaalanyok esetében, hogy az evában maradás feltétele volt „a belföldi pénzforgalmi bankszámlával” való rendelkezés, ami tartalmában vállalkozói pénzforgalmi bankszámlával történő rendelkezést jelentett. Számos esetben csak lakossági bankszámlával rendelkezett az adóalany és feltételezte, hogy ez is megfelel az eva szerinti adóalanyiság kritériumainak, ugyanakkor az APEH kizárta az adóalanyok köréből. Ez azzal a következménnyel járt, hogy az eva 4 évig ismételten nem választható. Ezért átmeneti rendelkezésként szerepel a 2005. évre, hogy ha a 2003. évben az eva hatálya alá tartozó adózó a 2004. adóévre a vállalkozói pénzforgalmi bankszámlával történő rendelkezés hiányában veszítette el adóalanyiságát, akkor az ismételt bejelentkezés 4 éves korlátja alól mentesül, azaz a 2005. évre bejelentkezhet eva hatálya alá.

A vállalkozásoknak nyújtott állami támogatások tilalmával összefüggő EU rendelkezések alapján az Eva törvény külön rendelkezik arról, hogy az eva szempontjából mit kell tekinteni csekély összegű (de minimis) támogatásnak.

Második rész

Az általános forgalmi adót és a fogyasztói árkiegészítéseket érintő módosítások

IV. Fejezet

Az általános forgalmi adóról szóló 1992. évi LXXIV. törvény módosítása

Általános indokolás

Az áfa-törvény módosítására vonatkozó, tervezett rendelkezések két nagy csoportra bontható: az uniós harmonizációs kötelezettségekre, illetve egyéb módosításokra.

Az uniós harmonizációs kötelezettségek legnagyobb részét a földgáz- és villamosenergia-értékesítés teljesítési helyére vonatkozó szabályozás átvétele teszi ki. Kisebb jelentőségű kiigazítások történnek a befektetési célú arany adóztatása, és a sportlétesítmények rendeltetésszerű használatának áfa-kötelezettsége, valamint a vevői készletek szabályozása tekintetében.

A gáz és a villamos energia értékesítési helyére vonatkozó szabályok esetében a 77/388/EGK tanácsi irányelv (ún. 6. Áfa irányelv) módosításáról szóló 2003/92/EK tanácsi irányelv rendelkezéseit 2005. január 1. napjától kell a tagállamoknak nemzeti szabályozásukba átültetni. Az irányelv alapján az áfa-törvény módosítására irányuló törvény a következő változásokat tartalmazza. Tekintettel a földgáz és villamos energia piacon bekövetkezett liberalizációra, ezen termékek, szolgáltatások értékesítésére vonatkozó adóztatás szempontjából szükség van a teljesítési hely meghatározására, mely egyértelművé teszi, hogy mely esetben hol kell az adót megfizetni. Az irányelv, így a törvény is különbséget tesz a kereskedőnek (viszonteladónak) és a fogyasztónak történő értékesítés között. Az előbbi esetben az ügylet a gázt, villamos energiát beszerző kereskedő gazdasági tevékenységének székhelyén, telephelyén adózik, míg az utóbbi esetben ott, ahol a fogyasztó azt ténylegesen felhasználja, elfogyasztja. Ezen túlmenően - mivel az értékesítéshez hálózatra is szükség van - a földgáz elosztó, illetve a villamos energia hálózathoz történő hozzáférés biztosítása, a hálózaton történő továbbítás, és egyéb ehhez kapcsolódó szolgáltatás esetében is rendezi a törvény a teljesítés helyét. Adóalany megrendelő esetében a megrendelő székhelye, telephelye minősül teljesítési helynek, nem adóalany Közösségen kívüli illetőségű személy, szervezet esetén pedig annak állandó lakóhelye, szokásos tartózkodási helye. A törvény szabályozza azt az esetet is, hogy amennyiben ezen terméket, szolgáltatást nem belföldön regisztrált adóalany értékesíti magyar adóalany részére, akkor az adó fizetésére a fordított adózás szabályai szerint nem az értékesítő, hanem a beszerző a kötelezett. A kettős adózás elkerülése miatt a törvény mentesíti az adó alól a földgáz és a villamos energia importját (vagyis annak harmadik országból történő igénybe vételét). Kettős adózás ez esetben azért jöhetne létre, mert az import során mind termékimport jogcímén, mind a termékértékesítés teljesítési helyére vonatkozó szabályok miatt belföldön keletkezne az adófizetési kötelezettség.

A törvény tartalmazza néhány olyan probléma megoldását, mely a csatlakozással átvett irányelvi rendelkezések kapcsán jelentkezett. Így a törvény rendezi a Közösségen belüli ügyletekhez tapadó előlegfizetés esetén az adófizetési kötelezettség keletkezését, az adó alapját, mivel ennek kezelése eltér a belföldi ügyletektől. Egyszerűsítési szabályként értékelhető a Közösségen belüli ügyletek adókötelezettség-keletkezési időpontjának tervezett megfogalmazása. Ez a szabályozást (tekintve, hogy az uniós kötelezettség) nem változtatja meg, egyértelműsíti azonban, hogy az adókötelezettség keletkezése (legkésőbb a teljesítést követő hónap 15. napja) után kézhez vett számla miatt önellenőrizni nem kell.

A vevői készlet eladó szempontjából történő egyszerűsített kezelése néhány tagállamban alkalmazott előírás, melyet Magyarország is alkalmaz a csatlakozástól kezdve. Ebben az esetben az eladónak nem kell adóalanyként nyilvántartásba vetetnie magát a vevői készlet helye szerinti tagállamban, az adót a vevő fizeti meg a készletből történő értékesítéskor Közösségen belülről történő termékbeszerzés címén. Ez az intézmény a Közösségi ügyletek természetéből kifolyólag azonban csak kölcsönösségi elven működhet, ezért szükségessé vált a szabályozás ilyen tartalmú kiegészítése. A törvény továbbá tartalmazza a vevői készletben lévő termékek adójogi sorsának ellenőrizhetőséghez nélkülözhetetlen nyilvántartási kötelezettséget.

Szintén a közösségi szabályok értelmezése miatt vált szükségessé a tranzitterületen (repülőtereken) található boltokból történő adómentes értékesítés kezelése. Ugyanakkor a Bizottság és a tagállamok között egységes álláspont alakult ki abban, hogy vámraktárból lehetséges a közösségi állampolgárok adómentes kiszolgálása akkor, ha az illető harmadik országba utazik. Ezért a magyar szabályozásban is szűkíteni kell az eddigi, a közösségi állampolgárok harmadik országba való kiutazásakor való adómentes kiszolgálását. A jelenlegi gyakorlat így vámraktár létrehozása mellett folytatható.

A csoportos adóalanyiság intézményét az áfa-törvény 2004. május 1-jén hatályba lépett módosítása hívta életre. A csoportos adóalanyiság intézménye választható forma, amely a pénzügyi szektor hazai befektetésének, Magyarország regionális központtá válásának ösztönzésére szolgál. A törvény a választás feltételeinek további enyhítését szolgálja.

A tényleges használat, élvezet elve szabály alkalmazási körét a 77/388/EGK tanácsi irányelv 9. cikkének 3. bekezdése határozza meg, ugyanakkor tagállami hatáskörbe utalja, az egyes országok élnek-e vele. Hazánk 2004. május 1-jén élt ezzel a lehetőséggel, és egyes szolgáltatások teljesítési helyét a szolgáltatás tényleges használata, élvezete helyének segítségével határozta meg. A jogszabály gyakorlati alkalmazásából adódó problémák miatt a jogszabályhely alkalmazhatósági hatálya leszűkül a távközlési szolgáltatásokra és a fuvarozási eszközök bérbeadására.

2004. január 1-jétől - a vállalkozási célon kívüli magánhasználat lehetőségére tekintettel - lépett hatályba a parkolási szolgáltatás igénybevétele, valamint az úthasználati díj fizetése esetén felszámított adó levonásának tilalma. A nemzetközi fuvarozás és személyszállítás versenyképességének javítására indokolt ezen törvényhely kiegészítése: a 3,5 tonna össztömeg feletti járművek esetén a tiltó szabály nem érvényesülne.

A kompenzációs felár a mezőgazdasági tevékenységet folytató, egyébként nem áfa-alany vállalkozásnak a beszerzésekben megfizetett, de le nem vonható előzetesen felszámított áfa-terhének ellentételezésére jár, melyet a felvásárló fizet ki. A felvásárló ezután a felárat az adóhatóságtól saját áfa-bevallásában visszakérheti. Mivel a felár így nem a felvásárló költsége, hanem a termelő pénze, bár technikailag a felvásárló előzetesen felszámított áfájának tűnik, egyértelmű - 2004. január 1-jére visszamenőleges hatályú - törvényi rendelkezést igényel annak rögzítése, hogy az államháztartási támogatásra jutó áfa miatti arányosításba a kompenzációs felárat nem kell bevonni.

Végezetül a törvény rendezi az ISPA program keretében indított, de a csatlakozás következtében Kohéziós Alapból történő támogatásba „átkonvertálódott” támogatások áfa-rendszerbeli kezelését.

Részletes indokolás

A 38. §-hoz

Szükséges annak biztosítása, hogy az intervenciós szervezetek mezőgazdasági termékértékesítésük tekintetében mindenképpen adóalanyok maradjanak függetlenül attól, hogy e tevékenységükből mikor realizálnak bevételt.

A hatályban lévő szabályok szerint a közhatalmat gyakorló szervek adóalanyisága fennáll, ha a gazdasági tevékenységből származó bevételük meghaladja a 4 millió forintot. A törvény értelmében a 4 millió forintos összeghatár számításánál nem kell figyelembe venni a közhatalmat gyakorló szervnek, személynek azt a közvetítői tevékenységét, amelyet az áfa-törvény 8. § (4) bekezdése szerint - vagyis szolgáltatás saját nevében, más javára történő igénybe vételével - végez. Ezzel elkerülhető, hogy egy egyébként közhatalmi tevékenységet végző hivatal kizárólag a beérkező közüzemi számlák - az épületben lévő más szervek részére történő, tényleges felhasználásnak megfelelő - továbbszámlázása révén adóalany maradjon, vagy adóalannyá váljon. Ugyancsak az értékhatárhoz kapcsolódó módosítás, hogy a törvény meghatározza, mely esetekben keletkezik először adófizetési kötelezettsége azoknak a közhatalmat gyakorló szerveknek, amelyek egyébként nem adóalanyok. A törvény értelmében a nem adóalany közhatalmat gyakorló szervnek azután a termékértékesítés, vagy szolgáltatásnyújtás után keletkezik először adófizetési kötelezettsége, amellyel a 4 millió forintos összeghatárt túllépi.

A 39. §-hoz

A csoportos adóalanyiság intézményét az áfa-törvény 2004. május 1-jén hatályba lépett módosítása hívta életre. A csoportos adóalanyiság intézménye választható forma, amely a pénzügyi szektor hazai befektetésének, Magyarország regionális központtá válásának ösztönzésére szolgál. A törvény a választás feltételeinek további enyhítését szolgálja azzal, hogy a csoport tagja lehet fióktelep is, illetve, hogy a törvény „megbízható adózó”-ra vonatkozó kitételét (ti. elévülési időn belül 5 millió Ft-nál nagyobb áfa-hiányt az adóhatóság nem tárt fel) csak a csoport bejelentkezésekor kell vizsgálni, de nem veszti el a csoportba tartozás lehetőségét az, aki a folyamatos működés során téved adókötelezettsége teljesítésében. (Az érintett adóalanyok nagy forgalmú pénzintézetek, melyeknél még az óhatatlanul előforduló apró hiba is eredményezhet 5 millió Ft-ot meghaladó áfa-hiányt.) Másrészről a törvény szűkíti is a csoporton belülre adómentesen végezhető tevékenységek körét azzal, hogy a termékértékesítést e körből kiveszi.

A 40. §-hoz

Tekintettel arra, hogy Magyarország 2004. május 1-jétől az Európai Unió tagállama, a csatlakozást követően az import egy része Közösségen belülről történő termékbeszerzésnek minősül. A törvény tehát a beszerzés lehetőségeit (belföldről, importból) bővíti ki a Közösségen belülről történő beszerzéssel.

A gáz és a villamos energia értékesítés teljesítési helyéről szóló 2003/92/EK tanácsi irányelv rendelkezéseit a tagállamoknak 2005. január 1-jétől kell alkalmazni. A hivatkozott direktíva átvétele következtében az áfa-törvény több helyen is módosításra szorul. A törvény ezen része rögzíti, hogy nem tekintendő termékértékesítésnek - így nem adóztatandó az az eset - ha az adóalany a tulajdonában lévő a szabályozás értelmében terméknek tekintett gázt, vagy villamos energiát belföldről másik tagállamba továbbítja. Továbbá a törvény pontosítást tartalmaz arra nézve, hogy nem csak a tulajdonos általi, tagállamok közötti „termékmozgatások” minősülnek a felsorolt kivételektől eltekintve termékértékesítésnek, hanem a bizományos általi terméktovábbítások is. Ennek indoka, hogy mivel a megbízó és a bizományos közötti termékátadás is termékértékesítésnek minősül az áfa-rendszerében, a bizományost és a tulajdonost a tagállamok közötti termékmozgatások tekintetében azonosan kell kezelni.

A racionalizálódó államigazgatás érdekében az önkormányzatok társulhatnak különféle közszolgáltatási, fejlesztési feladatok ellátására. A közös feladatellátás termékek (ingatlanok, berendezések, felszerelések, stb.) átadását is igényelheti, mely térítésmentes átadást a törvény nem tekinti termékértékesítésnek, így az adófizetési kötelezettséggel sem jár.

A 41. §-hoz

Az áfa-törvény a 77/388/EGK irányelvnek megfelelően termékértékesítésnek tekinti, vagyis adóztatja azt az esetet is, ha az adóalany a saját termékét továbbítja az egyik tagállamból a másikba. Ez azt jelenti, hogy annak a másik tagállambeli adóalanynak, aki (amely) belföldi lehívásos készletet tart fenn a vevői számára (a vevő szükséglete szerint vásárol a készletből), belföldön adóalanyként nyilvántartásba kellene vetetnie magát, hiszen az áfa-rendszer működése értelmében teljesítene egy Közösségen belüli beszerzést, és egy belföldi értékesítést. Néhány tagállam, többek között Magyarország, az adóalanyok adminisztratív terheinek csökkentése érdekében lehetővé teszi, hogy ha a készletből (vevői készlet) egy, a Közösségen belüli beszerzés után adófizetésre kötelezett adóalany felé történik az értékesítés, akkor a tagállamok közötti „termékmozgatást” nem tekintik termékértékesítésnek, a készletből történő értékesítést pedig mint Közösségen belülről történő termékbeszerzést kezelik. Ezzel ugyanis elkerülhető a külföldi adóalany számára a belföldi regisztráció, adóbevétel kiesés ugyanakkor nem keletkezik. Ennek a lehetősége a magyar szabályozásban a csatlakozás óta létezik mind a két irányú relációban, tehát belföldről másik tagállamba, illetve másik tagállamból belföldre továbbított termékek esetében. Azonban amíg a jelenlegi szabályozás értelmében a belföldről másik tagállamba továbbított termékek esetében az egyszerűsítés alkalmazhatóságának feltétele, hogy a készlet helye szerinti tagállam is lehetővé tegye az egyszerűsítést, a másik tagállamból belföldre érkező készletek esetében ilyen „kölcsönösségi” feltétel nincsen. Tekintettel arra, hogy ez az egyszerűsítés eltérés a forgalmi adózás területén irányadó 77/388/EGK irányelvtől, szükséges a tagállamok és az Európai Bizottság jóváhagyása. A törvény az EU Vám és Adózás Főigazgatósága által tett észrevételnek tesz eleget azáltal, hogy rögzíti, hogy az egyszerűsítés alkalmazhatóságának feltétele belföldre behozott/fenntartott vevői készlet esetén, hogy az a tagállam is alkalmazza az egyszerűsítést, ahonnan a termékeket továbbítják.

A 42. §-hoz

A szóban forgó jogszabályhely második fordulata a saját vállalkozásban megvalósított beruházás, mint termékértékesítés szabályát vetíti le a szolgáltatásnyújtás alkalmazási területére úgy, hogy azt a saját tevékenységhez végzett szolgáltatást - amelynek adóját az adóalany, ha mástól szerezte volna be, nem vonhatta volna le - szolgáltatásnyújtásnak minősíti.

A törvény pontosítja a szabályozást. Ennek megfelelően egyértelművé válik, hogy e jogszabályhely alkalmazási körébe olyan esetek tartoznak, amikor saját tevékenység keretében történik tárgyi eszköz előállításához kapcsolódó belső szolgáltatásnyújtás, és az aktivált tárgyi eszközhöz kapcsolódó igénybevett szolgáltatás előzetesen felszámított adójának levonására - ha az adóalany azt ellenérték fejében vette volna igénybe - nem lett volna mód. Ilyen esetet valósít meg aktiválható immateriális jószág előállítása, például a szoftver készítés tárgyi adómentes tevékenységhez.

A 43. §-hoz

Az áfa-törvény az eddigiek során a nemzetközi árufuvarozásban a 0%-os kulcsot, illetve a levonási jog melletti adómentességet ahhoz kötötte, hogy a fuvarozással termékexport valósuljon meg, illetve a fuvarozás közvetlenül kapcsolódjon a termékexporthoz. Az áfa szabályozás terminológiájában azonban a termékexport nem pusztán azt jelentette, hogy a terméket külföldre viszik, hanem azt is, hogy a terméket külföldre értékesítik. Nem minden külföldre továbbított termék esetében áll azonban fenn, hogy azt egyben értékesítették is (pl. postai küldemények, saját tulajdonban lévő termék fuvaroztatása). Ezért egyrészt ez esetben a megrendelő, amennyiben nem rendelkezik levonási joggal hátrányosabb helyzetben van, mivel a fuvar belföldre eső útszakasz arányában 25%-os adómértéket visel és nem adómentes, másrészt a fuvarozók számára is nehezebb az adómérték megállapítása, hiszen nincsen rálátásuk arra, hogy a megbízójuk számára fuvarozott terméket egyben értékesítették-e. A törvény ezért a nemzetközi fuvar adómentességét ahhoz köti, hogy a fuvarozott terméket a vámhatóság a Közösség területén kívülre kiléptesse, így az adómentesítés szempontjából nem játszik szerepet az, hogy a fuvarozott terméket egyben értékesítették-e.

A 44. §-hoz

A törvény technikai jellegű pontosítást tartalmaz, ugyanis a Közösség vámterületének, de az áfa szabályok alkalmazásának értelmében harmadik országnak minősülő területről (pl. Kanári szigetek) a termék nem külső, hanem ún. belső közösségi árutovábbítási eljárásban hozható be.

A törvény további pontosítást tartalmaz, azáltal, hogy a nemzetközi járatok esetén egyértelművé teszi, hogy Közösségen belüli, és Közösségen kívüli járatok egyaránt ide értendőek.

A 77/388/EGK irányelv 15. cikk értelmében adómentes - adó-visszatérítés formájában - a Közösség területén vásárolt és az utas által a poggyászában a Közösség területén kívülre kivitt termék. Ennek többek között egyik feltétele, hogy az utas Közösségen kívüli illetőségű állampolgár legyen. A reptéri (kikötői), tranzitterületen található boltokban azonban a tagállami gyakorlat alapján adómentesen vásárolhat az utas, amennyiben az úti okmányaival igazolja, hogy a Közösség területét elhagyja függetlenül az állampolgárságától. Az Európai Bizottság illetékes főigazgatósága megvizsgálta a kérdést, és álláspontja szerint az irányelv alapján az adómentes vásárlás kizárólag a közösségen kívüli illetőségű vásárlót illeti meg a direktíva ezen szakasza alapján. A törvény ezt a Bizottsági álláspontot követi le. Azonban a Bizottság kifejtette, hogy amennyiben a tranzitterületen található boltok egyben vámraktárok is, az adómentes vásárlás lehetősége fennáll a közösségi illetőségű utasok számára is azzal a feltétellel természetesen, hogy a vásárolt terméket a Közösség területén kívülre viszik ki.

A 77/388/EGK tanácsi irányelv 16. cikk la. pontja értelmében amennyiben a tagállam élt az egyes vámeljárások alatt lévő termékek értékesítésének mentesítésével, úgy biztosítania kell, hogy azok Közösségen belülről történő beszerzése szintén hasonló elbánásban részesüljön.

A 45. §-hoz

A számla és egyszerűsített számla adattartalmában némi pontosítás vált szükségessé. A törvény szerint a számlában továbbra is csak akkor kell feltüntetni a vevő adószámát, ha az értékesítés adómentes (mert ilyenkor a másik tagállambeli vevő saját országában adózik), vagy ha a vevő a fordított adózás szabályai szerint adófizetésre kötelezett (például a megrendelő székhelyéhez kötött szolgáltatások igénybe vétele esetében), azonban az ezt szabályozó előírásokban pontosítás történik. Az első esetben csak közösségi adószámról lehet szó, míg az utóbbinál belföldi adószám is elegendő.

További változás, hogy a jövőben az adóalany nem köteles a számlában feltüntetni az adóügyi képviselő adatait. Ennek oka, hogy megszűnik annak a lehetősége, hogy a jövedéki termékek távértékesítése után az adóügyi képviselő legyen az adófizetésre kötelezett.

A törvény szerint az adómentes értékesítés, szolgáltatásnyújtás esetében a számlakibocsátónak 2005. január 1-jétől utalnia kell a mentesség természetére (termékexport, Közösségen belüli értékesítés, tárgyi adómentes értékesítés, stb.).

Az alanyi adómentes adózó által kibocsátott számla áfát nem tartalmaz, különbözik viszont más mentességektől abban, hogy Közösségen belüli értékesítés esetében a vevőt sem terheli ilyenkor a fordított adózás szabályai szerint adófizetési kötelezettség. Ez indokolja azt a változtatást, hogy ezt a fajta mentességet a számlában is megkülönböztetetten kell kezelni úgy, hogy az alanyi adómentes státusra a számlában szövegszerűen is utalni kell. E kötelezettség előírása a 115/2001. számlázási irányelv 2. cikkének (2) bekezdésén alapul, amely a 77/388/EGK irányelv 22. cikk (3) bekezdésének b) pontját módosította.

A törvény kiterjeszti a befektetési célú arany fogalmát. Ezt az indokolja, hogy az Európai Bizottság minden év december 1-je előtt átfogó listát tesz közzé a befektetési célúnak tekinthető aranyérmékről az Európai Közösségek Hivatalos Lapjának „C” sorozatában. A listát a tagállamok tájékoztatása alapján állítják össze. A lista jelentősége, hogy az abban szereplő érmék értékesítése, beszerzése - a következő évben összeállított lista kihirdetéséig - adómentesen történhet, függetlenül attól, hogy azok esetleg időközben már nem felelnek meg a befektetési célú arany fogalmában az árfolyamra előírt feltételeknek.

A sportlétesítmények bérbeadásának vonatkozásában új fogalom meghatározásával pontosítást tartalmaz a törvény. A sportlétesítmények bérbeadása főszabály szerint tárgyi adómentesség alá tartozik, amelyre az általános szabályok szerinti adózás választható. A módosítás célja annak egyértelművé tétele, hogy adózás választása esetén a sportlétesítmény bérbeadására 15%-os adómérték alkalmazandó. Az áfa-törvény hatályos szövege az igénybevevő oldaláról a sportlétesítmények rendeltetésszerű használatának nevesítésével rendezte a kérdést, amelynek tényleges tartalma azonban a gyakorlatban jogbizonytalanságot okozott. A törvény ezért a sportlétesítmények rendeltetésszerű használatára fogalmi meghatározást ad, amely magában foglalja a hasznosítást, bérbeadást, egyértelművé téve, hogy a sportlétesítmények bérbeadása adózás választása esetén kedvezményes adókulcs alá tartozik.

A 46. §-hoz

A gáz és a villamos energia értékesítés teljesítési helyéről szóló 2003/92/EK tanácsi irányelv kötelező átvétele kapcsán, annak megfelelően a törvény rögzíti, hogy amennyiben a földgáz, vagy villamos energia értékesítése viszonteladó részére történik, a teljesítés helyének a viszonteladó gazdasági tevékenységének székhelye, telephelye, ezek hiányában állandó lakóhelye, vagy szokásos tartózkodási helye minősül, tehát az áfát ezen ügyletek után abban az országban kell megfizetni, ahol az említett székhely, telephely található.

A 47. §-hoz

A gáz és a villamos energia értékesítés teljesítési helyéről szóló 2003/92/EK tanácsi irányelv értelmében a törvény tartalmazza, hogy a földgáz és villamos energia rendszerekhez való hozzáférés biztosításánál, az ezekben a rendszerekben történő földgázszállítás, villamos energia átvitel, és más ehhez kapcsolódó szolgáltatások esetén hol van a teljesítés helye. A teljesítés helye ez esetben ezen szolgáltatásokat megrendelő adóalany székhelye, telephelye határozza meg, illetve ha a megrendelő közösségen kívüli illetőségű nem adóalany, akkor annak állandó lakóhelye, szokásos tartózkodási helye.

Ezen túlmenően a direktíva, így a törvény is kitér arra az esetre, amikor a földgáz, villamos energia szolgáltatása fogyasztó részére történik. Ebben az esetben a teljesítés helye a ezen szolgáltatások tényleges felhasználásának, elfogyasztásának helye.

A tényleges használat, élvezet elve szabály alkalmazási körét a 77/388/EGK tanácsi irányelv 9. cikkének 3. bekezdése határozza meg, ugyanakkor tagállami hatáskörbe utalja, az egyes országok élnek-e vele. Hazánk 2004. május 1-jén élt ezzel a lehetőséggel, és egyes szolgáltatások teljesítési helyét a szolgáltatás tényleges használata, élvezete helyének segítségével határozta meg. A jogszabály gyakorlati alkalmazásából adódó változások azonban kizárólag - az akkori módosításban elsősorban érintett - telekommunikációs szektorban zajlottak le zökkenőmentesen, mivel a telekommunikációs vállalatok széles körben elterjedt nemzetközi együttműködésük (pl. roaming, vagy barangoló-szerződések) keretében szoros kapcsolatot ápolnak nemcsak a Közösségen belül, hanem harmadik államokkal is. Több esetben ugyanakkor (különösen a K+F szolgáltatások esetében) ez az elv fékezte a külföldiek itteni megrendeléseit. A módosítás ezért a tényleges használat, élvezet elve szabály alkalmazási körét a távközlési szolgáltatásokra szűkíti le, illetve ezen túl csak a fuvarozási eszközök bérbeadása kapcsán rendeli alkalmazni. A módosítás 2004. május 1-jére visszamenőleg alkalmazható.

A 48. §-hoz

A törvény pontosítja az ügynöki szolgáltatás teljesítési helyét, azaz a más nevében és javára történő termékértékesítés és szolgáltatásnyújtás közvetítése esetén az ügynöki szolgáltatás teljesítés helyének azt a helyet kell tekinteni, ahol a közvetített termékértékesítést és szolgáltatásnyújtást teljesítették. Egyúttal a törvény rendezi, hogyan kell meghatározni a teljesítési helyet abban az esetben, ha a teljesítési hely abban a tagállamban van, amelyik által kiadott adószámot a megrendelő alkalmazza, és a megrendelő egyszerre több tagállamban is rendelkezik adószámmal. Ezen adóalanyok a szolgáltatások igénybevétele esetén keletkező adófizetési kötelezettségüket abban a tagállamban teljesítik, amelyikben azt az adóalanyiságot eredményező tevékenységet folytatják, amelynek érdekében a szóban forgó szolgáltatásokat igénybe vették, vagyis a hatályos szabályozástól eltérően nem ők választják ki, hogy melyik adószám alatt akarnak adózni.

A 49. §-hoz

A törvény pontosítja a Közösségen belüli ügyletek (értékesítés és beszerzés) esetében az adófizetési kötelezettség keletkezését, azzal, hogy nem kell a bevallást önellenőrizni, amennyiben a számlát a teljesítés hónapját követő hónap 15. napját magában foglaló adó-megállapítási időszakot követően veszik kézhez. A törvény rögzíti továbbá, hogy a Közösségen belülről történő termékbeszerzéshez fizetett előleg esetén az adófizetési kötelezettség mikor keletkezik.

Az 50. §-hoz

A törvény pontosítást tartalmaz, így import esetében az adófizetési kötelezettség nem a szabadforgalomba bocsátásról szóló árunyilatkozat elfogadásának, hanem az erről hozott határozat közlésének napján keletkezik. A módosítást az indokolja, hogy a csatlakozást követően az import utáni áfát az adóalanyok többségének önadózással kell rendeznie. Az adóalap megállapításához szükség van azonban az elfogadott vámértékre. Az adóalanyok többségénél a határozat közlésének időpontja az az időpont, amikor már rendelkezik az adóalap, áfa kiszámításához szükséges információval.

Az 51. §-hoz

A törvény kimondja, hogy a Közösségen belülről történő termékbeszerzéshez fizetett előleg esetén az adó alapja maga az előleg összege. Ennek oka, hogy belföldi ügylet során az előleget úgy kell tekinteni, mint amely már tartalmazza az adó mértékét. Közösségi ügylet esetében azonban ez nem kivitelezhető, mivel az adó fizetésére nem az értékesítő, hanem a vevő kötelezett, a közösségi ügyletekre vonatkozó szabályozás szerint.

Az 52. §-hoz

A Közösség másik tagállamába irányuló termékértékesítés esetén az adómentesség egyik feltétele, hogy a termék elhagyja az ország területét. Tekintettel arra, hogy a tagállamok közötti vámhatárok megszűntek, nincsen egységes, a vámhatóság által igazolt módja annak, hogy a termék belföldről kilépett. Ezért ennek a tényét az adóalanynak kell tudnia igazolni. A törvény rögzíti, hogy ennek igazolására szolgálhat a fuvarokmány, vagy egyéb más okmány, mely hitelt érdemlően igazolja, hogy a terméket elszállították.

A diplomáciai kapcsolatok zökkenőmentesebbé tételéhez, valamint a hatodik áfa-irányelv 15. cikkének 10. pontjának való teljesebb megfelelés érdekében szükséges a jogszabályhely módosítása. A 29/A. § f) pontjában hivatkozott külön jogszabály, a diplomáciai és konzuli képviseletek és azok tagjai, valamint az ezekkel egy tekintet alá eső nemzetközi szervezetek és azok tagjai számára adható általános forgalmiadó- és jövedékiadó-visszatérítésről szóló 237/1997. (XII. 18.) Korm. rendelet fogja megállapítani - az Áfa-bizottság 49. ülésén elfogadott iránymutatás szerint - az igazolásra alkalmas okiratot.

Amennyiben az EU más tagállamában nyilvántartott diplomáciai testület szerez be hazánkból terméket oly módon, hogy a terméket ki is szállítják Magyarországról, akkor ezt oly módon teheti meg, mintha az ügylet Közösségen belüli adómentes termékértékesítés keretében történt volna. A diplomáciai testületek nem rendelkeznek ugyan közösségi adószámmal, de ezen dokumentum pótlását hivatott szolgálni a külön jogszabályban meghatározott igazolás. Ugyanakkor azon termékbeszerzések amelyek következményeként a termék nem hagyja el - igazoltan - Magyarországot, valamint a szolgáltatások igénybevétele esetén a diplomáciai szervezetek továbbra is csak utólagos adó-visszatérítés formájában mentesülhetnek a forgalmi adó fizetése alól.

Az 53. §-hoz

A 77/388/EGK tanácsi irányelv értelmében a tagállamok alkalmazhatják az ún. háromszögügyletre vonatkozó egyszerűsítést. Háromszögügyletről abban az esetben beszélhetünk, ha két egymást követő értékesítés három különböző tagállambeli adóalany között történik, illetve a második ügyletben a vevő lehet adóalany, vagy nem adóalany adófizetésre kötelezett jogi személy is, és a termék elfuvarozása során az első értékesítőtől közvetlenül az utolsó vevőhöz kerül, mintegy háromszöget alkotva ezáltal. Ilyen lehet például, amikor a vevő egy másik tagállambeli adóalanyt bíz meg egy termék beszerzésével, melyet közvetlenül szállítanak le a harmadik tagállamból számára. Legyenek az adott esetben az ügyletben résztvevő felek A, B és C.

A Közösségen belülről történő beszerzés szabályai szerint a Közösségen belüli beszerzés esetén a teljesítés helye, vagyis ahol az adófizetési kötelezettséget teljesíteni kell, a termék elfuvarozásának rendeltetési helye. A háromszögügylet esetében ez azt eredményezi, hogy B adóalanynak C országban keletkezik adófizetési kötelezettsége az A adóalanytól történő termékbeszerzése után, valamint teljesít C országban egy belföldi értékesítésnek minősülő ügyletet. Annak érdekében, hogy csökkentsék ezen típusú ügyletekből az adózókra háruló adminisztratív terhet, lehetőség van arra, hogy háromszögügylet esetén B adóalany C országban teljesített Közösségen belülről történő beszerzése adómentes legyen, valamint a C országbeli értékesítése után az adófizetési kötelezettség ne őt, hanem a vevőt terhelje, valamint, hogy A adóalanynak nem kell ezen ügylet miatt adóalanyként bejelentkeznie a C ország adóhatóságánál.

A háromszögügylet tehát adminisztratív egyszerűsítés, a bejelentkezés (adóalanyként történő nyilvántartásba vetetés kerülhető el vele). Előfordultak azonban olyan esetek, melyben a középső szereplő (B adóalany) rendelkezett belföldi adószámmal más ügyletből kifolyólag, és mégis a háromszögügyletre vonatkozó egyszerűsítést alkalmazta. Ez esetben a rendelkezés nem azt a célt szolgálta, hogy a külföldi adóalanynak ne kelljen bejelentkezni, hanem azt, hogy ezáltal a vevő (C) jobb likviditási pozícióba kerüljön. A törvény értelmében tehát a háromszögügyletre vonatkozó egyszerűsítést nem alkalmazhatják azok a külföldi adóalanyok, akik (amelyek) már rendelkeznek belföldi adószámmal.

Az 54. §-hoz

A törvény mentesíti az adó alól (a 2003/92/EK irányelvvel összhangban) a földgáz és a villamos energia importját (harmadik országból történő beszerzését). Ennek oka a kettős adóztatás elkerülése, mivel ellenkező esetben az import során mind termékimport jogcímén, mind a termékértékesítés teljesítési helyére vonatkozó szabályok miatt belföldön adófizetési kötelezettség keletkezne.

Az 55. §-hoz

A törvény egyértelművé teszi, hogy a Közösségen belülről történő beszerzéshez fizetett előleg után fizetendő áfát is levonhatja az egyébként levonási joggal rendelkező adóalany. Csoportos adóalanyiság keretében a csoporton belülre tárgyi adómentesen végezhető tevékenységek körét leszűkíti a törvény a szolgáltatásnyújtásokra. A csoporton belülre végzett termékértékesítésekre ezzel az általános szabályok vonatkoznak.

Az 56. §-hoz

A hatályos törvényi rendelkezések szerint nem egyértelmű a levonási jog megléte olyan beszerzések esetén, amelyeket speciális - termékértékesítésnek, szolgáltatásnyújtásnak nem minősülő - tevékenységek (pl. kis értékű ajándék, vállalkozási célból történő ingyenes termékátadás, közcélú adományozás) érdekében használ fel az adóalany. Mivel ezen tevékenységekhez nem indokolt levonási tilalom kapcsolása (hiszen lényegében üzleti célú - adólevonási jogot megalapozó - felhasználást valósítanak meg), a módosítás biztosítja az ezekhez kapcsolódó beszerzések tekintetében a levonási jog gyakorolhatóságát.

2004. január 1-jétől - a vállalkozási célon kívüli magánhasználat lehetőségére tekintettel - lépett hatályba a parkolási szolgáltatás igénybevétele, valamint az úthasználati díj fizetése esetén felszámított adó levonásának tilalma. A törvény szerint - a nemzetközi fuvarozás és személyszállítás versenyképességének javítása érdekében - ez a rendelkezés módosulna úgy, hogy a 3,5 tonna össztömeg feletti járművek esetén a levonási tilalom nem érvényesülne.

Az 57. §-hoz

Az adólevonási joggal nem rendelkező adóalanyok (pl. alanyi adómentes, kizárólag tárgyi adómentes tevékenységet végző) adóalanyok másik tagállamból történő beszerzései után belföldön adózni csak a meghatározott értékhatárt meghaladóan kell, vannak azonban egyes termékek (új közlekedési eszköz, jövedéki termékek), melyek más tagállamból történő beszerzése után az adót beszerzési értékhatártól függetlenül belföldön kell megfizetni. A tagállamok közötti kereskedelemben résztvevő felek az adófizetési kötelezettség teljesítése szempontjából a közösségi adószámokból orientálódnak. Tehát a Közösségen belülről történő termékbeszerzéshez az adóalanyoknak rendelkezniük kell közösségi adószámmal. Előfordulhat azonban olyan eset, hogy a felsorolt adózói kör akár speciális termék beszerzése miatt, akár más okból közösségi adószámot igényel, ugyanakkor az értékhatár alatti beszerzése miatt és választása hiányában nem jogosult a terméket a másik tagállamból adómentesen beszerezni, de ezt érvényes közösségi adószám birtokában megteheti, mivel az eladó a közösségi adószámából arra következtet, hogy neki nem kell adót felszámítania. Ezért a törvény kimondja, hogy ha valaki a közösségi ügylet során közösségi adószámot használt, az adófizetésre kötelezett függetlenül attól, hogy a beszerzésével Közösségen belülről történő termékbeszerzés tényállását megvalósította-e. Ez alól kivételt képeznek a törvény értelmében azok az esetek, amikor egyébként a beszerzés adómentes lenne.

Az 58. §-hoz

A törvény szerinti módosítás megteremti az összhangot a számla adattartalmára vonatkozó, szintén módosuló előírásokkal. A módosítás lényege, hogy még a belföldi teljesítésű adómentes ügyletek (termékexport, Közösségen belüli adómentes értékesítés, tárgyi adómentes értékesítés, stb.) esetén a számlában az adómentesség természetére kell utalni, addig a nem belföldre eső teljesítési helyű - azaz belföldön nem adóztatandó - ügyletek esetében az „az áfa-törvény területi hatályán kívüli” kifejezést kell feltüntetni. Ezzel biztosítható, hogy az adófizetési kötelezettséget nem keletkeztető, ám áfa-szempontból egymástól eltérő megítélésű (adómentes, illetve adókörön kívüli) ügyletek a számlában is eltérő módon jelenjenek meg.

Az 59. §-hoz

A törvény pontosítja, hogy termékimport utáni áfát önadózással a belföldön nyilvántartásba vett adóalany rendezi (a belföldön nyilvántartásba nem vett adóalany ezt értelemszerűen nem is tudná megtenni).

Az adóbevételek biztosítása érdekében import esetében, amennyiben a vámhatóság jogellenes forgalombahozatalt állapít meg célszerű, hogy a vámhatóság a vámmal együtt az import után fizetendő áfát is megállapíthassa és beszedhesse. Korábban a vámhatóság értesítése alapján az APEH-nak kellett eljárnia.

A 60. §-hoz

A vevői készletre vonatkozó egyszerűsítés esetében az Európai Bizottság Vám és Adózás Főigazgatósága észrevétele kapcsán szükségessé vált a vevő készletre vonatkozó nyilvántartás előírása olyan bontásban, amelyből a másik tagállamba kiszállított termékek adójogi sorsa egyértelműen nyomon követhető.

A 61-62. §-hoz

Az apport áfa-rendszerbeli kezelésének megváltozásával összefüggésben a törvény pontosítja a visszaigénylés szabályait. A 2004. május 1-je előtt ellenérték nélküli átadásként kezelt apport esetén a tárgyi eszköz beszerzéséhez kötődő visszaigénylési jogcím alkalmazható volt, amennyiben az áthárított adó összegét az apportot fogadó kifizette. Tekintettel arra, hogy az apport ellenérték fejében létrejött értékesítésként kezelendő, a visszaigénylési jogcímnél az ellenérték megfizetését előíró szabály figyelmen kívül hagyása indokolt, mivel ez esetben nem ellenértéket, hanem üzletrészt, részesedést kap az apportáló.

A 63-64. §-hoz

2004. május 1-jétől a mezőgazdasági tevékenységet folytató adóalanyok már egyes szolgáltatásaik után is jogosultak kompenzációs felárra. Ez azonban jelenleg csak a hatályos törvény mellékletében jelenik meg, ezért a törvény szerinti módosítás az említett 2004. május 1-jei változást következetesen átvezeti a kompenzációs felárra vonatkozó egyéb törvényi előírásokon is.

A 65. §-hoz

A törvény szerinti módosítás mindössze pontosítást jelent a hatályos szabályozáshoz képest. Az átvevő adóalany (felvásárló) ugyanis a kompenzációs felárat sohasem önmagában, hanem az ellenérték részeként fizeti ki, ezért szükséges a törvényi előírást is ennek megfelelően pontosítani. A módosítás egyértelművé teszi, hogy a részben kifizetett felvásárlási (kompenzációs felárra jogosító szolgáltatási) ellenértéknek csak a vonatkozó számítással megalapozott hányada tekinthető kompenzációs felárnak, amire az adólevonási jog alapozható.

A 66. §-hoz

Az idegenforgalmi tevékenységre vonatkozó különös adózási mód lehetővé teszi az adómegállapítási időszakra számított árrés szerinti adózást. Ez esetben - ellentétben a pozíciószám szerinti árrésnél - egy adott időszak árrése negatív is lehet. A törvény így egyértelműsíti, hogy negatív különbözet esetén az árrés összegét nullának kell tekinteni.

A 67. §-hoz

Tekintettel a Közösségi Vámkódexre, valamint arra, hogy az import áfát 2004. május 1-től adóalanyok esetében önadózással kell megfizetni, a vámteher nem tartalmazza az áfa összegét. Ezért a törvény pontosítja, hogy közvetett vámjogi képviselet esetén a vámteher és az import áfa összege elkülönítetten kell a számlán szerepeltetni.

A 68. §-hoz

Áfa-raktár esetében a beraktározónak az adómentes értékesítéshez rendelkeznie kell a beraktározási okmánnyal. Az áfa-raktárba történhet azonban adómentesen Közösségen belülről történő termékbeszerzés is. Ebben az esetben célszerűbb, hogy ha az adómentesítésre vonatkozó okmánnyal nem a terméket értékesítő, hanem a közösségi terméket beszerző rendelkezik.

A 69. §-hoz

A közösségi szabályozás értelmében a közösségi és nem közösségi árukra azonos elbánást kell biztosítani. Tekintettel arra, hogy a vámraktárban történő raktározás adómentes, biztosítani kell, hogy az áfa-raktárban történő raktározás is adómentes legyen. A törvény erről rendelkezik.

A 70. §-hoz

A törvény pontosítja a jogharmonizációs záradék szövegét, mivel a korábban hivatkozott jogszabály (Európai Megállapodás) időközben hatályát vesztette.

A 71. §-hoz

A hatályos szabályozásnak megfelelően indokolt a szolgáltatásokra is kiterjedő kompenzációs felárra vonatkozó szabályozás következetes érvényesítése, a cirok vámtarifa-számának pontosítása, és a bérhízlalás elhelyezése. A melléklet törvény szerinti módosítása az említett célok megvalósítását szolgálja.

V. Fejezet

A fogyasztói árkiegészítésről szóló 2003. évi LXXXVII. törvény módosítása

Általános indokolás

A fogyasztói árkiegészítés szabályozásánál érdemi változás a helyközi tömegközlekedésben igénybe vehető támogatás esetén következik be. A százalékos mértékű árkiegészítési kulcs megmarad, azonban az így igénybe vehető összeg felülről maximálttá válik.

A fix összegű fogyasztói ár-kiegészítési díjtételek valorizálása 4,4% figyelembe vételével történt.

A helyközi közlekedésben a módosítás értelmében a túlzott (a mindenkori előirányzott inflációt meghaladó) tarifaemelések sem járnak majd együtt a fogyasztói árkiegészítés növekedésével, mivel azon esetekben, amikor az áremelés meghaladja a költségvetési irányelvben a következő évre tervezett infláció mértékét, a fogyasztói árkiegészítés alapja az előző évi támogatási alap inflációval megnövelt értéke lesz. (Ez azt is jelenti, hogy - mivel a kedvezményezetteknek változatlanul jár a Korm. rendelet szerinti támogatási mérték - az áremelést kezdeményező árhatóságnak kellene állnia saját fejezete terhére a különbözetet). Az alapszámot 2005-re a törvény kihirdetésekor alkalmazott árak figyelembe vételével kell megállapítani, ezután pedig mindig az előző évi fogyasztói árkiegészítés alapjának vizsgálatával. Azaz, ha a fogyasztói árkiegészítés alapja a törvény által meghatározott maximum, de az árakat a támogatásra jogosult tovább emeli, akkor a következő évben is csak a már maximált adóalap inflációs korrekciójával lehet kiszámítani a tárgyévi fogyasztói árkiegészítés alapját.

A komp- és révközlekedés bérletárainak a jegyárakhoz történő arányosítása is indokolja a fogyasztói árkiegészítésről szóló 2003. évi LXXXVII. törvény (a továbbiakban: Fát.) mellékletének módosítását. Az érintett önkormányzatok polgármestereivel és a szolgáltatókkal történt egyeztetés alapján nincs szükség hatósági ár bevezetésére. Ezért nem állítható vissza a százalékos mértékű fogyasztói árkiegészítés. A fix összegű támogatás ugyanakkor normatív támogatást tartalmaz, így nem alkalmas arra, hogy a helyben szokásos ár- és kereset-viszonyokhoz igazított szabad árak különbözőségét elfedje. Mérséklendő ugyanakkor a váci kompnál előállt feszültségeket, a bérletek támogatása az átlagosnál jóval nagyobb mértékben növekedik.

Az ellenőrzés feltárta azokat a visszaéléseket, visszaélési lehetőségeket, amelyek az önkormányzati segítséggel megvalósított, tanintézetek tanulói bérletvásárlásaira vezethetők vissza. (A konstrukció lényege, hogy az önkormányzat minden diáknak megveteti a tanintézettel a bérletet, függetlenül attól, hogy a diáknak valóságosan szüksége van-e a tömegközlekedés igénybe vételére. Ezzel megnő a közlekedési szolgáltató által lehívható támogatás, miközben az önkormányzat megtéríti a bérletvásárlás költségét.) A visszaélések megszüntetése érdekében a nevelési-oktatási intézmények által vásárolható bérletek után igénybe vehető fogyasztói árkiegészítés köre leszűkül

a) a hatósági áras különjárati autóbusz-forgalomra, valamint

b) azokra az esetekre, amikor az adott településen alsó fokú tanintézet nem működik. Ilyenkor a körzetileg illetékes oktatási intézmény a telephelye és a diák lakóhelye közötti útvonalra szóló bérletet megvásárolhatja a tanulmányi időszakra (szeptember-június hónapokra).

Az ingyenes utazások ellentételezése a fogyasztói árkiegészítés neuralgikus pontja. Mivel a fogyasztói árkiegészítés a kedvezményes utazások miatt a közlekedési szolgáltatóknál kieső bevételek kompenzációja, elengedhetetlen a kedvezményes utazásokkal való tételes elszámolás. Ez azonban az ingyenes utasok esetében megvalósíthatatlan, ezért szabályozási szempontból ez a kör mindenképpen szűkítendő, vagy a kedvezmények mértékének csökkentésével, vagy a kedvezményezettek körének korlátozásával. Az országgyűlési képviselők utazási költségtérítésben részesülnek, ezért az ő utazásuk költsége megtéríthető más módon is. A haderőreformmal a sorkatonai/polgári szolgálat megszűnik, így az ingyenesség fenntartása oka fogyottá válik. [Természetesen a szerződéses katona igénybe veheti a munkába járással kapcsolatos utazási költségtérítést, mint bárki más bejáró dolgozó a vonatkozó, 78/1993. (V. 12.) Korm. rendelet szerint.]

Mivel jelenleg is a GKM állapítja meg a helyi tömegközlekedésben, valamint a komp- és révközlekedésben az ingyenes utazások után járó fogyasztói árkiegészítést, célszerű az e célt szolgáló keretösszeget, valamint az utalványozást a szaktárca hatáskörébe utalni. Mindaddig ugyanis, amíg az ingyenes utazások nem megszámolhatók, a fix összegű fogyasztói árkiegészítés gyakorlatilag termelési árkiegészítésként működik.

Részletes indokolás

A 72. §-hoz

A törvény a nevelési-oktatási intézmények által vásárolható bérletek után igénybe vehető fogyasztói árkiegészítés körét szűkíti le. A személyszállítási szolgáltatók a jövőben csak akkor igényelhetik a fogyasztói árkiegészítést oktatási intézmények saját tanulóik részére történő vásárlása esetén, ha hatósági áras különjárati autóbusz szolgáltatást vesznek igénybe, valamint abban az esetben, ha az adott településen vagy a településhez tartozó külterületi lakott helyen alsó fokú tanintézet nem működik, akkor a körzetileg illetékes oktatási intézmény telephelye és a diák lakóhelye közötti útvonalra szóló bérletvásárlások után a tanulmányi időszakban (szeptember-június hónapokban).

A 73. §-hoz

A módosítást a költségvetési előirányzat tervezhetősége, illetve kézben tartása indokolja. A túlzott (a mindenkori előirányzott inflációt meghaladó) tarifaemelések nem járnak együtt a fogyasztói árkiegészítés növekedésével, mivel azon esetekben, amikor az áremelés meghaladja a tervezett infláció mértékét, akkor a fogyasztói árkiegészítés alapja az előző évi támogatási alap inflációval megnövelt értéke lesz. Az alapszámot 2005-re a törvény hatályba lépésekor alkalmazott árak figyelembe vételével kell megállapítani, ezután pedig mindig az előző évi fogyasztói árkiegészítés alapjának vizsgálatával. Azaz, ha a fogyasztói árkiegészítés alapja a törvény által meghatározott maximum, de az árakat a támogatásra jogosult tovább emeli, akkor a következő évben a már maximalizáltan meghatározott adóalap inflációs korrekciójával lehet kiszámítani a tárgyévi fogyasztói árkiegészítés alapját.

A 74. §-hoz

A módosítást az indokolja, hogy a GKM állapítja meg a helyi tömegközlekedésben, valamint a komp- és révközlekedésben az ingyenes utazások után járó fogyasztói árkiegészítést, akkor célszerű az e célt szolgáló keretösszeget, valamint az utalványozást a szaktárcára bízni. A fix összegű fogyasztói árkiegészítés gyakorlatilag termelési árkiegészítésként működik.

A 75. §-hoz

A helyi tömegközlekedésben, valamint a komp- és révközlekedésben ingyenesen igénybe vett szolgáltatások után az árkiegészítésre jogosult szolgáltatóknak járó fogyasztói árkiegészítés kiutalásának rendjét indokolt miniszteri rendeletben szabályozni, melynek elkészítése a gazdasági és közlekedési miniszter feladata.

A 76. §-hoz

A törvény a Fát. mellékleténél az országgyűlési képviselők és a sorkatonák ingyenes utazásának fogyasztói árkiegészítésből történő finanszírozását szünteti meg.

VI. Fejezet

A regisztrációs adóról szóló 2003. évi CX. törvény módosítása

Általános indokolás

A törvény a regisztrációs adóról szóló 2003. évi CX. törvény módosításánál változatlanul célul tűzi, hogy a regisztrációs adó az Európai Unióhoz történő csatlakozással megszűnő fogyasztási adót felváltó adóként működjön a forgalomba helyezés sajátosságai, illetve az érvényesíteni kívánt környezetvédelmi szempontok miatti szükségképpeni eltérések mellett.

Lényegi változást jelent a hatályos szabályok szerinti, a márkakereskedők által fizetendő (illetve tőlük a vezérképviselet által átvállalható) adóelőleg megszűnése mivel az a gyakorlatban a gépjármű-forgalmazók szerint bonyolultnak, számviteli szempontból nehezen kezelhetőnek bizonyult. Egyúttal az adóelőleg-fizetési rendszer megszűnésével a regisztrációs adó kötelezettség szorosabban kapcsolódik az áfa-kötelezettséghez. Ezzel párhuzamosan a törvény egyértelművé teszi, hogy mely esetben tartozik a regisztrációs adó a gépjármű értékesítésének áfa-alapjába.

Az adóztatandó termékkört a törvény kiterjeszti a motorkerékpárokra, természetesen csak abban a körben, amelynél a mindenkor hatályos szabályok szerint a forgalomba helyezés kötelezettségként felmerül. Nem változik az eljáró adóhatóság (Vám és Pénzügyőrség), és ugyancsak érintetlen marad az adóigazolás rendszere, vagyis a forgalomba helyezésnek változatlanul feltétele a regisztrációs adó megfizetésének igazolása.

Részletes indokolás

A 77. §-hoz

A törvény a fogyasztási adó termékkörét átvéve, illetve azt a motorkerékpárokkal kibővítve állapítja meg az adóztatandó termékek körét, azaz az adó tárgya a személygépkocsi és a lakóautó, valamint a motorkerékpár. Adót fizetni azonban csak azon termék után kell, melyet belföldön forgalomba kívánnak helyezni, tehát a belföldön gyártott, vagy belföldre behozott, de forgalomba helyezés nélkül kivitt autók, motorok után nem keletkezik regisztrációs adófizetési kötelezettség. A törvény rendelkezik arról is - az államháztartásról szóló törvény előírását követve -, hogy az adott befizetés az államháztartás mely alrendszerének bevételét képezi.

A 78. §-hoz

A törvény az értelmező rendelkezéseknél pontosítja a forgalomba helyezés fogalmát, illetve a rendelkezések egyértelmű alkalmazása érdekében meghatározza a nyilvántartásba vétel, a motorkerékpár, a Közösségen belülről történő beszerzés, és az importáló fogalmát. A személygépkocsi fogalmának módosításával a mentőautó kikerül a törvény tárgyi hatálya alól.

A 79. §-hoz

Annak érdekében, hogy a regisztrációs adó áfa alapot képezzen (hiszen az áfára vonatkozó közösségi szabályozás értelmében az áfa alapjába beletartoznak az adók és más kötelező jellegű befizetések), a törvény az adófizetési kötelezettséget az áfa fizetési kötelezettséget keletkeztető tényálláshoz, illetve az áfa fizetésére kötelezett adóalanyhoz telepíti.

A 80. §-hoz

A törvény az adó alanyát a tranzakció típusától függően határozza meg. Így a gépjárművet értékesítő (pl. márkakereskedő) az adó alanya abban az esetben, ha a gépjárművet az általa teljesített értékesítés következményeként helyezik először belföldi forgalomba. A márkakereskedő az autót belföldi gyártás esetén belföldről, túlnyomórészt azonban másik tagállamból, vagy importból szerzi be, azonban mivel a forgalomba helyezés nem ezen beszerzések, hanem az ő értékesítése következményeként valósul meg, a regisztrációs adó fizetési kötelezettség is csak akkor merül fel. Ez egyben lehetővé teszi, hogy a nem belföldi forgalomba hozatali céllal (logisztikai szempontból) belföldön tárolt, külföldre kivitt kocsikra ne kelljen regisztrációs adót fizetni.

Abban az esetben, ha a forgalomba helyezés az import következménye (pl. magánszemély vagy cég importál saját használatra gépkocsit), akkor az adó alanya az importáló (praktikusan a tulajdonos). Közösségen belülről történő beszerzés esetén az adó alanya új gépjárműveknél (6 hónapnál nem régebben forgalomba helyezett, vagy 6000 km-nél kevesebbet futott gépjármű) az áfa fizetésére kötelezett személy. Az áfára vonatkozó szabályozás szerint ugyanis új gépjármű másik tagállamból történő beszerzése esetén mindig a célország szerinti adóztatás érvényesül, így ebben az esetben a magánszemély beszerző is áfa fizetésre kötelezett, míg nem új gépjármű esetén csak az adóalany beszerző esetében érvényesül a célország szerinti adóztatás, ezért ez esetben az adóalanya a tulajdonos. Átalakítás esetén az adó alanya szintén a gépjármű tulajdonosa. A törvény rendezi továbbá, hogy közös tulajdon, illetve külföldi illetőségű adóalany esetén kit terhel az adófizetési kötelezettség.

A 81. §-hoz

Annak érdekében, hogy a regisztrációs adó az áfa alapjába tartozzon, a regisztrációs adó fizetési kötelezettséget is célszerű az áfa fizetési kötelezettség keletkezéséhez kötni. Így belföldi értékesítés és az áfa-törvény szerinti Közösségen belülről történő beszerzés esetén az áfa-törvénybeli teljesítési időpontban, import esetén a vámjogi szabadforgalomba bocsátásról szóló határozat közlésének napján, átalakítás esetén az átalakítás napján, egyéb esetben pedig a belföldre történő behozatalnak, de legkésőbb a forgalomba helyezés időpontjában keletkezik az adófizetési kötelezettség.

A 82. §-hoz

Az adó 2004. évi mértékének 5%-os mértékű emelését tartalmazza a rendelkezés, fenntartva az 5-nél jobb környezetvédelmi kategóriájú személygépkocsik 1/3-os kedvezményét.

A regisztrációs adó esetében általános érvénnyel továbbra is - a környezetvédelmi szempontokat figyelembe vevő - tételes adómértékek érvényesülnek, mellyel a használt autóknál tapasztalható alulszámlázás csökkentése, megszüntetése továbbra is megvalósítható. Wankel-motor esetében - a kamratérfogathoz viszonyított magasabb teljesítmény miatt - a törvény az egyébként alkalmazandó adómérték kétszeresét írja elő.

A 83. §-hoz

Az adó beszedése - a hatályos szabályozás szerinti önadózás helyett - főszabály szerint kivetéssel történik. Amennyiben az adó alanya személygépkocsiját átalakítani kívánja, a területileg illetékes közlekedési felügyelethez benyújtott előzetes engedély iránti kérelemmel egyidejűleg köteles értesíteni az adóhatóságot az átalakítás szándékáról, bejelentve a szükséges adatokat, abból a célból, hogy az adóhatóság a szükséges adatok alapján az átalakítás megtörténtével meg tudja állapítani a fizetendő adót. Az eljárási szabályok az adózás rendjéből mint mögöttes szabályból fakadnak.

A 84. §-hoz

A törvény egyértelműen rögzíti, hogy ha a forgalomba helyezés a személygépkocsi importjának, illetve az általános forgalmi adó alanya által teljesített személygépkocsi-értékesítés közvetlen következményeként valósul meg, akkor a fizetendő általános forgalmi adó alapjába a regisztrációs adó is beletartozik, ahogy ezt az általános forgalmi adóról szóló törvény is kimondja.

A 85. §-hoz

Változatlan marad az adóigazolás intézménye, amely az adott gépjárművet terhelő regisztrációs adó megfizetését igazolja, s amellyel a forgalomba helyezésnél az adó alanya az illetékes hatóságnál bizonyítja az adó befizetésének tényét. Így a törvény az adóigazolás kapcsán csak az adóelőleg-rendszer megszűnésével kapcsolatos módosításokat vezeti át.

A 86. §-hoz

A regisztrációs adó alóli mentességek köre a hatályos szabályozás szerint a fogyasztási adó alóli mentes körhöz igazodik. A Magyarországon működő tiszteletbeli konzulok által használt hivatali, HC betűjelű rendszám megszűnésével egy mentességi jogcím okafogyottá válik, ugyanakkor szükséges azt az esetet is adómentesként kezelni, ha az importáló nem kéri a gépjármű forgalomba helyezését.

A 87. §-hoz

A hatályos szabályozás rendezi azokat az eseteket, melyeknél a forgalomba helyezés elmaradása miatt az adó visszajár. E körben ugyancsak az adóelőleget megfizetőkre vonatkozó rendelkezések elhagyása indokolt. Így az adóhatóság visszafizeti az adót, ha az adó alanya hitelt érdemlően bizonyítja, hogy a személygépkocsit Magyarország területéről kiszállítja, azaz nem helyezi belföldön forgalomba, vagy a gépjármű a forgalomba helyezésre egyéb módon alkalmatlanná válik.

A 88. §-hoz

A Melléklet a regisztrációs adótételeket határozza meg.

VII. Fejezet

A Nemzeti Kulturális Alapprogramról szóló 1993. évi XXIII. törvény módosítása

Általános indokolás

A törvény a Nemzeti Kulturális Alapprogramról szóló törvény módosításával egyrészt pontosítja az importáló fogalmát, rendezi az exportra, illetve a Közösségen belülre történő értékesítések tárgyát képező termékek utáni járulékkötelezettséget, valamint érdemi bővítés és szűkítés nélkül pontosítja a melléklet szerinti járulékköteles kört.

Részletes indokolás

A 89. §-hoz

A kulturális járulékköteles termékek körében előfordul, hogy az exportra, vagy a Közösség másik tagállamába történő értékesítésre szánt terméket - a Közösségen belüli áfa-elszámolásból adódóan, és a külföldiek adó-optimalizáló megfontolása alapján - a terméket előállító vállalkozás az ugyancsak belföldi áfa-számmal rendelkező, de külföldi központ felé értékesíti (még belföldön). Ebből következően a kulturális járulék alóli mentesség csak a második ügyletre, a külföldi központ harmadik országba, vagy más tagállamba történő értékesítésére vonatkozhatna. Indokolt ugyanakkor, hogy a belföldön felhasználásra nem kerülő terméket ne terhelje járulék, így a módosítás alapján ezen értékesítések árbevételével csökkenthető a járulékalap.

A törvény szerint a járulék alapot csökkenti a kulturális járulék fizetésére kötelezett által végzett járulékköteles termékértékesítés, szolgáltatásnyújtás érdekében beszerzett járulékköteles termékek, igénybe vett szolgáltatások számlával igazolt, általános forgalmi adó nélküli beszerzési ára. A módosítás évek óta húzódó jogértelmezési problémát szüntet meg azzal, hogy egyértelművé teszi az egyszeres járulékteher fizetési kötelezettséget, mely megfelel az állásfoglalásokban kifejtett jogértelmezéseken alapuló eddigi adózói és adóhatósági gyakorlatnak.

A 90. §-hoz

Az eddigi járulékköteles kör érintetlensége érdekében a törvény - igazodva hazánknak az Európai Unióhoz történő csatlakozásából adódó fogalmi változásokhoz - pontosítja az importáló fogalmát.

A 91. §-hoz

A törvény a kulturális járulékköteles termékek és szolgáltatások körét - érdemei szűkítés, illetve bővítés nélkül - pontosítja, illetve hozzáigazítja a terminológia változásához, korszerűsödéséhez, valamint a Kombinált Nómenklatúra és az SZJ változásaihoz. A módosítás nem jár bevétel-növekedéssel vagy bevétel-csökkenéssel, mivel a hivatalos lapok (közlönyök) után korábban sem kellett, a DVD-k után pedig eddig is kellett kulturális járulékot fizetni.

Harmadik rész

A jövedéki adót és az energiadót érintő módosítások

VIII. Fejezet

A jövedéki adóról és a jövedéki termékek forgalmazásának különös szabályairól szóló 2003. évi CXXVII. törvény módosítása

Általános indokolás

A törvény a jövedéki szabályozás tekintetében elsősorban az uniós belpiaci forgalomra kialakított szabályozásban szükséges kisebb korrekciókat, kiegészítéseket tartalmazza. Így például lehetővé válik, hogy az adómentes felhasználók részére a tagállamokból bejegyzett kereskedőkön keresztül is az importtal azonos feltételek mellett hozhassanak be ásványolajterméket. A bioüzemanyagokra vonatkozó szabályozás módosítása a megújuló energiaforrások üzemanyagcélú felhasználásának ösztönzésére vonatkozó nemzeti célkitűzésekkel összhangban szerepel a törvényben, melynek megfelelően a motorbenzinbe (az ETBE komponenseként) bekevert bioetanol és a gázolajba bekevert biodízel adókedvezményét szabályozza. Környezetvédelmi szempontokat juttat érvényre az a változtatás, mely szerint 2005. július 1-jétől a jelenlegi adómérték a 10 ppm vagy az azalatti kéntartalmú üzemanyagokra marad érvényben, a 10 ppm-nél nagyobb kéntartalom fölött pedig magasabb adómérték kerül előírásra, melynek hatására a rosszabb minőségű üzemanyagok várhatóan kiszorulnak a piacról, forgalmazásuk megszűnik. A jövedékiadó-mértékek bevételi célzatú emelésére 2005. évben nem kerül sor. A biodízel és a rosszabb minőségű üzemanyagok esetében bekövetkező változások nem költségvetési indíttatásúak, a cigarettára és a finomra vágott fogyasztási dohányra vonatkozó valorizált, illetve újraszámolt adóminimum érvényesítése pedig annak érdekében szükséges, hogy az adóminimum kifejthesse hatását, kellő védelmet nyújtson az alulról irányuló árversennyel szemben.

Részletes indokolás

A 92. §-hoz

A módosítás a törvényben használt fogalmak pontosítását kiegészítését tartalmazza. Pontosítja a belföldi előállítás fogalmába nem beleértendő eseteket, az aromákra alkalmazandó vámtarifaszám állapotrögzítését, a bioetanol és a biodízel módosított fogalmát. Új fogalomként pedig beiktatja az ún. pénzügyi biztosítékot, amely a bankgarancia mellett a biztosítási szerződés alapján kiállított kötelezvényt is magában foglalja.

A 93. §-hoz

A törvény az importból behozott jövedéki termékek adómentességét kiegészíti egy további, az uniós szabályok szerinti vámmentességi esettel, a vonatkozó uniós rendelet, a 918/83/EGK rendelet 112. cikke szerint lehetséges, a magán motoros járművek és motorkerékpárok hordozható tankjában szállított, járművenként legfeljebb 10 liter üzemanyag behozatalával. A hatályos szabályozás szerint a jövedéki adó kivetésére vonatkozó előírás felesleges adminisztrációval terhelte a vámhatóságot, anélkül, hogy tényleges bevétel realizálódhatott volna. Ugyanis a 10 Euro alatt kiszabott vámot, nem közösségi adót és díjat a hatályos vámjogszabályok szerint nem kellett megfizetni, így a kérdéses esetben a jövedéki adó kiszabása - tekintettel a 10 liter üzemanyag előbbi korlátot el nem érő jövedékiadó-tartalmára - a vámigazgatási eljárással egyidejűleg minden esetben törlésre kellett, hogy kerüljön.

A 94. §-hoz

A törvény a bioetanolra adott új fogalom-meghatározás alapján módosítja, azzal összhangba hozza az adóraktárból adó-felfüggesztéssel szállítható bioetanol vámtarifaszámát és jellemzőinek megadását.

A 95-96. §-hoz

A törvény az uniós rendelkezésekkel összhangban előírja az üzemanyagok adalékára is az adófizetési kötelezettséget, valamint adófizetési kötelezettséget állapít meg a más tagállamból származó, belföldön jogszerűtlenül átvett jövedéki termékre is (pl. jogszerűtlenül adó-felfüggesztéssel feladott, adózatlanul átvett jövedéki termék esete). A törvény továbbá meghatározza ezekre az esetekre vonatkozóan az adófizetésre kötelezett személyét.

A 97. és 99. §-hoz

A törvény az uniós forgalomban adó nélküli beszerzésre jogosult ún. mentesített szervezetek (NATO, diplomáciai testületek) beszerzéseinek bizonylatolására, az ún. adómentességi igazolás megküldésének rendjére vonatkozó pontosítást tartalmazza.

A 98. §-hoz

A feladó adóraktár- engedélyesnek a jövedéki termékek más tagállamba adófelfüggesztéssel történő kivitele esetén ún. szállítási, jövedéki biztosítékot kell nyújtania, amely az áru átvételének visszaigazolását követően szabadul fel. A visszaigazolásra a kiszállítást követő 4 hónap áll a vevő rendelkezésére s az eddigi tapasztalatok alapján ezt a végső határidőt a tagállami vevők kivárják. Ráadásul a bankgaranciában nyújtott jövedéki biztosíték esetén a bankgaranciának a termék kiszállítását követően még legalább 180 napig érvényesnek kell lennie. Ennek következtében az ásványolajok értékesítése esetén aránytalanul magas, akár 10 milliárd forintot is meghaladó nagyságrendben kell az adóraktárnak szállítási biztosítékot teljesíteni, ami rontja a magyar gazdálkodók versenyképességét. Tekintettel arra, hogy a jövedéki törvény mind a dohánygyártmányokra, mind az alkoholtermékekre maximum 600 millió forint jövedéki biztosítékot ír elő, az ásványolajok nagyobb adókockázatára tekintettel ez a jövőben 3 milliárd forint lesz.

A 100. §-hoz

A törvény az esetenkénti, alkalmankénti beszerzést bonyolító nem bejegyzett kereskedő engedélyhez való hozzájutásának gyorsítását, egyszerűsítését célozza. Az engedély benyújtásának feltételei közül elhagyásra kerülnek olyan igazolások, amelyek beszerzése nagyobb időigényű, illetve amelyek - tekintve, hogy teljes jövedéki biztosítékot kell letenni - feleslegesek, jövedéki szempontból nem indokoltak (pl. vezető erkölcsi bizonyítványa).

A 101. §-hoz

Az Unióból a csatlakozás előtt még importként bonyolított behozatal esetében lehetőség volt arra, hogy az importőr adómentesen adhassa tovább az importált jövedéki terméket a keretengedélyes ipari felhasználók (adómentes felhasználók) részére. Az importőr a csatlakozást követően bejegyzett kereskedőként ugyan továbbra is beszerezhet az Unióból adómentesen jövedéki terméket, de a hatályos szabályok szerint azt nem adhatja tovább adó nélkül egy keretengedélyes adómentes felhasználónak, csak adózottan, aki utólagosan kérheti vissza az adót. Ezáltal a harmadik országból származó import előnyösebb pozícióba került a tagállami, hasonló célú beszerzésekkel szemben. A törvény szerinti módosítás biztosítja, hogy az adókötelezettség keretengedélyesre való továbbadásával az importéval azonos feltételek érvényesülhetnek uniós relációban is.

A 102. §-hoz

A törvény pontosítja a 27. § (2) bekezdés rendelkezésének hatálya alá tartozó eseteket. A kivételek között a csomagküldő kereskedő általi behozatalt is megjelöli, amelyre egy másik szabály, a 31. § rendelkezései szerint kell az adózást teljesíteni.

A 103. §-hoz

A törvény szerinti módosítás kezeli azt az esetet, hogy az adó visszaigényelhető legyen az uniós szállítások azon esetében is, amikor egy adóraktárból adózottan szállítanak ki például bort egy másik tagállam olyan kereskedőjének, aki nem jogosult jövedéki termékeket adó-felfüggesztéssel fogadni (nincs bejegyzett vagy nem bejegyzett kereskedői státusza).

A 104. §-hoz

A törvény rendelkezik arról, hogy a tagállamok jövedéki adóhatóságaival való együttműködés során az adóbehajtási jogsegély esetében mely jogszabály szerinti eljárási rendet kell megfelelően alkalmazni.

A 105. §-hoz

A törvény lehetővé teszi, hogy a bankgarancia mellett - az uniós gyakorlatnak megfelelően, illetve a vámbiztosítékok körében már 2004. május 1-jétől lehetővé tett alkalmazással azonosan - a biztosítási szerződés alapján kiállított kötelezvény is elfogadható legyen jövedéki biztosítékként. A pénzügyi biztosíték fogalmába ugyanis ez utóbbi is beletartozik a törvény 78. §-ában adott új fogalom-meghatározás szerint.

A 106 §-hoz

A törvény az adózott és adózatlan termékek adóraktári elkülönített tárolására vonatkozó szabály alól kivételként megjelölt cseppfolyósított szénhidrogének körét egészíti ki a 2901 10 vámtarifaszám alá tartozó termékekkel (normál pentán, izopentán, stb.), amelyek tárolásának, kezelésének jellege alapján szintén indokolt az adózott és adózatlan termékek együtt tárolásának lehetővé tétele.

A 107 §-hoz

A törvény a megfigyelt termékek körét pontosítja. Egyrészt kiveszi a megfigyelt termékek közül a stabilizálatlan gazolint, amelynél nincs jövedéki kockázat, s nem indokolt azt a megfigyelt termékkörben tartani. Másrészt a megfigyelt termékek közé emeli be a biodízelt, annak érdekében, hogy a biodízelnek az üzemanyagba való adóraktárban végezhető bekeverésén, illetve keretengedéllyel erőműben való felhasználásán kívüli egyéb felhasználása is ellenőrizhető legyen.

A 108 §-hoz

Környezetvédelmi szempontból indokolt, a hazai gyártókapacitás oldaláról pedig lehetővé válik, hogy 2005. július 1-jétől valamennyi motorbenzinre és gázolajra érvényesüljön a 10 ppm kéntartalomtól adó-differenciálás. A törvény a 98-as oktánszámúra eddig alkalmazott módon, vagyis a rosszabb minőségű, nagyobb kéntartalmú üzemanyagokra magasabb adót ír elő, míg a jobb minőségűekre (10 ppm vagy az alatti kéntartalmúakra) változatlan marad az adó. A magasabb adó kiszorító hatást fog kiváltani a rosszabb minőségű üzemanyag tekintetében, melynek következtében azok forgalma vélhetően megszűnik. Így a névlegesen megállapított magasabb adó a fogyasztók felé valójában nem fog érvényesülni, a környezetvédelmi hatás viszont jelentkezni fog.

A törvény rendelkezik továbbá az üzemanyagok adalékaként használt termékek adómértékéről. Az adalékok annak az üzemanyagnak az adómértékével adóznak, amelyhez az adalékot keverik.

A 109 §-hoz

A törvény lehetővé teszi a biodízelnek az erőművi villamos energia előállításhoz történő adómentes felhasználását. Az erőművek a hatályos szabályozás szerint keretengedéllyel, adómentesen szerezhetnek be tüzelőanyagokat, ezek köre a törvény szerint a biodízellel bővül. A törvény költségvetési bevétel-kiesést nem jelent (az erőművek alapanyag felhasználása változatlan marad), ugyanakkor az erőművi felhasználás lehetőséget ad pl. a gyártás során keletkező nem szabványos biodízel ellenőrzött rendszerben történő hasznosítására (a nem szabványos biodízelt nem lehet üzemanyagba bekeverni).

A 110-113. §-hoz

A törvény a bioüzemanyagok adókedvezményére vonatkozó szabályozás módosítását, kiegészítését tartalmazza. Az adómentesség a bioetanol és a biodízel üzemanyagba keverése esetén érvényesül és nem vonatkozik a tiszta bioetanol és a tiszta biodízel üzemanyagként való használatára. A bioetanol esetében marad az eddigi szabály, mely szerint az ETBE-be „építve” kerül a motorbenzinbe bekeverésre. A törvény szerint csak a szabványok által megengedett mértékben bekevert mennyiségig lehet az adót visszaadni (a bekeverhető mennyiségnek megfelelően a bioetanolt tartalmazó motorbenzin adójának maximum 7,05%-a /legfeljebb 15% ETBE 47%-os bioetanol tartalommal/, a biodízelt tartalmazó gázolaj adójának maximum 5%-a igényelhető vissza). A visszaadható adó további korlátja, hogy éves szinten a visszaigénylésre jogosult az általa forgalmazott mennyiségnek legfeljebb a törvényben meghatározott százalékára jutó adót igényelheti vissza. A visszaigénylés negyedéves rendszerben történhet, az utolsó negyedévben az éves szintű lehetőség korrekciójával. A törvény rögzíti, hogy az adókedvezmény 2010. év végéig él, hacsak az EU időközben nem hoz az adókedvezményre visszaható szabályt (az időbeliség rögzítése a bioprogramba bekapcsolódó gazdálkodók számára ad garanciát az ezirányú fejlesztéseik megtérülése szempontjából, ez az időbeli garancia feltétele a program beindulásának).

A 114. §-hoz

A törvény a biodízel adóraktár fogalmának módosítását és új feltételeit tartalmazza. A biodízel adóraktár fogalmából kikerült a külön jogszabály szerinti zárt rendszerben való előállításra és forgalmazásra való utalás, továbbá meghatározásra került a biodízel adóraktárak minimálisan nyújtandó jövedéki biztosítéka, tekintettel arra, hogy a biodízel 0 adókulcsa megszűnik, mivel a biodízel adómentessége utólagos adó-visszaigénylés formájában fog érvényesülni az üzemanyagba bekevert biodízel esetében. A jövedéki biztosítékot a gázolaj alacsonyabb adómértékével kell kalkulálni. A törvény rögzíti továbbá a biodízel adóraktárak minimális tárolókapacitására vonatkozó előírást is.

A törvény pontosítja a közúti motorikus célú cseppfolyósított gázénál kisebb adót viselő egyéb motorikus célú gáz (targoncagáz) adóraktárból való értékesítésének, illetve beszerzésének korlátozására vonatkozó szabályt. A módosítás szerint csak a tartályos értékesítés esetén marad fenn az az előírás, hogy kizárólag olyan személy részére szállíthat az adóraktár egyéb motorikus célú gázt, amely a vámhatósághoz bejelentette, hogy az üzemében ilyen gáz töltésére alkalmas üzemi motorikusgáz-töltő állomást üzemeltet. A gyakorlathoz igazított változás továbbá, hogy nemcsak az üzemi motorikusgáz-töltő állomásnak az üzemeltetője, hanem annak használója, a közös ipartelepen működő, a gáztartályt szerződés alapján használó cégek részére is értékesíthető a tartályos targoncagáz. Természetesen ez utóbbiakra is vonatkozik a vámhatóságnál való nyilvántartásba vételi kötelezettség.

A 115. §-hoz

A törvény a biodízel megfigyelt termékkörbe vonásával összefüggésben szükséges kiegészítéseket tartalmazza a felhasználói engedélyesekre érvényesülő rendelkezésekben. A törvény szerint a megfigyelt termékek közül a biodízel előállítása nem végezhető felhasználói engedéllyel (a biodízel csak adóraktárban állítható elő), továbbá a felhasználói engedély-kötelezettség nem vonatkozik a biodízel adóraktárban végzett, üzemanyagba történő bekeverésére, illetve a keretengedéllyel végzett felhasználására.

Egyszerűsítést jelent az eddigi szabályozáshoz képest, hogy amennyiben az egyéb ellenőrzött ásványolajat vagy a megfigyelt terméket adóval növelt áron szerzik be, nem kell felhasználói engedéllyel rendelkezni. A jövedéki biztosíték nyújtására vonatkozó rendelkezés módosítása pedig az alkohol alapú megfigyelt termék előállítása esetén nyújtandó jövedéki biztosíték meghatározását egyértelműsíti.

A törvény az Áht. alapján kincstári finanszírozás körébe tartozó gazdálkodó szervet - azonosan a keretengedélyre vonatkozó szabállyal - a felhasználói engedély esetében is mentesíti a jövedékibiztosíték-nyújtás kötelezettsége alól.

A 116. §-hoz

A törvény pontosítja, hogy az egyéb ellenőrzött ásványolaj és megfigyelt termék belföldi forgalmazásának lehetséges irányaira, módjára vonatkozó rendelkezéseket csak abban az esetben kell alkalmazni, ha nem adózott termékekről van szó.

A 117. §-hoz

A módosítás egyrészt egyértelműsíti, hogy a gyógyszerek gyártása esetén - az Unió gyakorlatával összhangban - a gyártóberendezések tisztításához felhasznált alkohol is adómentesen szerezhető be, másrészt a vonatkozó uniós iránymutatásnak megfelelően kibővíti azon aromák körét, amelyek gyártásához az alkohol adómentesen felhasználható. A törvény alapján az alkoholos italokhoz felhasznált aromák gyártásához is adható keretengedély.

A 118. §-hoz

A törvény az alkoholtermék más tagállamból történő behozatalánál a zárjegyezési kötelezettséget a forgalombahozatalhoz, és nem a behozatalhoz kötve írja elő, így lehetővé teszi a zárjegy nélküli behozatalt és a belföldön történő zárjegyfelhelyezést, azonosan az importtal.

Tekintettel arra, hogy a szakmai jogszabályok a csatlakozásig hatályban volt szabályozástól eltérően már nem tartalmaznak rendelkezést az állami ellenőrzőjegyre vonatkozóan, a továbbiakban a törvény szerint a borpárlatok esetében is csak a zárjegyet lehet alkalmazni, a jövedéki szabályozás az állami ellenőrzőjegyet nem fogadja el zárjegyként.

A közösségi kereskedelmi tevékenységet folytató kereskedő működését könnyíti meg az a módosítás, mely szerint a zárjegyhez történő hozzájutásnak a biztosítéknyújtási kötelezettség teljesítése a felétele és nem pedig az adónak az előre történő - a gyakorlatban nehezen kivitelezhető - megfizetése.

A bejegyzett kereskedők számára jelent adminisztrációs könnyítést az az új rendelkezés, mely szerint az átvett zárjegyekkel csak 3 havonta kell elszámolniuk az eddigi 60 napos határidő helyett.

A 119. §-hoz

A törvény a gyakorlatban felmerült esetek kezelése céljából rendelkezik arról, hogy azok a szőlőtermelők, akik előzetes szándékuk ellenére nem tudják értékesíteni szőlőjüket és abból bort kívánnak előállítani, hogyan, milyen eljárásban kérhetik meg az előállítási tevékenységhez szükséges adóraktári engedélyt, amelyet egyébként a törvény szerint a feldolgozás - szabályszerűen benyújtott kérelemben megadott - megkezdésének napjáig visszamenőlegesen ad ki a vámhatóság.

A 120. §-hoz

Tekintettel arra, hogy a borászati melléktermékekre érvényesülő szabályozás szerint például az adóraktári tevékenységhez nem kapcsolható komposzt készítés és a szőlőmag kinyerés is kivonásnak minősül, a törvény lehetővé teszi, hogy a szakmai rendelkezésekben foglalt kivonási eljárások végrehajthatóságának érdekében az említett és ahhoz hasonló esetekben az adóraktári engedéllyel nem rendelkezők is vásárolhassanak kivonás céljából borászati melléktermékeket.

A 121. §-hoz

A hatályos szabályozás nem tartalmaz rendelkezést arra vonatkozóan, hogy a bejegyzett kereskedő által más tagállamból beszerzett dohánygyártmány adójegyét legkésőbb mikor kell átvennie a kereskedőnek és mikor kell azt felhelyeznie a dohánygyártmány fogadását követően. A törvény pótolja ezt a jogszabályi hézagot. Az adójegyet legkésőbb a dohánytermékek fogadásának napján át kell venni, és a dohánytermék fogadását követő 5 munkanapon belül kell az adójegyet felragasztani.

A 122. §-hoz

A törvény a dohánygyártmányok vámhatósághoz visszaküldött sértetlen állapotú adójegye esetén a visszaigénylés lehetőségét - szigorítva az eddigi szabályozást - csak attól a hónaptól engedi meg, amelyben a visszavitt adójegyre adott fizetési halasztás egyébként lejárna.

A 123. §-hoz

A törvény az importból származó beszerzésekkel azonos pozíció biztosítása érdekében a szivarra és a fogyasztási dohányra az adójegy belföldön való felhelyezésének lehetőségeit teremti meg. Eszerint ezen dohánytermékekre is lehet kereskedelmi adóraktárt létesíteni, ahol az adójegy kézzel helyezhető fel. A törvény meghatározza a dohánytároló adóraktárra a jövedékibiztosíték- és a raktártér-követelményt.

A törvény a gyártóüzemek kereskedelmi adóraktárként való működésére vonatkozó, az egyéb jövedéki termékek esetében érvényesülő korlátozó szabályt a dohánygyártmányok esetében is előírja, tekintettel arra is, hogy a más tagállamban előállított dohánygyártmányok kivitelre kerülő adójegyéhez a gyártóüzem kedvezőbb biztosítéknyújtási feltétel mellett juthat hozzá, mint például a bejegyzett kereskedő (a saját előállítású termék maximum 25%-ának megfelelő mennyiségig lehet a gyártónak kereskedelmi adóraktárként működni).

A 124. §-hoz

A törvény a gyakorlat által felszínre hozott problémák alapján módosítja a jövedéki engedélyes kereskedelmi tevékenység meghatározását. Kiveszi a jövedéki engedélyes kereskedelmi tevékenységnek minősülő bértárolás fogalmából az üzemi motorikusgáz-töltő állomás tárolótartályában végzett olyan bértárolást, amelyet az üzemeltetővel egy ipartelepen működő cég részére szerződés alapján végeznek. Nem kell jövedéki engedélyt szerezni továbbá a tagállamból bonyolított beszerzésre abban az esetben, ha a beszerzés célja nem továbbértékesítés, hanem felhasználás. Ugyancsak kikerült a jövedéki engedélyköteles tevékenység köréből, ha a jövedéki terméket adóraktár-engedélyes adózottan visz ki másik tagállamba. Exportnak és importnak csak a gazdasági tevékenység keretében bonyolított kivitel, illetve behozatal minősül a törvény szerint. Mind a jövedéki engedélyes tevékenység, mind az export-, import tevékenység engedély-kötelezettségénél nem kizárólagosan a törvényben meghatározott kereskedelmi mennyiségeket kell figyelembe venni, hanem a magáncélú és a gazdasági célú beszerzések elhatárolására adott valamennyi kritériumot.

A 125. §-hoz

A törvény szerint a tagállamba való értékesítésnek a harmadik országba való értékesítéssel azonos pozíciója biztosítása érdekében a tagállamba „exportálónak” sem szükséges az engedélyéhez a tárolótérre, illetve a tárolótartályra előírt követelményt teljesítenie, azonosan a harmadik országba exportálóval.

A 126. §-hoz

A törvény az egyéb motorikus célú cseppfolyósított gáz jövedéki engedélyes kereskedő általi, tartályos értékesítésére az adóraktárból végzett értékesítéssel azonos szabályok alkalmazását rendeli el (csak a vámhatóság által nyilvántartásba vett üzemi motorikusgáz-töltő állomás üzemeltetőjének vagy az üzemeltető tartályát használó, szintén nyilvántartásba vett cégnek értékesíthet a jövedéki engedélyes kereskedő is motorikus tartályos gázt).

A 127. §-hoz

A törvény az áruminta adójeggyel lehetséges kiszállítását mindkét relációra, vagyis a tagállami és a harmadik országbeli kiszállításra is azonosan szabályozza.

A 128. §-hoz

A törvény a nem szabványos üzemanyagok értékesítését abban az esetben is megengedi, ha a szabványon kívüliséget a benzinkút saját hatáskörében kezdeményezett minőségvizsgálata derítette fel. Ilyen esetben a nem szabványos ásványolaj adóraktárnak megsemmisítés céljára értékesíthető.

A 129. §-hoz

A törvény szerint a vámhatóság - az adóraktár-engedélyesekre és a keretengedélyesekre előírtakkal azonosan - a felhasználói engedélyes és a nyilvántartásba vett felhasználó készletéből is ellenszolgáltatás nélkül vehet mintát az ellenőrzéseihez.

A 130. §-hoz

A törvény az adózás alól elvont termék fogalmát pontosítja. Az Unióból a törvény rendelkezéseinek megsértésével behozott és átvett jövedéki termék abban az esetben számít adózás alól elvontnak, ha az adót a termékre nem fizették meg. Azonos szabály vonatkozik arra az üzemanyagként, tüzelőanyagként felhasznált, de direkt módon nem adóköteles ásványolajra is, amelyre az adót megfizetik (az adó kivetését kérik). A törvény pontosítja a teljesen denaturált alkohol adózás alól elvont termékkénti minősítését. Az adózás alóli elvonás új eseteként jelenik meg a törvényben a motorbenzinre és a gázolajra a bioüzemanyag-tartalom alapján érvényesített olyan adó-visszaigénylés, amely jogszerűtlennek bizonyul.

A törvény bevezeti a jövedéki bírság gyorsított eljárásban történő kiszabásának és beszedésének lehetőségét. Ez a fizetési hajlandóságot fokozhatja és csökkenti az eljárási költségeket. A rendelkezés tartalmazza azokat a feltételeket, amelyeknek az együttes fennállása a gyorsított eljárás lefolytatását lehetővé teszi, illetve valamely feltétel hiánya a normál eljárást indokolja. A gyorsított eljárás csökkentheti a külföldi természetes személyek által elkövetett cselekmények miatt kiszabott és be nem fizetett bírság nagyságrendjét.

A 131. §-hoz

A törvény az üzemanyagkutak bezárására vonatkozó rendelkezést pontosítja. Abban az esetben, ha az üzemanyagtöltő állomás bezárására egyébként okot adó nem szabványos üzemanyag van a benzinkútnál, de a szabványon kívüliséget a benzinkút saját hatáskörében kezdeményezett minőségvizsgálata derítette fel és a nem szabványos ásványolajat adóraktárba visszaszállítják, akkor nem kell a bezárás szankciót alkalmazni.

A 132. §-hoz

A törvény szövegpontosítást tartalmaz. Abban az esetben írja elő a szakértői vizsgálat elvégzését a lefoglalt termék beazonosítására, ha az a vámhatóság részéről kétséget kizáróan nem állapítható meg.

A 133. §-hoz

A törvény szövegpontosítást tartalmaz, egyrészt a jogszabály-hivatkozásra vonatkozóan, másrészt azzal összefüggésben, hogy a dohánygyártmány már nem tartozik az élelmiszertörvény hatálya alá, ezért azt külön kell nevesíteni.

A 134. §-hoz

A hatályos szabályozás nem tartalmaz átmeneti rendelkezést az új jövedéki törvény hatályba lépése előtt keletkezett adó-visszaigénylési jogosultság érvényesítésére vonatkozóan. A törvény ezt a hiányosságot pótolja és úgy rendelkezik, hogy ilyen esetben a korábbi jövedéki adótörvény rendelkezéseit kell alkalmazni.

Ugyancsak nincs átmeneti szabály a bérfőzött pálinkára a korábban hatályos rendelkezések szerint kiadott származási igazolványok elfogadhatósága tekintetében. A törvény ezért beiktat egy új rendelkezést, amely szerint a korábbi származási igazolványok az új szabályozás szerinti származási igazolványként elfogadhatók és a kiállításuktól számított 15 évig érvényesek.

A 135. §-hoz

A törvény felhatalmazást ad a pénzügyminiszternek a bioetanol és a biodízel esetében érvényesíthető adólevonás, illetve adó-visszaigénylés, valamint a gyorsított eljárás részletes szabályainak kidolgozására és miniszteri rendeletben való kiadására.

A 136. §-hoz

Az időközben elfogadott szakmai rendelkezésekkel összhangban 2008. december 31-ig kitolódik az az időpont, ameddig még a gyógyszernek nem minősülő gyógyhatású, de egyébként alkoholterméknek minősülő készítményekre nem kell a törvény rendelkezéseit (pl. az adóraktárban való előállítás követelményét) alkalmazni.

IX. Fejezet

Az energiaadóról szóló 2003. évi LXXXVIII. törvény módosítása

Általános indokolás

Az energiaadó vonatkozásában a 2004. január 1-jei bevezetéstől eltelt időszak tapasztalatai és a gazdálkodók, szakmai szervezetek visszajelzései alapján szükséges változtatások, pontosítások és könnyítések jelennek meg a törvényben. A módosítás lehetővé teszi az adó-visszaigénylési jogosultság érvényesíthetőségét az ún. közvetítő szolgáltatás esetén is, ezáltal lehetővé válik, hogy az adó-visszaigénylésre jogosító felhasználások esetén a gazdálkodók teljes köre élhessen a kedvezménnyel. Egy új adófizetési pont beiktatása pedig biztosítja, hogy ne maradjon kiskapu az adózás elkerülésére. Az energiaadó-mértékek emelésére 2005. évben nem kerül sor.

Részletes indokolás

A 137. §-hoz

A módosítás a törvényben használt fogalmak pontosítását, illetve kiegészítését tartalmazza. A hatályos szabályozás pontosító jellegű módosítását jelenti annak egyértelműsítése, hogy a jövedéki szabályozás hatálya alá tartozó, üzemanyagként felhasznált földgáz után csak jövedéki adót kell fizetni, energiaadót nem.

A törvény az ármegállapító jogszabályok szóhasználatával összhangban egyértelműsíti, hogy a „lakossági” árszabás a „háztartási” árszabást jelenti.

A hálózati engedélyes definíciójának pontosítása szintén a szakmai rendelkezések alapján szükséges. Tekintettel arra, hogy a földgázellátásról szóló 2003. évi XLII. törvény a hálózati engedélyesek tágabb körét határozza meg, mint a hatályos energiaadó törvény, nevesítésre kerül, hogy a rendszerirányítási és tárolási tevékenységet végző személy is hálózati engedélyesnek minősül.

A törvény olyan fogalmak meghatározását iktatja be a törvénybe, amelyek definiálása az egyértelmű jogalkalmazás érdekében szükséges.

A 138-139. §-hoz

A törvény az adóbevallást, adófizetést „nettósítja”, egyszerűsíti abban az esetben, ha a termelő a saját maga által termelt energiát adó-visszaigénylésre jogosító célra használja fel. A törvény szerint az ilyen célra előállított energiára nem keletkezik a termelőnek adófizetési kötelezettsége, így azt nem kell bevallania, majd a felhasználás alapján levonásba helyeznie, azaz az eddigi bruttó módon elszámolnia. Adófizetési kötelezettsége a termelőnek csak az egyéb felhasználás esetén marad fenn.

A törvény pontosítja az input adózás választása esetén az adóvisszaigénylés tiltására vonatkozó szabályt.

Elsősorban a szakmai rendelkezésektől eltérő, de a gyakorlatban létező energiaforgalmazási esetek adójogi kezelése miatt a módosítás új adókötelezettségi esetet határoz meg, amely minden olyan, az eddigi rendelkezésekkel le nem fedett értékesítést magában foglal, amikor a végfogyasztó nem adózott energiát vásárol. A rendelkezés beiktatása a szakmai rendelkezések be nem tartása esetén sem hagyna kiskaput az energiaadó fizetés kikerülésére. Emellett azt, a szakmai rendelkezések által megengedett, de eddig nem szabályozott esetet is rendezi, amikor a termelő saját telephelyén belül ad át energiát a részére karbantartást végző személy számára. A törvény egyúttal rendelkezik arról is, hogy az utóbbi esetben mikor keletkezik adófizetési kötelezettség.

A 140. §-hoz

A föld alatti természetes gáztárolókban tárolt (bértárolt) földgáz kitárolása során olyan gázkészlet is kitermelésre kerül, amelyet mindenképpen pótolni kell a tároló rétegekben szükséges ún. párnagáz megfelelő mennyiségének biztosítása érdekében. Ennek a gázmennyiségnek a pótlása a hatályos szabályok szerint csak adózott földgázzal történhet, annak ellenére, hogy az így vásárolt és a tárolóba visszajuttatott gáz nem kerül energetikai célú felhasználásra, hanem csak a tároló működtetéséhez szükséges párnagáz mennyiséget pótolja vissza. Ennek adóztatása nem indokolt, ezért a törvény módosítás adó-visszaigénylési jogosultságot biztosít a párnagáz készlet szinten tartására vásárolt földgáz után.

A hatályos szabályozás arra a feltételezésre épült, hogy az adó-visszaigénylésre jogosító tevékenységet végzők minden esetben közvetlenül adóalanytól vásárolnak energiát, és majd az erről kiállított számla alapján kérik vissza az adót. A gyakorlatban azonban olyan esetek is felmerültek, amikor az adóalany és az adó-visszaigénylésre jogosult közé még egy közvetítő is beiktatódik, amelyre viszont a hatályos szabályozás alapján az adó-visszaigénylési jogosultság fennállása esetén (pl. kapcsolt hő és villamos energia előállításához való felhasználás) sem lehet megvalósítani a visszatérítést. A törvény szerint a közüzemi fogyasztó és a feljogosított fogyasztó is feltüntethet energiaadót a továbbértékesítésről kiállított számlán, amely alapján az adó-visszaigénylésre jogosult végfogyasztó élhet majd jogosultságával.

A 141. §-hoz

A törvény - adminisztrációs könnyítésként - az adóbevallási időszakot összhangba hozza az áfa-bevallás határidejével (a tárgyhót követő hó 15-e helyett 20-a) tekintettel arra, hogy energiaadó esetében az adófizetési kötelezettség keletkezése - az esetek meghatározó részében - az áfa-fizetési kötelezettség keletkezésével esik egybe.

Negyedik rész

A közösségi vámjog végrehajtását érintő módosítások

X. Fejezet

A Közösségi vámjog végrehajtásáról szóló 2003. évi CXXVI. törvény módosítása

Általános indokolás

A közösségi vámjog végrehajtásáról szóló törvény módosítása a nemzeti vámjog végrehajtását segítő gyakorlati problémákat kezelő pontosításokat tartalmaz, döntően olyanokat, amelyek a gazdálkodók számára egyszerűsítéseket és likviditási terheinek könnyítését szolgálják és a jelenleg hatályos miniszteri rendelet törvényi megerősítését biztosítják.

Részletes indokolás

A 142. §-hoz

A kormányzat adminisztrációs könnyítésekre vonatkozó elvárásaival összhangban többek között lehetőséget biztosít a törvény arra, hogy a nagyszámmal és rendszerességgel előforduló esetekben (pl. árutovábbítás) - a csatlakozás előtt hatályban lévő jogszabályhoz hasonlóan - a vámhatóság a döntését a vámeljárás indítványozására szolgáló okmányon záradék formájában hozhassa meg.

A 143. §-hoz

A vámeljárásokkal kapcsolatos likviditási terhek felülvizsgálata a tagállami gyakorlat és a hazai vámkezelések közötti versenyhelyzet maradéktalan megvalósítására vonatkozó törekvés céljából vált indokolttá és időszerűvé. E célból indítványozza a törvény, hogy a megbízható gazdálkodó esetében az átmeneti megőrzés alatt lévő áru mentes legyen a biztosítéknyújtási kötelezettség alól.

A 144-145. §-hoz

E szakasz a Vtv. 45. §-ának a biztosítékkal kapcsolatos szabályait pontosítja, illetve - a vámszámla intézményének hatályon kívül helyezésével - a vámszámlával kapcsolatos rendelkezések helyébe új szabályként iktatja be a kezességvállalásra vonatkozó előírást, amely meghatározza azt az időtartamot, ameddig a kezes a tartozásért helytállni köteles. A határidő elmulasztása esetén a kezességvállaló szabadul a kötelem alól, ezáltal megszűnik az egyetemlegesség, a tartozást ezt követően csak a vámadóssal szemben érvényesítheti a vámhatóság.

A csatlakozást követően hatályba lépett vámjogi szabályozás a vámterhek megfizetettségét főszabályként oly módon rögzíti, hogy kizárólag a kiszabott terhek államháztartási bevételi számlán történő megjelenését fogadja el befizetésként. Az áru a befizetés időpontjától bocsátható szabad forgalomba. A törvény az importált áruk mielőbbi felhasználása érdekében lehetőséget biztosít arra is, hogy az előírt tartozás megfizetéséről kiállított hitelintézeti igazolással, továbbá a vámhatóság és a hitelintézet között az ennek ellenőrzését biztosító közvetlen elektronikus adatkapcsolat megteremtésével az áru kiadható legyen úgy is, hogy a pénz az államháztartási bevételi számlára ténylegesen még nem folyt be.

A 146. §-hoz

A szabályozás a közúti fuvarozók - ezen belül is elsősorban a magyarországiak - versenyegyenlőségének biztosítása érdekében a közösségi szabályozással és a több országgal hatályos közúti fuvarozási egyezményekkel megegyezően változtatja a gépjárművek szabványos tartályában lévő üzemanyagra a nemzeti vámszabályozásban előírt kétszáz literes vámmentes korlátozás eltörlését. A módosítás eredményeként minden Magyarországra belépő fuvareszköz szabványos tartályában lévő üzemanyag - mennyiségi korlátozás nélkül - vámmentesen behozható.

Ötödik rész

A helyi adókat, az illetékeket és a gépjárműadót érintő módosítások

XI. Fejezet

A helyi adókról szóló 1990. évi C. törvény módosítása

Általános indokolás

A helyi adókról szóló 1990. évi C. törvény módosítására a törvény kisebb terjedelmű módosítást irányoz elő. Ennek megfelelően a helyi iparűzési adóban sem következik be átfogó változás - ezt, többek között nem teszi lehetővé az adónemnek az önkormányzati költségvetésben betöltött jelentős szerepe - ugyanakkor a foglalkoztatás-bővítéshez kapcsolódóan iparűzési adóalap-mentességet lehet igénybe venni. Mindemellett bővül az önkormányzatok adóztatási mozgástere.

Részletes indokolás

A 147. §-hoz

A helyi adókról szóló 1990. évi C. törvény (a továbbiakban: Htv.) értelmében - az Alkotmány szövege alapján - az önkormányzatok a törvényi felső adómértéken (az adómaximumon) belül állapíthatják meg a települési adómértéket. Az adóztatási tapasztalatok arra világítottak rá, hogy a tételes összegben meghatározott adómértékek több település esetén nem biztosítanak elégséges mozgásteret az alkotmányos adóztatási autonómia kiteljesítéséhez, egy differenciált helyi adópolitika kialakításához. Ezen alkotmányos mozgástér bővítése érdekében a törvény a hasznos alapterület szerint működtetett építményadóban, az alapterület szerint működtetett telekadóban, a magánszemély kommunális adójában, a vállalkozók kommunális adójában, továbbá a vendégéjszakák száma alapján működtetendő tartózkodási idő utáni idegenforgalmi adóban, azaz a tételes adóösszegben meghatározott adónemek esetén lehetővé teszi, hogy a törvényben rögzített felső mértéktől az önkormányzat az infláció követésével eltérjen. Az adómérték-megállapítás továbbra is a települési önkormányzat joga marad.

A 148. §-hoz

A Htv. hatályos rendelkezése értelmében mentességet élvez az a telekrész, mely (a helyi rendezési terv szerint vagy a helyben szokásos mértékhez kötődően) az építmény rendeltetésszerű használatához szükséges. Mindez a szabály azonban sokszor vita forrása az adózó és az adóhatóság között, sok esetben megállapítása esetleges, nem mindenkor egyértelmű, s némely alkalommal önkényesen meghatározott. A jogbiztonságra és az egyértelmű szabályozás igényére tekintettel tehát a törvény pontosítja és rögzíti azon telekre vonatkozó mentességet, melyen építmény található. A mentesség attól függ, hogy az építmény épületnek minősül-e vagy sem. Az előbbi esetben a hasznos alapterülettel egyezik meg a mentes telekrész, utóbbi esetben, azaz műtárggyal (pl.: úttal) fedett telekrész esetén pedig az épületnek nem minősülő építménnyel lefedett terület nagyságával azonos nagyságú a mentes földrészlet. A törvény mindezt - jogtechnikai okokból - az építményadóra vonatkozó 11. § (2) bekezdésének módosításával éri el.

A 149. §-hoz

A törvény a felépítményes telek telekadó-mentességével összefüggésben - a használt fogalmakkal való összhang miatt - korrigálja a költségvetési szervek, az egyház, a szociális, egészségügyi és gyermekvédelmi, a nevelési oktatási intézmények céljára szolgáló épületekkel (részben) lefedett telek adómentességét.

A 150. §-hoz

Az adóztatási gyakorlatban problémaként merült fel, hogy mi tekintendő az idegenforgalmi adó alapjának, ha az önkormányzat a szállásdíj alapján működteti az adót, de az üdülővendég nem szállásdíjat fizet. Ez elsősorban üdülőhasználati jog alapján a településen tartózkodók esetében merül fel. Ezt a hiátust pótolandó a törvény rögzíti, hogy ha a szállásdíj nem értelmezhető, akkor a szállásért bármely jogcímen fizetendő ellenérték az adó alapja. Az adó mértéke 4% ez esetben is, ahogyan az a hatályos szabályok szerint irányadó a szállásdíj szerinti adóalap után.

A 151. §-hoz

Az idegenforgalmi adóztatás tapasztalatai rávilágítottak arra is, hogy az adó beszedője nem értelmezhető a hatályos Htv. szerint abban az esetben, ha valamely szervezet vagy természetes személy üres telkét adja bérbe üdülés (sátorozás) céljából. Ezért a törvény rögzíti, hogy bármely ingatlan üdülési céllal való bérbeadása esetén a tulajdonos vagy az ingatlannal rendelkezni jogosult az adóbeszedésre kötelezett személy.

A 152. §-hoz

A törvény a foglalkoztatás bővítését irányozza elő azzal az iparűzési adóalap-mentességgel, mely a vállalkozó által foglalkoztatott éves átlagos statisztikai állományi létszám emeléséhez kapcsolódik. A törvény értelmében a vállalkozó az általa foglalkoztatottak éves átlagos létszámának növekedése esetén - minden fő többlet foglalkoztatott után - a vállalkozási szintű „törvényi” adóalapból adóalap-mentességre jogosult. Az adóalap-mentességet valamennyi vállalkozás igénybe veheti, amely létszámbővítést hajt végre. A mentesség alapja tehát a foglalkoztatottak létszámának növekedése, függetlenül annak forrásától. Az új - jogelőd nélkül létrejövő - vállalkozás esetén a kezdő évben - értelemszerűen - az általa foglalkoztatott létszám után jár az adóalap-mentesség, átalakulással létrejövő vállalkozó(zás) esetében pedig a jogelőd vállalkozó statisztikai létszáma tekinthető kiindulópontnak. Annak megelőzése érdekében, hogy e kedvezményt a vállalkozó spekulatív, tisztán haszonszerzési céllal ne vehesse igénybe, a törvény a mentességre jogosító adóév utáni évben megvalósuló 5%-ot elérő munkaerő-csökkentéshez - mintegy szankcióként - a mentesség teljes összegének „visszafizetési kötelezettségét” (az adóalap-növelést) rendeli. Az adóalap-mentesség mértéke minden egész fő növekmény után 1 millió forint. Ezen adóalap-mentesség nem tekintendő az Európai Unió szabályai szerint állami támogatásnak, tekintve, hogy azt bármely adóalany igénybe veheti, azaz a kedvezmény általános előírás.

A 153. §-hoz

Az iparűzési adóelőlegre vonatkozó hatályos szabályozás szerint - főszabályként -az előző adóévi (tört évi működés esetén egész adóévre számított) adóösszeg az adóévi adóelőleg összege. E szabálytól csak akkor lehet eltérni, ha az adó alapja vagy mértéke jogszabályi változás (törvénymódosítás vagy önkormányzati adómérték-változtatás) miatt az adóösszeg változik. Önkormányzati rendeleti mentesség, kedvezmény lejárta esetén nincs lehetőség az adóelőleg korrekciójára, így az adóévi adóelőleg nem közelít a tényleges adóösszeghez, ami likviditási hátrányt jelent az önkormányzat számára. Az önkormányzatok likviditási helyzetét szándékozik tehát javítani a törvény azzal, hogy ha az adózó az adóévet megelőző évben - önkormányzati rendelet alapján - mentes volt az adó alól vagy adókedvezményben részesült, de az adóelőny az adóévben már nem vagy nem teljes mértékben jár, akkor az adóévi adóelőleg megállapítás során ezt már figyelembe lehessen venni. (A hatályos szabályok szerint az adóelőleg ilyen esetben az adóévben nulla forint, vagy a kedvezménnyel csökkentett előző évi adóösszeg.)

A 154. §-hoz

A törvény pontosítja a tulajdonos fogalmát, azzal, hogy új építésű épület esetén a tulajdonosi minőség (az építményadóban, a telekadóban, a magánszemély kommunális adójában, az üdülőépület utáni idegenforgalmi adóban fennálló adóalanyiság) csak az új építésű épület használatbavételi engedélyének kiadását követően értelmezhető.

A törvény, Magyarország pénzügyi központtá válásának elősegítése érdekében kedvezőbb adójogi megítélés alá vonja az ún. származékos ügyleteket, s azon belül a fedezeti ügyleteket. Ezen ügyletek sajátossága, hogy lebonyolítójuk adott esetben rendkívül magas bevételi és ráfordítási szint mellett ér el viszonylag alacsony (nyereségjellegű) különbözetet. Az iparűzési adó nettó árbevételre vonatkozó szabálya viszont - természetes jelleggel, lévén, hogy az adónem nem jövedelem-típusú adó - nem teszi lehetővé az ügyletekből eredő ráfordítások levonhatóságát. Mindez azt eredményezi, hogy az ügyletek összevont egyenlegét jóval meghaladó összegű iparűzési adófizetési kötelezettség áll elő. Ezen ügyletek - akár magyar ügyfelek számára is - könnyűszerrel végezhetők külföldön is, így fennáll a veszélye ezen ügylet-csoport külföldön történő folytatásának. Nemzetgazdasági érdek szól ezen ügyletek végzésének országhatáron belül tartása érdekében. Ezért a törvény rendelkezik arról, hogy a fedezeti ügyletek esetén az alapügylet és a fedezeti ügylet veszteségének/nyereségének különbözete, a kereskedési célú származékos ügyletek esetén pedig az ilyen ügyletek összevont, nyereségjellegű különbözete tartozik az iparűzési adó alapjába a pénzügyi tevékenységet végző vállalkozások esetén. A nem pénzügyi szektorba tartozók esetén pedig az ilyen különbözet nem visel adóterhet a törvény szerint. A módosítás mindezekre tekintettel korrigálja a Htv. nettó árbevétel-meghatározásra vonatkozó fogalmait.

A 155. §-hoz

A törvény a helyi adókról szóló törvény mellékletét módosítja.

XII. Fejezet

Az illetékekről szóló 1990. évi XCIII. törvény módosítása

Általános indokolás

Az illetékekről szóló 1990. évi XCIII. törvény vagyonszerzési illetékekre vonatkozó módosítását elsősorban az igazságosabb közteherviselés megteremtése iránti igény motiválja. A törvény megszünteti az értékpapír, az öröklési és ajándékozási illeték alóli mentességét. Az eljárási illetékekben a törvény az államigazgatási jogorvoslati eljárási illeték és egyes okmányok kiadásáért fizetendő illetékek, valamint egyes tételes összegben meghatározott bírósági eljárások mértékét igazítja a megváltozott értékviszonyokhoz, annak érdekében, hogy az államigazgatási eljárások, bírósági eljárások költségét elsősorban azok fizessék meg, akik az eljárásokat kezdeményezik.

Részletes indokolás

A 156-157. §-hoz

A törvény értelmében a takarékbetét (mely magában foglalja a takarékbetétkönyvben, a bankbetétben, folyószámlán elhelyezett megtakarításokat) mentessége továbbra is fennmarad az öröklési és ajándékozási illetékben, de megszűnik az értékpapír mentessége. Tekintettel arra, hogy a jelentősebb vagyonok elsősorban gazdasági társaságok tulajdonlásában testesül meg, így e mentességek megszüntetése a társadalmi igazságosságot szolgálja.

A 158. §-hoz

A törvény összhangban az értékpapír illetékmentességének megszüntetésével visszterhes vagyonszerzési illeték alá vonja e javak öröklési szerződéssel való megszerzését. Az öröklési szerződéssel való szerzés ugyanis nem tárgya az öröklési illetéknek. A törvény így azonos elbírálás alá vonja a különböző vagyoni elemek (vagyontárgyak) azonos módon való szerzését.

A 159. §-hoz

A törvény a gépjármű visszterhes szerzésére is bevezeti a progresszív elvonást. A gépjárművek többségénél az illeték változatlanul a hajtómotor hengerűrtartalmának minden megkezdett cm3-e után 15 forint marad. Az 1890 cm3 feletti személygépkocsi és 500 cm3 feletti lökettérfogatú motorkerékpár esetében azonban a törvény minden megkezdett cm3 után 20 forint illetéket állapít meg. A törvény rendezi az ún. Wankel hajtómotorral ellátott gépjárművek külön illetékét is. Az ilyen jármű az adott teljesítményt a hagyományos motorokhoz képest lényegesen kisebb kamratérfogattal biztosítja. Mindezt figyelembe véve a 30 forint/cm3 áll arányban a hagyományos hajtómotorú gépjárművek után fizetendő illetékkötelezettséggel.

A 160. §-hoz

A törvény korrigálja a 30 millió forint forgalmi értéket meg nem haladó új építésű lakások szerzésére biztosított illetékmentességi rendelkezést. A törvény a 15 millió forint forgalmi értéket meg nem haladó forgalmi értékű új építésű lakások esetén teljes mentességet biztosít. A 15 és 30 millió forint közötti forgalmi értékű lakásoknál azonban a törvény szerint ki kell számítani az adott lakás forgalmi értéke után az illetéket a lakásokra vonatkozó illetékmértékkel (4 millió forintig 2% a felett 6%), majd a 15 millió forint forgalmi érték után fizetendő illetéket (melyet szintén az általános szabályok szerint kell számítani) le kell vonni, feltéve, ha a lakásvásárló nem veszi igénybe a cserét pótló vételre vonatkozó szabályokat. Ekképp a törvény a 30 millió forint forgalmi értéket meg nem haladó, de a 15 millió forint forgalmi értéknél nagyobb forgalmi értékű lakások esetén csak a 15 millió forint forgalmi érték feletti értékrészt vonja illeték alá. Tulajdoni hányad vásárlása esetén a 15 millió forintra jutó kedvezmény a szerzett tulajdoni hányaddal arányosan veendő figyelembe. A 30 millió forintot meghaladó forgalmi értékű új lakások esetén továbbra is az általános szabályok szerint (az első forinttól) áll fenn a fizetési kötelezettség. Az új szabállyal összhangban a törvény egyszerűsíti a mentességi feltételek igazolásának rendjét is.

Társadalmi érdek fűződik ahhoz, hogy a kulturális örökségünk részét képező állami és önkormányzati tulajdonú műemléképületek helyreállítása megtörténjen.

A 161. §-hoz

A törvény az államigazgatási eljárási illeték általános mértékét változatlanul 2000 Ft-ban állapítja meg, feltéve ha annak mértékéről külön jogszabály nem rendelkezik. A törvény a jogorvoslati államigazgatási eljárások 2003. január 1-tól hatályos illetékét valorizálja, a fellebbezési eljárás illetékét minden megkezdett 10 000 Ft után 350 forintról 400 forintra emeli. Az illetékminimum 4000 forint helyett 5000 forintra, az illetékmaximum pedig 400 000 forintról 500 000 forintra változik. Azokban a fellebbezési eljárásokban, ahol az eljárás tárgyának értéke pénzben nem állapítható meg, az illeték mértéke az eddigi 4000 forint helyett 5000 forint lesz. Az adózás rendjéről szóló törvényben meghatározott felügyeleti intézkedés iránti kérelem illetéke pedig 15 000 forint lesz.

A 162. §-hoz

A törvény kibővíti a tárgyi illetékmentes eljárások körét, miután mentesíti az államigazgatási eljárási illeték alól a rendőrhatósági kényszerintézkedés alá helyezési eljárásban az eljárás alá vont személy által előterjesztett panaszt és fellebbezési eljárást.

A 163-167. §-hoz

A törvény annak érdekében, hogy a bíróság működési költségeihez való arányos hozzájárulást biztosítsa és emellett a feleket megfontolt perindításra késztesse mérsékelten emeli az egyes (házassági bontóper, közigazgatási határozat bírósági felülvizsgálata iránti eljárás, kisajátítási kártalanítási határozat jogalap tekintetében történő felülvizsgálata, bármely bíróság előtt az általános meghatalmazás) bírósági eljárásokért fizetendő tételes mértékű illetékeket.

A fentieken kívül a törvény a zártkörűen működő részvénytársaságok és a korlátolt felelősségű társaság bejegyzéséért fizetendő illetéket az egyéb jogi személyek bejegyzéséért fizetendő illetékkel egy szintre hozza.

A törvény a büntetőeljárással kapcsolatos egyes eljárások illetékét is valorizálja, jobban közelíti az eljárás átalány jellegű költségeihez.

A törvény szerint az igazgatási szolgáltatási díjat úgy kell megállapítani, hogy az fedezetet biztosítson az adott eljárással kapcsolatban felmerülő valamennyi költségre.

A 168. §-hoz

A törvény egyszerűsíti a forgalmi érték kötelező csökkentésére vonatkozó szabályt.

A 169. §-hoz

A törvény kiegészítő jellegű. A vagyonszerzési illeték megosztásának azt az esetét rendezi, amikor a vagyoni értékű jog tartalma több egyidejűleg jogosult személy élettartamától függ. Kimondja, hogy az egyes jogosultak az illetéket olyan arányban viselik, mint amilyen arányt az életkoruk szerint számított vagyoni értékű jogok értéke ezek együttes értékében képez.

A 170. §-hoz

A törvény az eljárási illeték megfizetésére fő szabályként fenntartja az illetékbélyeggel való lerovást, azonban - az illetékbélyeggel kapcsolatos visszaélések visszaszorítása érdekében - az okmányirodáknál és az adóhatóságoknál (adó-, vám- és illetékhivatal), továbbá - az eljárás kezdeményezésének sajátosságára tekintettel - az elektronikus úton kezdeményezett eljárások esetében speciális szabályokat állapít meg. Ezek szerint az eljárási illetéket - elektronikus eljárás esetén - átutalási megbízás (banki átutalás vagy készpénzátutalási megbízás) útján, az okmányirodában kezdeményezett eljárás esetén készpénzátutalási megbízással („sárga csekkel”), vagy - amennyiben arra az okmányirodában a technikai feltételek fennállnak - bankkártyával vagy házipénztárba készpénzzel lehet megfizetni. Az adó- és vámhatóságok esetén a fizetendő illeték összegét az első fokú adóhatóságnak kell nyilvántartani és beszedni. A törvény az alapvető eljárási rendelkezéseket fogalmazza meg, a részletes szabályok kidolgozására külön jogszabályban kerül sor.

A 171. §-hoz

A törvény az új fizetési módokhoz igazodva újraszabályozza az esedékességkor meg nem fizetett eljárási illeték megfizettetésére irányuló hiánypótlási eljárást, valamint a leletezés jogintézményét.

A 172. §-hoz

A törvény a bírósági eljárási illeték lerovására vonatkozó szabályokat gyakorlatilag a hatályos törvényből veszi át. Ezt a megoldást az eljárási (államigazgatási és bírósági) illetékek lerovására irányadó szabályok egységes rendszerbe foglalása indokolja. Változást csupán a 10 000 forintot meghaladó eljárási illetékek esetében hoz a törvény, ami az illetékhivatalnál készpénzzel és bankkártyával is megfizethető.

A 173. §-hoz

A törvény e rendelkezései azokat a szabályokat tartalmazzák, amelyeket az államigazgatási és a bírósági eljárási illetékek lerovására egyaránt alkalmazni kell.

A 174. §-hoz

A törvény pontosító jelleggel rögzíti, hogy a gépjármű szerzés késedelmes bejelentését terhelő mulasztási bírság megállapítása az illetékhivatal feladata.

A 175. §-hoz

A módosítás a törvény végrehajtása érdekében több rendelet megalkotására ad felhatalmazást a pénzügyminiszternek. E körben ad felhatalmazást, hogy az államigazgatási eljárási illeték általános mértékét az ár- és értékviszonyok változására tekintettel a pénzügyminiszter rendelettel állapítsa meg.

A 176. §-hoz

A törvény értelmezi a pénzre szóló követelés (kötvényben, egyéb kamatozó értékpapírban megtestesülő pénzkövetelés), valamint a tagsági jogviszonyt megtestesítő értékpapír (részvény), üzletrész, valamint vagyoni betét megszerzéséhez kapcsolódó öröklési és ajándékozási illetékfizetési kötelezettség megállapításához szükséges forgalmi értékét. Pénzkövetelés esetén a forgalmi érték az illeték-kötelezettség napjáig felszámított kamattal növelt névérték, tagsági jogot megtestesítő értékpapír, üzletrész vagyoni betét esetén pedig az illetékkötelezettség keletkezéséhez időben legközelebb eső mérlegben szereplő összes eszköz értékékének az adott értékpapír, üzletrész, vagyoni betét által megtestesített tulajdoni hányadra eső érték a forgalmi érték. Ha - újonnan alakult társaság esetén - mérleg még nem készült, akkor a nyitó vagyonmérleg szerinti eszközök értéke alapján kell a tagsági jogot megtestesítő értékpapír, vagyoni betét, üzletrész értékét megállapítani. Új szabályként jelenik meg a törvényben az alapítvány illetékjogi fogalma is.

A 177. §-hoz

A törvény az államháztartásról szóló törvényt annak érdekében módosítja, hogy az általános tételű államigazgatási eljárási illeték mértékét pénzügyminiszteri rendelettel is meg lehessen állapítani.

A 178. §-hoz

A törvény az illetékekről szóló törvény mellékletét módosítja.

XIII. fejezet

A gépjárműadóról szóló 1991. évi LXXXII. törvény módosításához

Általános indokolás

A gépjárműadóról szóló 1991. évi LXXXII. törvény (a továbbiakban: Gjt.) szerint 2004. január 1-jétől az önkormányzati adóhatóságok - a korábbi adózói bevallás helyett - a járműnyilvántartásból az okmányiroda által szolgáltatott adatok alapján végzik adóigazgatási feladataikat. Az új adóztatási rendszer jövőbeni teljes, zökkenőmentes működtetésére, valamint a gyakorlati tapasztalatokra figyelemmel a törvény az anyagi jogszabály kisebb módosítását tartalmazza. Emellett a gépjármű környezetre gyakorolt hatásához kapcsolódó kedvezményi rendszer - a technikai fejlődés ütemét követve - felülvizsgálata is elengedhetetlenné vált, melynek kisebb korrekcióját a törvény tartalmazza, amellett, hogy garantálja az adókedvezmény igénybevételének időtartamát is.

Részletes indokolás

A 179. §-hoz

Az adóztatás egyszerűsítése érdekében a Gjt. már 2004. évtől tartalmazza a járművek azon körét, amelyek nem tartoznak a törvény hatálya alá. A törvény kibővíti ezt a járműcsoportot a lassú jármű pótkocsijával, a munkagéppel és az OT betűjelű ideiglenes rendszámtáblával ellátott (muzeális jellegű) járművel (azaz azon járművekkel, melyek egyébként is mentesülnének a gépjárműadó alól). Ily módon felesleges adózói és adóhatósági adminisztrációra nincs szükség a hivatkozott járműi kör tekintetében.

A 180. §-hoz

A törvény a gépjárműadóztatásnak a járműnyilvántartásra való alapításával összefüggésben pontosítja az adóalany fogalmát. Az adó alanya az, akinek a nevére a forgalmi engedélyt kiállították, aki lehet a tulajdonos vagy - amennyiben a forgalmi engedély az üzembentartót is tartalmazza - az üzembentartó.

Tulajdonváltozás esetén a Gjt. éves adóalanyiságra (és illetékességre) vonatkozó hatályos rendelkezései, valamint a járműnyilvántartásból történő „éves” adatszolgáltatás tartalma alapján előfordulhatnak olyan esetek, amikor egy adott adóévre ugyanazon gépjármű után a tulajdonváltozással érintett mindkét fél önállóan adóalany és fizetésre kötelezett.

A törvény ezen helyzet megoldására tartalmaz (a tulajdonváltozáshoz kapcsolódó adóalanyiság és illetékesség tekintetében) olyan értelmű változtatást, mely a kettős adóztatás gyakorlati megvalósulását egyértelműen kizárja, ha mind a tulajdonszerző, mind a régi tulajdonos a tulajdonváltozás évében elmulasztotta a tulajdonátszállás bejelentését, s ekképp a tulajdonváltozás időpontjáról az érintett adóhatóságok csak később értesülnek. A törvény értelmében ilyen esetben a régi tulajdonost - a Gjt. főszabálya szerinti tulajdonost - kell az adó alanyának tekinteni. A módosuló rendelkezés a régi tulajdonost a tulajdonátszálláshoz kapcsolódó változás-bejelentés - okmányirodához teljesítendő - mielőbbi megtételére ösztönzi, ugyanis a legalább a tulajdonátszállás évének végéig megtett bejelentés alapján „megszabadul” az adófizetési kötelemtől a változást követő évre, függetlenül attól, hogy a járműnyilvántartás még mindig őt tartalmazza tulajdonosként.

A 181. §-hoz

A Gjt. hatályos rendelkezései alapján a lakópótkocsi a tehergépjárművek kategóriájába tartozik, s ennek következtében az önsúly és a raksúly 50%-a, mint adóalap után adózik. A törvény a rakfelülettel nem rendelkező, azaz nem áruszállításra - hanem lakhatási célra - szolgáló lakópótkocsira a személyszállító gépjárművekre irányadó adóalap-konstrukciót (önsúlyt) határozza meg.

A 182. §-hoz

A törvény - összhangban az adóalanyiságra vonatkozó módosítással - olyan változtatást tartalmaz, amely a kettős adóztatás gyakorlati megvalósulását egyértelműen kizárja, ha mind a tulajdonszerző, mind a régi tulajdonos a tulajdonváltozás évében elmulasztotta a tulajdonváltozás okmányirodai bejelentését megtenni, s így ezen változás időpontjáról az érintett adóhatóságok csak később értesülnek. A törvény ilyen esetben az adóigazgatási feladatokat a régi tulajdonos járműnyilvántartásban feltüntetett lakóhelye vagy székhelye vagy telephelye szerinti adóhatósághoz rendeli.

A 183. §-hoz

A törvény szerint a külföldön nyilvántartott és gépjárműadó fizetési kötelezettséggel terhelt tehergépjárművek esetében az adóalap (fuvarozási időtartam, azaz tartózkodási idő) megállapításánál a nehéz-tehergépkocsik közlekedésének korlátozásáról szóló 111/1995. (IX. 21.) Korm. rendelet szerinti forgalomkorlátozási időszak (hétvége) figyelmen kívül hagyandó. A forgalomkorlátozási időszak ugyanis a fuvarozás érdekkörén kívüli ok (hatósági döntés) miatt (passzív értelemben) része az egész magyarországi tartózkodási időtartamnak.

A 184. §-hoz

A törvény a forgalomból való kivonás értelmező rendelkezését úgy módosítja, hogy az ún. „fiktív” forgalomból való kivonás adójogi szempontból nem minősül forgalomból való kivonásnak. Ezen járművek ugyanis valamilyen hiátus okán (pl. a műszaki érvényesség lejárta) valójában (azaz gyakorlatilag) a forgalomban részt vesznek, csupán a járműnyilvántartásban kerül bejegyzésre a hivatkozott ok miatti ún. „fiktív” kivonás ténye.

A törvény összhangban a tárgyi hatályra vonatkozó rendelkezéssel a lassú jármű és a lassú jármű pótkocsija, valamint a munkagép fogalom-meghatározását, mint értelmező rendelkezést iktatja be a Gjt-be.

Hatodik rész

XIV. fejezet

Az adózás rendjéről szóló 2003. évi XCII. törvény módosítása

Általános indokolás

Az adózás rendjéről szóló 2003. évi XCII. törvénynek (a továbbiakban: Art.) a törvényben szereplő módosításai - összhangban a Kormány törekvéseivel - garanciát kívánnak nyújtani az adózók jogbiztonságának megerősítéséhez, egyúttal a szabályozás egyszerűsítését, a jogalkalmazás hatékonyságának növelését szolgálják az adóigazgatás korszerűsítésének érdekében. E korszerűsítéssel - a rendelkezésre álló erőforrások keretei között - javítható az adóbeszedés hatékonysága, az új adóeljárási technikákkal pedig tovább modernizálható az adóigazgatás szabályrendszere.

Az adminisztráció egyszerűsítését szolgáló szabályváltozások közül kiemelést érdemel az adózók pénzforgalmi bankszámla bejelentési kötelezettségének megszüntetése, a személyi jövedelemadó adóhatósági megállapítási szabályainak teljes körűvé tétele, egyes tevékenységüket szüneteltető adózók (közjegyzők, ügyvédek, szabadalmi ügyvivők) adminisztratív kötelezettségek alóli mentesítése, a bevallási, adatszolgáltatási kötelezettségüket elektronikus úton teljesítő adózók körének bővítése.

Tekintettel arra, hogy Magyarország uniós csatlakozását követően a hazai adóigazgatás normái még szorosabban kötődnek a Közösség irányelveihez, előírásaihoz, a módosítások egy része az adóügyi együttműködéssel összefüggésben a szabályozások közötti összhangot biztosítja, illetőleg pontosítják a hatályos rendelkezéseket.

Részletes indokolás

A 185. §-hoz

A képviseletet rögzítő eljárási szabályok a gyakorlati tapasztalatok alapján egységesednek és kiegészülnek. A szabályozás - a korábbi szigorúbb rendelkezésektől eltérően - nem tesz különbséget a hatósági eljárásban és a nem hatósági eljárásban történő képviselet között. Ezen túlmenően bővül a képviseletre jogosultak köre is.

Ez alapján a magánszemélyt az adóhatóság előtt - ha nem kíván személyesen eljárni - törvényes képviselője, képviseleti jogosultságát igazoló ügyvéd, ügyvédi iroda, adószakértő, adótanácsadó, könyvelő, számviteli, könyvviteli szolgáltatásra vagy adótanácsadásra jogosult gazdasági társaság alkalmazottja, tagja, közokiratban vagy teljes bizonyító erejű magánokiratban foglalt eseti meghatalmazás, megbízás alapján más nagykorú személy képviselheti. Az egyéni vállalkozó magánszemély helyett az adóhatóság előtt a képviseleti jogosultságát igazoló nagykorú alkalmazottja is eljárhat.

Jogi személyt és egyéb szervezetet az adóhatóság előtt a rá vonatkozó szabályok szerint képviseleti joggal rendelkező személy, a képviseleti jogosultságát igazoló nagykorú alkalmazott, jogtanácsos, továbbá ügyvéd, ügyvédi iroda, adószakértő, adótanácsadó, könyvelő, számviteli, könyvviteli szolgáltatásra vagy adótanácsadásra jogosult gazdasági társaság alkalmazottja, tagja képviselheti.

Állandó meghatalmazás vagy megbízás esetén a meghatalmazott, megbízott által elkövetett jogsértés miatt megállapított mulasztási bírság általános szabály szerint a képviselőt terheli. Kivétel az az eset, amikor a számviteli, könyvviteli szolgáltatásra vagy adótanácsadásra jogosult gazdasági társaság alkalmazottja, tagja, valamint a képviseleti jogosultságát igazoló nagykorú alkalmazott állandó meghatalmazás, megbízás alapján jár el, ugyanis ekkor a bírságot a gazdasági társaság köteles megfizetni.

A 186. §-hoz, 194. §-hoz és 201. §-hoz

A tevékenységüket szüneteltető ügyvédek 2003. január 1. előtt - tekintettel arra, hogy tevékenységük az általános forgalmi adó tekintetében tárgyi mentes besorolás alá tartozott - évente egy alkalommal, a személyi jövedelemadó bevallásban nulla értéket megjelölve vallották be ügyvédi tevékenységből származó bevételüket.

Az általános forgalmi adó szabályai 2003. január 1-jétől az ügyvédi tevékenységet az áfa köteles körbe sorolták. A tevékenységet szüneteltető ügyvédek számára indokolatlan többletterhet és kiadást jelent, hogy - a szabályváltozás következtében - a tevékenységük szüneteltetése ellenére az adóeljárásban előírt adminisztrációs kötelezettségnek (pl. önálló pénzforgalmi bankszámla nyitása, nullás bevallás beadása) kell eleget tenniük. Mivel sem az áfa, sem az adóeljárási szabályok nem rendezték a szünetelés esetén alkalmazandó eljárást, a módosítás kimondja - kiterjesztve a szünetelés intézményét a szabadalmi ügyvivőkre és a közjegyzőkre is -, hogy a szünetelés időtartama alatt az érintettek mentesülnek a szünetelés időtartamához kötődő adókötelezettség teljesítése és a bankszámla-fenntartási kötelezettség alól.

Az adóeljárás nem ismeri a „kötelezettség nyugvásának” fogalmát, a tevékenység szünetelése nem érinti a korábbi időszak adókötelezettségét. A tevékenység felfüggesztésekor ugyan nem keletkezik adókötelezettség sem, azonban a korábbi időszak tekintetében ezek rendezendők. A tevékenység felfüggesztése nem mentesít azon adókötelezettségek teljesítése alól, amelyek a szünetelés kezdő időpontjáig keletkeztek. Ezért az ügyvédnek, szabadalmi ügyvivőnek, illetőleg a közjegyzőnek - a törvényben meghatározott kivételek figyelembevételével - a szünetelés kezdő időpontjáig terjedő időszakra vonatkozóan valamennyi adójáról soron kívüli bevallást kell benyújtania.

A soron kívüli bevallás feldolgozása mellett az adóhatóság nyilvántartásában az adózó tevékenységének felfüggesztését regisztrálják. Az adóhatóságnak szüksége van olyan információra, amelyből a szünetelés időtartama - egyúttal az adókötelezettség keletkezésének „megnyílása” - megállapítható, ezért az adózókat nyilvántartó szervezetek (a Magyar Ügyvédi Kamara, a Magyar Szabadalmi Ügyvivői Kamara, illetőleg a közjegyző székhelye szerint illetékes területi közjegyzői kamara) adatot szolgáltatnak a szünetelés kezdő és záró időpontjáról.

A 187-188. §-hoz és a 224. § (1) bekezdéséhez

Az állami adóhatóságnak adóztatási feladatának ellátásához ismernie kell azokat az adatokat, melyek az adózó személyét egyértelműen beazonosítják. Ezen adatok tekintetében az adózókat bejelentési kötelezettség terheli. A külföldi vállalkozások azonosításának egyik legegzaktabb adata a vállalkozás illetősége szerinti hatóság által kiadott adóazonosító szám. Ezért a törvény az adóhatósági bejelentkezéskor a külföldi vállalkozást ennek az adatnak a közlésére is kötelezi.

A hatályos szabályok alapján az adózónak be kell jelentenie az adóhatósághoz képviselőjének, illetőleg könyvvizsgálójának adóazonosító számát is. Tekintettel azonban arra, hogy ezek a személyek képviselői, illetőleg könyvvizsgálói minőségükben nem adózóként kerülnek be az adóhatóság nyilvántartásába, indokolatlan adóazonosító számukat bejelenteni. Ezért e kötelezettséget megszünteti a törvény.

Az adóhatósági regisztráció kiterjed az adózó valamennyi pénzforgalmi bankszámlájára is, mivel ezen keresztül kerül sor az adófizetésre, illetőleg adóvisszatérítésre. A bankszámlanyitásra kötelezett adózónak legalább egy belföldi pénzforgalmi bankszámlával kell rendelkeznie, amelyet az adóhatóságnak nyilvántartásában rögzítenie kell. A hatályos szabályok alapján a pénzforgalmi bankszámla számát az adózónak külön be kell jelentenie az adóhatósághoz, ugyanakkor a számlavezető hitelintézetek kontrolladatként szintén közlik a számlaszámot az adóhatósággal. A törvény szerint megszűnik a párhuzamos bejelentési kötelezettség. Az adózónak a jövőben nem kell külön bejelentenie pénzforgalmi bankszámláját, azt elegendő feltüntetnie költségvetési támogatás kiutalása iránti kérelmében (bevallásában). Az adózó bejelentési kötelezettségének megszüntetésével az adóhatóság a számlaszámokat a hitelintézetek adatszolgáltatása alapján veszi nyilvántartásba.

Az adózók számlaszám-bejelentési kötelezettség alóli mentesítése azonban nem eredményezheti a bankszámlanyitási kötelezettség teljesítésének elmaradását. Ezért a törvény szerint ennek elmulasztása esetén az adózó mulasztási bírsággal sújtható.

A jelenleg hatályos szabályozás azon jogi személyeknek, jogi személyiséggel nem rendelkező egyéb szervezeteknek tételesen meghatározott adattartalmú bejelentési kötelezettséget ír elő, amelyeknek a székhelyére, telephelyére munkavégzés céljából külföldi illetőségű magánszemélyt 183 napot meghaladó időtartamra rendeltek ki. A bejelentési kötelezettséget a munkavégzés megkezdését követő hónap 20-áig kell az állami adóhatósághoz teljesíteni.

A szabályozás egyszerűsödik azzal, hogy a bejelentést kizárólag akkor kell teljesíteni, ha a külföldi illetőségű magánszemélynek belföldön adófizetési kötelezettsége keletkezik. Az adófizetési kötelezettség három feltétel közül bármelyik bekövetkeztével beáll. Ezek szerint, ha a külföldi illetőségű magánszemély az adóévben 183 napot meghaladó időtartamnál hosszabb ideig tartózkodik belföldön, vagy munkabérét nem a külföldi illetőségű munkáltató, illetőleg nem a külföldi illetőségű munkáltató nevében fizetik, vagy munkabérét a munkáltatónak a belföldön fekvő telephelye vagy állandó bázisa viseli, akkor ezt köteles az a személy az adóévet követő január 31-éig bejelenteni, akihez a magánszemélyt munkavégzésre kiküldték. A bejelentési kötelezettséget éves rendszerességgel kell teljesíteni. Azok a külföldi illetőségű magánszemélyek, akiknél a felsorolt három feltétel egyike sem teljesül belföldön nem adóznak, ezért a jövőben nem kell róluk adatot szolgáltatni.

A 189. §-hoz

Az Art. a tevékenységüket kezdő általános forgalmiadó-alanyok esetében előírja közösségen belüli kereskedelmi kapcsolatuk bejelentésének kötelezettségét, mely alapján az adóhatóság közösségi adószámot állapít meg részükre [Art. 22. § (1) bek., 24. § (7) bek.]. Kereskedelmi kapcsolatnak a termékbeszerzés, és -értékesítés, valamint az eva-alanyok kivételével az általános forgalmi adóról szóló törvény 15. § (5) bekezdése és 15/A. §-a szerinti szolgáltatásnyújtás és -igénybevétel minősül. A már működő adóalanyok tekintetében azonban a törvény egyes adózói csoportokra, így pl. a kizárólag adólevonásra nem jogosító tevékenységet folytató adóalanyokra eltérő rendelkezéseket állapít meg és csak meghatározott esetekben (pl. ha termékbeszerzéseik ellenértéke az előírt értékhatárt meghaladja) kötelezi őket közösségi adószám beszerzésére. Ezen esetek körét bővíti a törvény, amikor a 6. áfa irányelv rendelkezéseivel összhangban a már működő, kizárólag adólevonásra nem jogosító tevékenységet folytató adóalanyok részére az általános forgalmi adóról szóló törvény fent hivatkozott szolgáltatásainak nyújtása és igénybevétele esetére is előírja a közösségi adószám előzetes beszerzésének kötelezettségét.

A 190. §-hoz

Az adóhatóság - számítástechnikai rendszereiben és eszközeivel - adóazonosító számon azonosítja és kezeli az adózók bejelentett adatait. A számítástechnikai rendszerek esetén használatos konstans azonosítók biztonságosabb és pontosabb nyilvántartást, az ügyfelek gyorsabb kiszolgálását teszik lehetővé.

A hatályos szabályok szerint nem magyar állampolgár magánszemély esetén adóazonosító számként használható az útlevélszám is, ha egyébként az illető nem rendelkezik adószámmal vagy adóazonosító jellel. Az útlevélszám azonban csak érvényességi ideje alatt alkalmas a magánszemély azonosítására, ezen túlmenően pedig uniós állampolgár másik tagállam területére történő beutazására és ott tartózkodására nemcsak útlevéllel, hanem más személyazonosításra alkalmas igazolvánnyal is sor kerülhet. Az adóhatósági nyilvántartási rendszer egységesítése érdekében ezért a módosítás megszünteti az útlevélszámon történő azonosítás lehetőségét, melynek következtében a jövőben az adóhatóság ezen adózói kört is adószámon, illetőleg adóazonosító jelen tartja nyilván, továbbra is feltüntetve az állampolgárságot. [Art. 24. § (3), (5) bek.]

Az adóhatóság a bejelentkezett és adószám alapján nyilvántartásba vett adózók közül törli azt, aki (amely) az Art. 24. § (9) bekezdése a)-d) pontjai valamelyikének megfelel, vagyis tevékenysége folytatásának jogi alapja (pl. cégbírósági bejegyzés, egyéni vállalkozói igazolvány) megszűnt. Ilyen esetben a nyilvántartásból való törlésről az állami adóhatóság az adózót haladéktalanul értesíti. A módosítás az állami adóhatóság értesítési kötelezettségét csak azon adózók esetén tartja fenn, akik bejelentik tevékenységük megszűntetését, vagy a tevékenység folytatásához szükséges engedélyüket visszavonják. A többi adózó tekintetében ugyanis az egyablakos rendszeren keresztül az adóhatóság az adózó (tevékenysége) megszűnéséről csak akkor szerez tudomást, amikor az adózó a cégbírósági bejegyzés elutasításáról, a cégjegyzékből való törlésről, a vállalkozói igazolvány visszavonásáról, vagy a vállalkozói igazolvány visszaadásáról már tudomással bír. Ezért utólag felesleges az adózót külön értesíteni arról, hogy az adóhatósági nyilvántartásból is törölték. A módosítás az értesítési kötelezettség kiiktatásával egyszerűsíti az eljárást. [Art. 24. § (10) bek.]

A 191. §-hoz és 213. §-hoz

Az adózó személyi jövedelemadóját önadózással, vagy a munkáltató, illetőleg az adóhatóság közreműködésével állapíthatja meg. Az adóhatóságnak lehetősége van arra, hogy az adókötelezettség teljesítését - a bevallásban szereplő adatokat az adatszolgáltatások révén rendelkezésére álló adatokkal összevetve - ún. egyszerűsített ellenőrzés keretében vizsgálja. A munkáltatói adómegállapítás tartalmát tekintve a magánszemély bevallásának tekintendő, azonban a törvény erről kifejezetten nem rendelkezik, melynek következtében eltérő jogértelmezések születtek a tekintetben, hogy a munkáltatói adómegállapítást lehet-e egyszerűsített ellenőrzés keretében vizsgálni. Ezért az Állami Számvevőszék (ÁSZ) jelentésében tett ajánlásnak eleget téve - az Art., illetve a személyi jövedelemadóról szóló törvény összehangolásával - az Art. a jövőben kimondja, hogy a munkáltatói adómegállapítás az ellenőrzés és a jogkövetkezmények szempontjából a magánszemély bevallásának minősül, tehát az adóhatóság a munkáltatói adómegállapítást egyszerűsített ellenőrzés keretében vizsgálhatja.

A 192. §-hoz, 199. §-hoz, 223. §-hoz

Az adóhatósági adómegállapítás 2004. január 1-jétől hatályos intézmény az adóeljárásban, amelyet első alkalommal a 2004. évi jövedelemadójuk megállapítása érdekében választhatnak azok az adózók, amelyek megfelelnek az Szja törvény előírásainak. Az adóhatósági adómegállapításra egyrészt az adatszolgáltatások alapján rendelkezésre álló, másrészt az adózó nyilatkozatában közölt adatok alapján kerül sor. A nyilatkozatban az adózónak azokról az adatokról kell tájékoztatnia az adóhatóságot, amelyek a nyilvántartásban nem szerepelnek (átvezetési igény, a visszatérítendő adó kiutalása). Az adóhatósági adómegállapítást választó adózó túlvont járulékának összegét is az adóhatóság állapítja meg. Az adminisztráció egyszerűsítése érdekében az adózónak - kivéve, ha az adóévben a fegyveres erők, a rendvédelmi szervek, valamint a polgári nemzetbiztonsági szolgálatok hivatásos állományú tagja volt - nem külön nyomtatványon kell visszaigényelnie a túlvont járulékot, erre irányuló kérelmét az adóhatósági adómegállapítás iránti bejelentésében jelezheti. Az adózók meghatározott körére azonban indokolt fenntartani a külön nyomtatványon történő visszaigénylést, mert eltérő járulékmegállapítási szabályokat kell rájuk alkalmazni. [Art. 28. § (1) bek.]

Az adóhatósági adómegállapítást választó adózó tekintetében is érvényesülnek azok a garanciális szabályok, amelyek biztosítják az adó megfizetését. Így az adóhatósági adómegállapítás során is alkalmazhatja az adóhatóság a visszatérítendő adó vonatkozásában a visszatartási jogot. [Art. 28. § (5) bek.]

Az adóeljárás nem tesz különbséget a bevallott adó tekintetében aszerint, hogy az adókötelezettség teljesítése milyen adómegállapítási mód keretében történt, ezért ha az adózó az adóhatósági adómegállapítás során a nyitva álló határidőn belül észrevételt nem tett, illetve az adóhatóság az adózó észrevétele alapján az adót módosította, vagy határozattal állapította meg, a megállapított, és az adózóval közölt adó a jogkövetkezmények és az ellenőrzés szempontjából az adózó által bevallott adónak minősül. [Art. 28. § (8) bek.]

Az adóhatósági adómegállapítással kapcsolatban az adózó a határidő lejártát követően is előterjeszthet észrevételt, azonban a határidők betartása érdekében késedelme szankció megállapítását vonja maga után. A késedelmesen előterjesztett észrevétel alapján a magánszemély terhére módosított adó esetén az adóhatóság a korábban megállapított és az adózó észrevétele alapján módosított összeg különbözete után önellenőrzési pótlékot számít fel, az önellenőrzési pótlék számítására vonatkozó részletes előírások alapján. [Art. 168. § (3) bek.] Ennek összegét az adózóval az adómegállapítás módosításáról szóló értesítésben közli az adóhatóság. A különbözetet és az önellenőrzési pótlékot az adózó az adómegállapítás módosításáról szóló értesítés kézhezvételétől számított 15 napon belül fizeti meg, illetőleg az adóhatóság a különbözetet ugyanezen határidőn belül utalja ki. [Art. 50. § (4)-(5) bek.]

Az adóhatósági adómegállapítás során az adózónak lehetősége van kifogásolni az adómegállapítást. Az adózó kifogása esetén az adóhatóság az adó alapját, az adót, a visszatérítendő, illetőleg befizetendő adót határozatban állapítja meg. [Art. 28 § (10) bek.] Az adómegállapítás során hozott határozat nem zárja ki a bevallás utólagos ellenőrzését és az utólagos adómegállapítást. [Art. 28. § (12) bek.]

Annak érdekében, hogy se az adózót, se az adóhatóságot ne terhelje szankció a késedelmes teljesítés miatt, az adót az adóhatósági adómegállapításban meghatározott összeg szerint kell megfizetni, illetőleg kiutalni a határozat jogerőre emelkedéséig. [Art. 28. § (10) bek.]

A határozat alapján az adózót a megállapítottnál kevesebb, illetőleg további befizetés terhelheti, ezeket - túlfizetés esetén az adózó erre irányuló kérelmének előterjesztése, további befizetés esetén a határozat jogerőre emelkedésétől számított - 15 napon belül kell rendezni. A határozatban az adóvisszatérítésről is rendelkezhet az adóhatóság. Ebben az esetben az adózónak, valamint az adóhatóságnak az adóhatósági adómegállapításban meghatározott összegtől eltérő adóvisszatérítés figyelembevételével kell a különbözetet visszafizetni, illetve kiutalni. [Art. 28. § (11) bek.]

Amennyiben az adóhatóság utólag állapítja meg, hogy az adóhatósági adómegállapítás feltételei nem álltak fenn az adózónál, az adó megállapítására utólagos adómegállapítás keretében kerül sor. Az adózó a feltételek hiányát maga is bejelentheti, az adóhatóság ebben az esetben a jogkövetkezményeket az önellenőrzésre vonatkozó szabályok szerint állapítja meg, egyebekben az utólagos adómegállapítás során kiszabható jogkövetkezményeket alkalmazza. [Art. 28. § (12) bek.]

Az adóhatósági adómegállapítást olyan új tények, körülmények, bizonyítékok is befolyásolhatják, amelyekről az adóhatóság az adóhatósági adómegállapítást felülvizsgáló bírósági eljárást követően értesül. A törvény ezért ebben az esetben is lehetővé teszi az adóhatósági adómegállapítás utólagos ellenőrzését és az utólagos adómegállapítást. [Art. 28. § (13) bek.]

A 193. §-hoz

Az Art. hatályos előírásai szerint az önadózó magánszemély a jövedelemadóról benyújtott adóbevallásában, az adóhatósági adómegállapítást választó adózó bevallásnak minősülő külön nyomtatvány benyújtásával igényelheti vissza a járulékfizetési kötelezettség felső határát meghaladóan levont nyugdíjjárulékot, feltéve, hogy a különbözetet év közben a foglalkoztatójával nem számolta el.

Az adminisztrációs terhek csökkentése érdekében a törvény szerint az adóhatósági adómegállapítást választóknál az adóhatóság állapítja meg a túlvont járulékot összegét is és rendelkezik a kiutalásról, ezért a visszaigénylést az adózónak nem kell külön eljárásban kérnie. A módosítás azoknál az adóhatósági adómegállapítást választó adózóknál, akik az adóévben a fegyveres erők, a rendvédelmi szervek, valamint a polgári nemzetbiztonsági szolgálatok hivatásos állományú tagjai voltak, fenntartja a külön nyomtatványon történő visszaigénylést, mert eltérő járulékmegállapítási szabályokat kell rájuk vonatkozóan alkalmazni.

A 194. §-hoz

Ld. a 186. § indokolásánál

A 195. §-hoz

A rendelkezés az eddigi kiutalási rendnek megfelelően a magánszemély részére visszatérítendő jövedelemadó, illetőleg járulék vonatkozásában a bevallás beérkezésétől számított 30 napos kiutalási határidőt állapít meg, azonban ezen túlmenően - figyelemmel a törvényben meghatározott bevallási határidők rendszerére - meghatároz egy, a kiutalás teljesíthetőségét érintő legkorábbi időpontot is. E szerint az adóhatóság a visszatérítendő jövedelemadót, illetőleg járulékot legkorábban március 1-jén utalhatja ki a magánszemély részére.

A 196. §-hoz

A hatályos szabályozás szerint a külföldi illetőségű adózók csak úgy juthatnak hozzá az őket megillető költségvetési támogatáshoz, ha belföldön bankszámlát nyitnak, vagy postai úton küldi meg részükre az adóhatóság. Amennyiben egy adott országra a Magyar Posta nemzetközi pénzforgalmi szolgáltatása (nemzetközi postautalvány) nem terjed ki, csak bonyolult és költséges adminisztrációval lehetett a küldeményt eljuttatni, vagy arra kell felhívni az adózót, hogy nyisson belföldön bankszámlát, amely jelentős nehézségeket okozhat számára. A módosítás megteremti annak a lehetőségét, hogy az adóhatóság külföldi bankszámlára is utalhasson.

Az utalás az adózó által meghatározott devizanemben történik, az átváltás költsége a külföldi illetőségű adózót terheli. A Magyar Nemzeti Bank által közzétett, euróban megadott árfolyamot kell figyelembe venni az olyan külföldi pénznem esetében, amelynek nincs a Magyar Nemzeti Bank által közzétett forintban megadott árfolyama.

A 197-198. §-hoz és 222. §-hoz

A jelenlegi szabályozás szerint adóra, költségvetési támogatásra elkövetett bűncselekmények esetén az adó-megállapításhoz való jog nem évül el mindaddig, míg az adott bűncselekmény büntethetősége el nem évül. A szabályozás nem adott egyértelmű iránymutatást arra vonatkozóan, hogy csak jogerősen elbírált ügyekben lehet ezen szabályt alkalmazni, vagy a folyamatban lévő büntetőügyekben is. A törvény ezért kifejezetten rendelkezik arról, hogy a jövőben csak jogerős ítélettel elbírált bűncselekmény esetében van lehetőség ezen rendelkezés alkalmazására.

A már hivatkozott Büntető törvénykönyv több bűncselekmény esetén lehetőséget ad a büntetőeljárás megszüntetésére, ha az elkövető megtéríti az általa okozott kárt. Amennyiben ezen ok alapján az eljárást megszüntetik, jogerős ítélet hiányában nem lenne alkalmazható az elévülésre vonatkozó speciális Art. szabályozás, így előfordulhat, hogy az adózó hiába szándékozik megtéríteni az általa okozott kárt, az adómegállapításhoz való jog elévülése miatt erre nincs mód. Ezért szükséges volt egy kiterjesztő szabályozás beiktatása, mely szerint az Art. hivatkozott bekezdése akkor is alkalmazható, ha a büntetőeljárást az elkövetővel szemben azért szüntették meg, mert a vádirat benyújtásáig az elkövető a tartozását kiegyenlítette. [Art. 164. § (1) bek.]

A befizetések elkülönítésének szükségessége miatt a módosítás elrendeli, hogy ezen befizetéseket az állami adóhatóságnál elkülönített számlára kell befizetni. [Art. 40. § (2)-(3) bek.]

A 199. §-hoz

Ld. a 192. § indokolásánál

A 200. §-hoz

A hatályos szabályozás szerint az állami adóhatóság nem rendelkezik megfelelő információkkal az elhunyt magánszemély hagyatékáról, valamint az örökösöket megillető örökrészek arányáról, így az esetlegesen fennmaradó adókötelezettség teljesítését nem tudja hatékonyan érvényesíteni az örökösökkel szemben, az örökhagyó után fennmaradt hagyaték terhére. Jelenleg az adóhatóság csak azt tudja megállapítani a személyi adat- és lakcímnyilvántartásból, hogy a magánszemély elhunyt. Ezért a törvény a jegyzőt és a közjegyzőt adatszolgáltatásra kötelezi azon adatok körében, melyek az adó megállapítása és a tartozás behajtása céljából szükségesek. A jegyző elsődlegesen a hagyatéki leltározás tényéről és a hagyatéki eljárás lefolytatására jogosult közjegyző személyéről köteles adatot szolgáltatni. Ha nincs hagyatéki vagyon, akkor az adóhatóság a jegyző nyilatkozata alapján törli az elhunyt személy adótartozását. A közjegyző a megkereső adóhatóságot tájékoztatja az örökösök személyéről az azonosításukhoz szükséges adatok feltüntetésével, valamint az örökrészük alapján örökölt vagyonról és annak értékéről, vagy tájékoztatást ad a hagyatéki eljárás megszüntetéséről. [Art. 52. § (8) bek.]

Az állami adóhatóság elnöke a költségvetés bevételi előirányzatainak teljesülése, a nemzetgazdaság aktuális állapotának, illetőleg az azt befolyásoló hatások, folyamatok elemzése, értékelése érdekében soron kívüli adatszolgáltatásra kötelezheti a 10 000 legnagyobb adóteljesítménnyel rendelkező társaságokat, ezek meghatározott csoportját vagy egyes tagjait. Erre az adatszolgáltatásra kivételes esetben és csak azon adatok vonatkozásában kerülhet sor, amelyek a társaságok jogszabály alapján vezetett nyilvántartásaiból megállapíthatóak és adókötelezettségeivel összefüggésben állnak. Tekintettel arra, hogy ezek az adózók elektronikus úton teljesítik majd adatszolgáltatási és bevallási kötelezettségeiket, ezért ennek a kötelezettségnek a teljesítése nem ró rájuk jelentős adminisztrációs terheket. [Art. 52. § (11) bek.]

A 201. §-hoz

Az adatszolgáltatás a csekély összegű támogatások regisztrációja érdekében szükséges.

A 202-206. §-hoz és 228. §-hoz

A törvény - a tagállamok közötti adóügyi együttműködést szabályozó - V. fejezetének módosítására elsősorban a közvetlen adózás területén történő a tagállamok illetékes hatóságainak kölcsönös segítségnyújtásáról szóló 77/799/EGK tanácsi irányelvet módosító 2004/56/EK tanácsi irányelv (a továbbiakban: Irányelv), valamint a már hatályos rendelkezések pontosítása érdekében kerül sor. [Art. 181. §]

Az Irányelvben foglaltak szerint az Európai Közösség tagállamai illetékes hatóságától érkező adómegállapítási jogsegély iránti megkereséseket úgy kell tekinteni, mintha a magyar hatóságoktól érkeztek volna. Ilyen esetekben a megkeresett magyar adóhatóság úgy jár el, mintha maga indított volna eljárást a kívánt információ megszerzésére, vagy mintha a saját tagállamában lévő másik hatóság kérésére járna el. [Art. 56. §]

Az Irányelv kibővítette az adóadat-átadásra irányuló jogsegély tárgyi hatályát. Az adóadat-átadás iránti jogsegély a jövőben az Európai Mezőgazdasági Orientációs és Garanciaalap (EMOGA) teljes vagy részleges finanszírozási rendszerének részét képező visszatérítés, intervenció és egyéb, pénzösszeg behajtására irányuló intézkedés, továbbá a cukorágazat piacának közös szervezése keretében alkalmazott lefölözés és egyéb díj; a jogsegély hatálya alá tartozó adónemekben fennálló tartozás végrehajtásával kapcsolatban felmerült költség; továbbá a kamat, igazgatási pénzbüntetés és pénzbírság megállapítása érdekében is kezdeményezhető. Így az adóadat-átadásra irányuló adómegállapítási jogsegély és a behajtási jogsegély tárgyi hatálya megegyezik.

Rendezi a törvény az adatátadás határidejét, és előírja a Központi Kapcsolattartó Iroda (KKI) számára, hogy amennyiben a kért adatok átadása akadályba ütközik, e tényről értesítse a megkereső hatóságot.

A törvény - az adómegállapítási jogsegélyt szabályozó közösségi irányelvben foglaltaknak megfelelően - lehetőséget biztosít arra, hogy az adóhatóság az adómegállapítási jogsegély keretében beszerzett adatokat közvetlenül tovább adhassa valamely harmadik tagállam adóhatóságának, amennyiben az adatátadásnak e törvényben meghatározott feltételei fennállnak, és az adatokat eredetileg szolgáltató tagállam a továbbításhoz hozzájárul.

Bővül a tagállamok által köthető, az adóhatósági együttműködésre vonatkozó viszonossági megállapodások lehetséges tárgyi köre. Viszonosság alapján gyakorlatilag bármely adóadat átadható, és az e törvényben meghatározott célra felhasználható, és lehetőség van arra is, hogy valamely más tagállam adóhatóságának alkalmazottja az adóadat beszerzés érdekében a magyar adóhatóság eljárási cselekményeinél személyesen jelen legyen.

Az Irányelv alapján az adómegállapítási jogsegély két új formája került be a törvénybe: az egyidejű ellenőrzés, és a kézbesítési jogsegély.

A tagállami adóhatóságok az ellenőrzés hatékonyságának növelése érdekében a jövedelem-, nyereség- és vagyonadók, az általános forgalmi adó, valamint a biztosítási adó tekintetében megállapodhatnak abban, hogy egy vagy több adóalany adókötelezettségeinek teljesítését egyidejű ellenőrzés keretében vizsgálják. Ennek során az egyes tagállami adóhatóságok azonos időszakban, kizárólag saját illetékességi területükön eljárva foganatosítanak ellenőrzési cselekményeket, majd az ennek során birtokukba jutott információkat - amennyiben az más tagállamban az adómegállapításhoz vagy az ellenőrzés eredményes lefolytatásához szükséges lehet - egymásnak átadhatják. Az egyidejű ellenőrzéseknek elsősorban a kapcsolt vállalkozások ellenőrzése tekintetében lehet kiemelkedő jelentősége.

Ugyanezen adónemek tekintetében lehetőség nyílik arra, hogy az adóhatósági iratok kézbesítésében a tagállami hatóságok segítséget nyújtsanak egymásnak, amennyiben az irat címzettje a megkeresett tagállam területén érhető el. [Art. 57. §]

Az adóadat átadás korlátja egy újabb esettel bővül. A KKI visszautasíthatja a kért információ átadását, ha a megkereső tagállam gyakorlati vagy a jogi szabályozásból eredő okoknál fogva nem képes hasonló információ átadására. [Art. 59. §]

Az általános elszámolási szabályok értelmében az adóhatóság az adózó tartozásait a végrehajtás során nem egyenként, hanem azokat összesítve hajtja be. Amennyiben a behajtott összeg az adótartozást csak részben fedezi, az Art. 43. § (2) bekezdésében foglaltak alapján az adóhatóság a végrehajtott összeget az adók esedékességének sorrendjében, azonos esedékességű adóknál a tartozás arányában számolja el. Eltérő szabály érvényesül az adók módjára behajtandó köztartozások esetében: amennyiben a behajtott összeg a fizetésre kötelezettet terhelő tartozások mindegyikére nem nyújt fedezetet, az adóhatóság a bevételt - az Art. 161. § (7) bekezdése szerint - a különböző tartozások arányában számolja el, és utalja át. Speciális szabály vonatkozik ugyanakkor a behajtási jogsegély keretében beszedett összeg elszámolására, az ugyanis kizárólag a behajtás iránti megkeresésben megjelölt tartozásra számolható el. A törvény ezzel megakadályozza azt, hogy a befolyt összeg az általános előírások alapján olyan tartozásra legyen elszámolható, amely bár korábbi esedékességű, de nem tartozik a jogsegély tárgyi hatálya alá, vagy amelynek behajtását az adóhatóság a jogsegély keretében nem kérte. [Art. 64. §]

Az Art. 70. § új (2) bekezdése tartalmazza az egyidejű ellenőrzés magyar adóhatóságok által történő kezdeményezésének részletszabályait. Az ellenőrzés alá vonni kívánt adózó ügyében illetékes adóhatóság a KKI közvetítésével keresi meg az érintett tagállam(ok) illetékes hatóságát. A megkeresésben meg kell jelölni az ellenőrizni kívánt időszakot, és meg kell indokolni az egyidejű ellenőrzés szükségességét.

A Csatlakozási Okmány II. számú mellékletének 9. Adózás fejezete 4. alpontjában foglaltak alapján az önkormányzati adóhatóság is alanya lehet a behajtási jogsegélynek az 1500 euró értékhatárt meghaladó építmény- és telekadó tartozások tekintetében. A jogsegély lebonyolítása ez esetben is a KKI közvetítésével történik. [Art. 70. §]

A 207. §-hoz

Az utóbbi években egyre növekvő számban állít ki az adóhatóság adó-, jövedelem- és illetőségigazolásokat, melyek az adózók számára engedélyezési, nyilvántartásba vételi eljárásokhoz, pályázatokhoz, támogatások igénybevételéhez, kérelmekhez szükségesek. A különböző jogszabályok jellemzően a köztartozás megfizetésének, az adókötelezettség teljesítésének, a jövedelem nagyságának, a lakcímnek, a székhely címének, az adóazonosító számnak az igazolását írják elő. A hatályos szabályozás szerteágazósága indokolja az igazolások kiadására vonatkozó alapvető eljárási szabályok egy helyen, törvényi szinten történő rögzítését.

Az adó-, jövedelem- és illetőségigazolást (adóhatósági igazolás) az adóhatóság hatáskörében eljárva a nyilvántartásában szereplő adatok alapján, a kiállítás napján fennálló állapotnak megfelelő adattartalommal állítja ki, feltéve, hogy az adózó az adóhatósági igazolás kiadásának szükségességét valószínűsíti. Az adó-, a jövedelem- és az illetőségigazolások hatósági bizonyítványnak minősülnek. A hatósági bizonyítvány kiadásának egyes eljárási rendelkezéseit az államigazgatási eljárás általános szabályai rendezik.

Az adóigazolás adattartalmát a különböző jogszabályok eltérően - az ügy tárgyához igazodó módon - rendezik, ezért ennek teljes körű tartalmi egységesítése a tervezett szabályozásban nem lehetséges, azonban az alapvető tartalmi és típusjegyeket a törvény meghatározza.

Az adózók kérésére az igazoláson feltüntethető az igazolás tárgyával összefüggő egyéb adat, ami az állami adóhatóság nyilvántartásában szerepel, pl.: az adóigazoláson az áfa kötelezettség, a fizetési kedvezmények adatai vagy hiánya, a jövedelemigazoláson jövedelemadat hiányában az adózó bevétele, meghatározott jövedelmek, nyilatkozatok, az illetőségigazoláson a tevékenység kezdete, a telephelyek címei, a bejelentett tevékenységek megnevezése.

Az általános adóigazolás lényegében egy adott időpontra vetített állapotot tükröz az adóhatóság nyilvántartása alapján. Az igazolás tartalmazza az adózónak az adóigazolás kiadásának napján az adóhatóságnál fennálló adótartozását vagy annak hiányát, a behajthatatlanság címén törölt, de el nem évült adótartozást, a kiállítás napjáig előírt valamely adónemre vonatkozó bevallási és adófizetési kötelezettség elmulasztását, ide nem értve azt, ha az adóhatóság által lefolytatott ellenőrzés a mulasztást feltárta, és az adózó a jogerős megállapítások alapján keletkezett fizetési kötelezettségét teljesítette.

A nemleges adóigazolás az általános adóigazolás egyik speciális típusának tekinthető. A nemleges adóigazolás igazolja, hogy az adózónak az adóigazolás kiállításának napján az adóhatóságnál nyilvántartott adótartozása nincs. Ha az adózónak van például adótartozása, akkor már csak általános adóigazolás állítható ki részére.

Az APEH csak az állami adóhatóságnál nyilvántartott adótartozásról, vagy annak hiányáról állít ki adóigazolást. Ezért az adóigazolás nem tartalmazza az adók módjára behajtandó tartozást (pl.: fogyasztóvédelmi bírság), vagy más adóhatóságnál nyilvántartott tartozást (pl.: jövedéki adó, iparűzési adó).

A jövedelemigazolás adóévenként tartalmazza az adózó által bevallott, illetve a munkáltatói, adatszolgáltatáson alapuló adóhatósági, vagy utólagos adómegállapítás útján megállapított, összevontan és elkülönülten adózó jövedelmet, valamint a jövedelem után keletkező adófizetési kötelezettséget. Az adózó adóalapja és adója utólagos adómegállapítás keretében történt megállapításának kivételével jövedelemigazolás nem adható ki, ha az adózó személyi jövedelemadóról vagy egyszerűsített vállalkozói adóról nem nyújtott be bevallást, nyilatkozatban nem kérte a munkáltatói adómegállapítást, illetőleg nem jelentette be, hogy az adatszolgáltatás alapján történő adóhatósági adómegállapítás útján teljesíti adókötelezettségét.

Az állami adóhatóság a belföldi illetőségről a személyi jövedelemadóról szóló törvénynek a belföldi illetőségű magánszemélyre, valamint a társasági adóról és osztalékadóról szóló törvénynek a belföldi illetőségű adózóra vonatkozó rendelkezései alapján illetőségigazolást állít ki. Az illetőségigazolás tartalmazza a magánszemély nevét, állandó vagy ideiglenes lakóhelyét, ennek hiányában tartózkodási helyét, adóazonosító jelét, illetve az egyéni vállalkozó, jogi személyiség nélküli gazdasági társaság, jogi személy, egyéb szervezet nevét (elnevezését), székhelyét, valamint adószámát.

Eddig nem volt egyértelmű, hogy az adózók milyen nyelven kérhetik az igazolások kiállítását. Ezért a tervezett szabályozás előírja, hogy az adóhatóság az adó- és a jövedelemigazolást magyar, az illetőségigazolást magyar vagy az adózó kérelmére magyar és angol nyelven állítja ki. Az adóhatóság az adóhatósági igazolást a külföldi hatóság által rendszeresített nyomtatványon is kiállítja, ha a kérelmező a nyomtatványhoz csatolja annak hiteles magyar nyelvű fordítását.

A 208. §-hoz

A hatékonyabb humán erőforrás felhasználása érdekében célszerű a vámhatóságot felhatalmazni valamennyi, az APEH hatáskörébe tartozó adóval összefüggő kötelezettség ellenőrzésére. Az ellenőrzések során a pénzügyőrök az APEH megbízottjaként járnak el, a két szervezet ennek részleteit együttműködési megállapodásban rendezi. Jogellenes import esetében a vámhatóság a vámmal együtt az egyéb adókat is megállapítja.

A 209. §-hoz

A vállalkozónál az adóhatóság köteles ellenőrzést lefolytatni, ha felszámolását vagy végelszámolását rendelték el. Az adóhatóság a megszűnő cégek esetén ezekben az eljárásokban, illetőleg ezek révén tudja érvényesíteni követeléseit, ezért ellenőrzést folytat le az adózóval szemben fennálló követelésének (hitelezői igényének) feltárása, illetőleg megállapítása érdekében. A csődtörvény ugyanakkor lehetővé teszi, hogy az adóhatóság a felszámolási eljárásban mellőzze hitelezői igényének bejelentését, ha annak megtérülése nem várható. Ezt a körülményt az adóhatóságnak bizonyítania és dokumentálnia kell. A törvény - tekintettel arra, hogy ezekben az esetekben végrehajtható vagyonnal nem rendelkező cégekről van szó, melyeknél az ellenőrzés alapján esetlegesen előírt kötelezettség behajtására nincs esély - kiveszi ezeket az adózókat a kötelezően ellenőrizendők köréből.

A 210. §-hoz

A hatályos szabályozás alapján nem egyértelmű, hogy az adóhatóság felettes szerve hány alkalommal hosszabbíthatja meg az ellenőrzési határidőt. A törvény ezért konkrétan meghatározza, hogy mely hatóság (felettes szerv), milyen időtartammal, hány alkalommal rendelkezhet az ellenőrzési határidő meghosszabbításáról. [Art. 92. § (2) bek.]

A módosítás egyértelművé teszi az ellenőrzési határidő lejártának adóhatóságot érintő legfontosabb következményét, miszerint azt követően ellenőrzési cselekmény jogszerűen nem végezhető, az adóhatóság köteles a vizsgálatot lezárni, és a rendelkezésére álló adatok alapján a jegyzőkönyvet elkészíteni. [Art. 92. § (9) bek.]

A 211. §-hoz

Egy alkotmánybírósági döntés kapcsán az Art. helyszín, helyiség, gépjármű és lakás átvizsgálására feljogosító, nyolc éve hatályban lévő rendelkezéseinek felülvizsgálata vált szükségessé. Az Alkotmánybíróság megállapította, hogy az átvizsgálás jogintézménye nem alkotmányellenes a - hivatás gyakorlására szolgáló helyiség védelmére is kiterjedő - magánlakás sérthetetlenségéhez való alapvető jog szempontjából. Az átvizsgálást szabályozó törvény alkotmányosságához azonban az szükséges, hogy megfelelő és elegendő garanciát nyújtson az esetleges visszaélésekkel szemben.

Ezek miatt a törvény - az Alkotmánybíróság iránymutatásának megfelelően - több ponton, újabb eljárási garanciákkal egészíti ki az átvizsgálás jogintézményéhez kapcsolódó eljárási szabályokat.

A felülvizsgált szabályok szerint kizárólag az állami adóhatóság (önkormányzati adóhatóság, illetékhivatal és vámhatóság nem végezhet átvizsgálást) alkalmazásában álló adóellenőr jogosult a vállalkozási tevékenységgel összefüggésbe hozható helyszín, helyiség és gépjármű átvizsgálására, valamint a helyszínen talált gépjármű rakományának ellenőrzésére, ha az adózó, képviselője, megbízottja, alkalmazottja nyilatkozatai, nyilvántartásai vagy más azonosított és ellenőrzött forrásból származó adatok alapján megalapozottan feltehető, hogy az adózó a bevallási, bizonylatkiállítási és megőrzési, nyilvántartás vezetési (könyvvezetési) kötelezettségei teljesítésének szempontjából jelentős tárgyi bizonyítási eszközt elrejt, megsemmisít, illetőleg a vállalkozás valós körülményeit leplezi. Az új szabályozás differenciál az egyes adókötelezettségek megszegése között tételes felsorolással (pl: adófizetési és adóelőleg fizetési, bizonylatkiállítási kötelezettség stb.). Ezzel az adókötelezettség, mint „gyűjtőfogalom” használata megszűnik.

Az átvizsgálást az ellenőrzést végző területi szerv vezetője határozattal rendeli el. Az átvizsgálás lefolytatásához az ügyész előzetes jóváhagyása szükséges. Utólagos ügyészi jóváhagyás alapján átvizsgálásra abban az esetben kerülhet sor, ha alapos okkal feltehető, hogy az átvizsgálás késedelmes lefolytatása az ellenőrzés céljának meghiúsulását eredményezné. Közjegyzői, ügyvédi, adószakértői, adótanácsadói, illetve könyvviteli szolgáltatást végző iroda átvizsgálása kizárólag előzetes ügyészi jóváhagyás alapján történhet. Az átvizsgálást elrendelő határozatban - ha ez lehetséges - meg kell jelölni azokat a tárgyi bizonyítási eszköznek minősülő dolgokat, amelyek megtalálása érdekében az átvizsgálás szükséges.

Az átvizsgálás megkezdésére és foganatosítására vonatkozó rendelkezések szintén új részletszabályokkal egészültek ki. Ezek alapján az adóhatóság az átvizsgálás megkezdése előtt közli a jelenlévő adózóval, képviselőjével, megbízottjával, alkalmazottjával az átvizsgálást elrendelő határozatot, és - ha az átvizsgálás meghatározott, illetőleg ismert tárgyi bizonyítási eszköz megtalálására irányul - felszólítja a keresett tárgyi bizonyítási eszköz átadására. Ha az adózó, képviselője, megbízottja, alkalmazottja a felszólításra a keresett tárgyi bizonyítási eszközt átadja az átvizsgálás nem folytatható, kivéve, ha megalapozottan feltételezhető, hogy az átvizsgálás során más tárgyi bizonyítási eszköznek minősülő dolog is fellelhető.

A lefoglalásra vonatkozó szabályokat tartalmában nem nyilvánította alkotmányellenesnek az Alkotmánybíróság. A lefoglalást szabályozó törvényi rendelkezéseket azért semmisítették meg, mert azok szorosan kapcsolódtak az átvizsgálás jogintézményéhez, lényegében a lefoglalás az átvizsgálás eredményeként foganatosított intézkedésnek minősül és az átvizsgálás a lefoglalásnak előfeltétele. Erre tekintettel a korábbi szabályozás ezen a ponton tartalmilag nem változik, így az átvizsgálás során talált, tárgyi bizonyítási eszköznek minősülő dolgot - a romlandó élelmiszerek és az élő állatok kivételével - az ellenőrzést végző adóhatóság határozatával lefoglalhatja, ha annak újabb elrejtésétől, megsemmisítésétől vagy értékesítésétől lehet tartani.

A jármű, a jármű rakománya, a helyszín, a helyiség átvizsgálásánál, a lefoglalásnál és a fuvarellenőrzésnél az adózó jelenlétét biztosítani kell. Ha az adózó nem kíván jelen lenni vagy ebben akadályozott, és megfelelő képviseletről nem gondoskodik, az adóhatóság az átvizsgálást, a lefoglalást, illetőleg a fuvarellenőrzést két hatósági tanú jelenlétében foganatosítja. Az eszköz, anyag-, árukészlet tárgyi bizonyítási eszközként akkor foglalható le, ha az az adózó jogszabályban előírt nyilvántartásában nem szerepel.

Az adóhatóság az átvizsgálásról, a fuvarellenőrzésről, illetve a lefoglalásról jegyzőkönyvet vesz fel. A jegyzőkönyv tartalmazza a lefoglalt dolog azonosításához szükséges adatokat, az intézkedés foganatosítását, az intézkedés során megállapított tényeket, illetőleg a hatósági tanúk azonosításához szükséges adatokat.

Az adóhatóság a lefoglalt dolgot elszállítja és megőrzi, vagy ha ez aránytalanul magas költségekkel járna, a dolgot az adózó őrizetében hagyja a használat és az elidegenítés jogának megtiltásával. Az adózó vagy képviselője a nála lefoglalt iratokba betekinthet, kérésére azokról az adóhatóság másolatot készít. Ha a lefoglalás szükségessége megszűnt, a lefoglalást meg kell szüntetni, és a lefoglalt dolgot - ha törvény másként nem rendelkezik - annak kell visszaadni, akitől (amelytől) azt lefoglalták. Ha a dolgot nem lehet visszaadni, mert arra az adózó nem tart igényt, azt az adóhatóság az adóvégrehajtás szabályai szerint értékesíti, ennek meghiúsulása esetén megsemmisíti.

Az átvizsgálásról, lefoglalásról meghatározott határozatok, intézkedések ellen jogszabálysértésre hivatkozással az adózó az intézkedéstől, illetve a határozat közlésétől számított 8 napon belül panasszal élhet. A panaszt az adóhatóság felettes szerve a benyújtástól számított 15 napon belül elbírálja. A panasznak az intézkedés végrehajtására nincs halasztó hatálya.

A 212. §-hoz

A módosítás a jegyzőkönyv átadását követően tett adózói észrevételek kapcsán folytatható ellenőrzés vonatkozásában előírja az ellenőrzési határidők többszöri meghosszabbításának tilalmát, egyértelművé téve ezzel azt a jogalkotói szándékot, hogy az adóhatósági vizsgálatok ésszerű időn belül történő befejezésének követelménye az egész ellenőrzési eljárás során következetesen érvényesüljön.

A 213. §-hoz

Ld. a 191. § indokolásánál

A 214. §-hoz

Az ellenőrzöttségi szint növelése és a jogkövető magatartás erősítése érdekében az állami adóhatóság törvényben meghatározott, komoly szakismereteket nem igénylő feladatok elvégzésére kisegítő adóellenőröket alkalmazhat.

A kisegítő adóellenőr kizárólag az állami adóhatóság általános megbízólevéllel rendelkező adóellenőrével együtt végezhet ellenőrzési cselekményeket. Ezen cselekmények a próbavásárlásra és leltárfelvételre szűkülnek, ugyanis ezek a kisegítő adóellenőr által is könnyen elvégezhetők, azonban az adóhatóság részéről jelentős kapacitásokat lekötő tevékenységeknek minősülnek.

A kisegítő adóellenőr középiskolai végzettséggel rendelkező személy lehet, aki megfelel a köztisztviselők jogállásáról szóló törvény köztisztviselőkre vonatkozó alkalmazási feltételeinek és akivel az adóhatóság ilyen feladatok ellátására határozott idejű munkaszerződést kötött. A kisegítő adóellenőrrel az adóellenőrre vonatkozó összeférhetetlenségi és kizárási szabályok az irányadók.

A kisegítő adóellenőr az adóellenőrrel együtt az ellenőrzés során üzleti, üzemi vagy az egyéb adóköteles tevékenység folytatására szolgáló helyiségbe, helyszínre, illetőleg a vállalkozási tevékenységgel összefüggő alapanyag, félkész termék, áru tárolására szolgáló helyiségekbe beléphet. Ezzel összefüggésben a kisegítő adóellenőrt is terheli az adótitok megtartásának a kötelezettsége.

A 215. §-hoz

A hatályos szabályok szerint feltételes adómegállapítás iránti kérelmet adózó terjeszthet elő, és az eljárás tárgya kizárólag jövőbeni ügylettel összefüggésben keletkező adókötelezettség vagy annak hiányának megállapítása lehet. Előfordul ugyanakkor, hogy egy külföldi illetőségű személy éppen az adott, jövőben megvalósítandó ügylet alapján válna a magyar adójogszabályok szerinti adózóvá, ezért ezt megelőzően nem jogosult feltételes adómegállapítás iránti kérelem benyújtására sem. Minthogy azonban a feltételes adómegállapítást tartalmazó határozat nem más, mint egy jövőbeni ügyletet érintő adójogi álláspont, melynek kötő ereje is csak akkor lesz, ha maga a jövőbeni ügylet a kérelemhez képest változatlan tényállással megvalósul, a kérelem benyújtása, illetőleg az eljárás lefolytatása nem feltételezi az adózói minőség fennállását. Ebből viszont következik, hogy nem indokolt az adózónak adott esetben még nem minősülő külföldi személyek ezen lehetőségből történő kizárása sem, annál is inkább, mert az esetek többségében ez a személyi kör a potenciális külföldi befektetőket jelenti.

A 216. §-hoz

Az adózó által nem vitatott határozati megállapítások mielőbbi jogerőre emelkedése érdekében a törvény szabályozza a részjogerő intézményét. Amennyiben az ügy körülményei lehetővé teszik, az adóhatóság számára biztosítja a törvény, hogy csak a jogszabálysértő megállapítások tekintetében rendeljen el szükség esetén új eljárást, egyebekben a határozatot helybenhagyja. Előfordulnak azonban olyan esetek, amikor a megtámadott határozat egyes pontjai tekintetében új eljárásra utasításnak van helye, míg más megállapítások jogszabálysértőek ugyan, de nem indokolt esetükben új eljárást elrendelni, hanem a jogorvoslati kérelmet elbíráló szerv maga korrigálja a hibát, megváltoztatva a határozatot. A törvény e lehetőséggel is számolva biztosítja az eljáró szerv részére, hogy részben elrendelt új eljárás mellett a határozatot részben megváltoztassa.

A 217. §-hoz

A végrehajtási eljárás keretében lefolytatott ingó árverés során gyakran került sor a vevők között előzetes „megállapodásra”, melynek célja a minél alacsonyabb ár kialakítása volt. Ezt kikerülendő az új szabályozás már nemcsak ingatlanok esetében, hanem ingók esetében is lehetővé teszi a nyilvános pályázatot, ezzel is csökkentve a visszaélések lehetőségét, a valós piaci ár elérését.

A 218. §-hoz

Főszabály szerint a végrehajtási kifogásnak a soron következő végrehajtási cselekményekre halasztó hatálya van, így a végrehajtási kifogások sorozatos benyújtása az eljárás indokolatlan elhúzódását eredményezheti. Ennek szab gátat a törvény azzal, hogy a végrehajtási kifogás halasztó hatályát illetően határidőt állapít meg. Eszerint az árverés kitűzését követően benyújtott, nem az árverés kitűzésének jogszerűségét vitató végrehajtási kifogás az árverés lebonyolításának nem képezi akadályát.

A 219. §-hoz

Az eredményes végrehajtási eljárás egyik legfontosabb feltétele a gyorsaság, az egyes behajtási cselekmények mielőbbi foganatosítása. Ennek biztosítása és az eljárás indokolatlan elhúzásának megakadályozása érdekében a törvény szűkíti a végrehajtás felfüggesztésére okot adó körülmények körét.

Az adózó fizetési könnyítésre vagy adótartozás mérséklésre irányuló kérelmének benyújtása a végrehajtási eljárás szünetelését eredményezi. Nem érvényesül azonban ez a szabály, ha a kérelem benyújtására az adóhatósági árverés kitűzését követően kerül sor, ha az adózó ismételten nyújt be adókönnyítés iránti kérelmet, illetőleg ha a fizetési könnyítés vagy tartozás mérséklés engedélyezését e törvény kizárja, hiszen ez utóbbi esetben az adóhatóság egyértelműen elutasító döntést hoz.

A 220. §-hoz

A hatályos jogi szabályozásban az adók módjára behajtandó köztartozást nyilvántartó szerv, illetőleg a behajtott összeg jogosultja több esetben elválik egymástól. E helyzet egyértelmű rendezése érdekében módosulnak a megkeresésre történő végrehajtás szabályai.

A jelenlegi szabályok szerint az adóhatóság által megkeresésre behajtott összeget a behajtást kérőnek kell átutalni. Előfordul azonban olyan eset, hogy ez az összeg nem a behajtást kérőt, hanem a jogszabályban meghatározott egyéb szervet illeti meg. (Pl. a 2004. évi költségvetési törvény alapján az önkormányzati adóhatóság által adók módjára behajtott szabálysértési pénz- és helyszíni bírság 100%-a az önkormányzat bevételét képezi.) A szabály pontosításával az adóhatóság a jövőben a behajtott összeget közvetlenül a jogszabályban megjelölt jogosultnak utalja át.

A 221. §-hoz

Az adóhatóság, ha a végrehajtási eljárás a tartozásért helytállni köteles személyek mindegyikével szemben eredménytelenül zárult - az adózó vagyoni helyzetét mérlegelve - két lehetőség közül választhat. Az egyik megoldás szerint felszámolási eljárást kezdeményez, ha az őt megillető tartozást ily módon érvényesíteni tudja, illetőleg amennyiben az összeg behajtására felszámolási eljárás lefolytatása révén sincs esély, határozattal törli az adózó adótartozását. A hatályos szabályozás az előbbi esetet nem nevesítette, és ez a gyakorlatban több esetben vitára adott alapot.

A 222. §-hoz

Ld. a 197. § indokolásánál

A 223. §-hoz

Ld. a 192. § indokolásánál

A 224. §-hoz

Az Állami Számvevőszék észrevételeinek megfelelően a szabályozás pontosítja a mulasztási bírság számításának módját az adatszolgáltatással kapcsolatosan alkalmazható szankció tekintetében. A kiszabható bírság felső határa ahhoz igazodik, hogy hány személyről kell adatot szolgáltatnia az adózónak. A bírság mértékét a személyek száma és a bírságnak az adózóra egyébként vonatkozó, törvényben rögzített legmagasabb értékének szorzata alapján kell meghatározni.

A 225. §-hoz

Be nem jelentett alkalmazott foglalkoztatása, igazolatlan eredetű áru forgalmazása, illetőleg a számla-, vagy nyugtaadási kötelezettség ismételt elmulasztása esetén alkalmazandó adóhatósági szankció az üzletlezárás. Az intézkedés foganatosítása az adózó együttműködését igényli, hiszen gondoskodnia kell pl. a romlandó áruk elszállításáról, egyéb árukészletek tárolásáról, megőrzéséről. A kötelezettek az együttműködés megtagadásával lehetetlenné tehetik az üzletlezárást, ezért a törvény feljogosítja az adóhatóságot, hogy akadályoztatás esetén az üzletlezárás foganatosításához a rendőrség közreműködését vegye igénybe.

A 226. §-hoz

Az adóhatóság az adóügyek intézéséhez, az adókötelezettségek teljesítéséhez nyomtatványt rendszeresíthet. A hatályos Art. felsorolásának elhagyásával a nyomtatvány fogalmának kiterjesztése szükséges annak érdekében, hogy újabb típusú nyomtatvány rendszeresítése esetén az Art. módosítása elkerülhető legyen.

A pénzügyminiszter által rendeletben meghatározott adóteljesítményt elérő adózók bevallási és adatszolgáltatási kötelezettségüknek elektronikus úton tesznek eleget. Az adóteljesítmény nagyságát több tényező határozza meg, azonban előfordulhat olyan eset, amikor az adózó működésében olyan változás következik be (felszámolás, végelszámolás), amely miatt ugyan még mindig beletartozik a korábban megállapított adóteljesítmény kategóriába, de már nem tud elektronikus úton teljesíteni.

Felszámolás, illetőleg végelszámolás elrendelése esetén a bevallási és adatszolgáltatási kötelezettséget elektronikus úton teljesítő adózó választhatja, hogy e kötelezettségeit nyomtatvány felhasználásával teljesíti.

Az adózó működésében átalakulással is történhet változás az adókötelezettség elektronikus úton történő teljesítése tekintetében. Ebben az esetben a bevallási és adatszolgáltatási kötelezettségét elektronikus úton teljesítő adózó jogutódja, amennyiben nem felel meg a feltételeknek, választhatja, hogy adóbevallási és adatszolgáltatási kötelezettségét az átalakulás évében jogelődjével azonos módon teljesíti.

A 227. §-hoz

Az Art. jelenlegi 178. §-ának 8. pontja a be nem jelentett alkalmazott fogalmának értelmezését a Tbj. 46. § (1) bekezdésében szabályozott, a foglalkoztató által vezetendő egyéni nyilvántartás alapján vezeti le, amely független az egészségbiztosítási igazgatási szervekhez történő bejelentési kötelezettségtől.

A módosítás a többszörös feltételrendszer elhagyásával egyértelművé teszi a be nem jelentett alkalmazott fogalmát. Így például elhagyja az alkalmi munkavállalói könyvvel foglalkoztatottra utaló kitételt, mert a munkavállalói könyv megléte esetén az alkalmazott kívül esik a társadalombiztosítási bejelentési kötelezettségen.

A társasági adóról szóló törvény belföldi adóügyi illetőséget szabályozó rendelkezései módosulnak, ezért az adózás rendjével történő összhang megteremtése érdekében az Art. „székhely” fogalom-meghatározását kiegészíti a törvény. A Tao.-t módosító új rendelkezés szerint, ha nemzetközi szerződés az adóügyi illetőség megállapítását az üzletvezetés helyéhez - és nem a székhelyhez - köti, akkor a külföldi személy belföldi illetőségűnek minősül, ha az üzletvezetés helye belföldön van, függetlenül attól, hogy a székhely külföldön található.

Az adóhatósághoz az Art. jelenleg hatályos szabályai szerint a székhelyet kell bejelenteni. Ennek hiányában vagy ha több ilyen hely van, a központi ügyvezetés helye minősül székhelynek és ezt kell az adóhatósághoz bejelenteni. A székhely alapozza meg az adóügyi illetőséget is, ezért ennek bejelentése és nyilvántartása adózási szempontból kiemelkedő jelentőséggel bír. A Tao. módosuló rendelkezései azonban nemzetközi szerződés rendelkezéseinek függvényében a belföldi illetőséget megalapozó tényezők közé beemelik az üzletvezetés helyét, melyről az adóhatóság jelenleg nem rendelkezik információkkal és ennek bejelentését sem írja elő a törvény. Erre tekintettel az Art. módosuló rendelkezése előírja, hogy a Tao. törvény alapján - a belföldi üzletvezetési hely miatt - belföldi illetőségűnek minősülő külföldi személy esetében az üzletvezetés helye minősül székhelynek. Ez azt jelenti, hogy ebben az esetben a törvényben előírt adminisztratív - pl. bejelentés - kötelezettségeket az üzletvezetési hely vonatkozásában kell teljesíteni.

A csekély összegű támogatások pontos definícióját sem a társasági adóról és osztalékadóról szóló 1996. évi LXXXI. törvény, sem a személyi jövedelemadóról szóló 1995. évi CXVII. törvény nem tartalmazza, ugyanakkor a fogalom több adónemet érintően is használatos, ezért a törvény az adózás rendjéről szóló törvényben határozza meg, mit kell de minimis támogatás alatt érteni.

A 228. §-hoz

Ld. a 203. § indokolásánál

A 229. §-hoz

Az elektronikus adóigazgatás korszerűsítése során az adóhatóság elektronikus úton számos szolgáltatás (KAIG-hoz tartozók elektronikus eljárása, nemleges adóigazolások kiállítása, illetékfizetés) elérését biztosítja az adózók részére. A szolgáltatások körére és az igénybevétel rendjére vonatkozó rendeleti szabályozásra ad felhatalmazást a törvény.

A 230. §-hoz

Az Art. mellékleteinek módosításáról szóló technikai rendelkezés.

Hetedik rész

A társadalombiztosítás pénzügyi alapjait megillető egyes befizetéseket érintő módosítások

XV. Fejezet

A társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvény módosítása

Általános indokolás

A társadalombiztosítási járulék és az egészségügyi hozzájárulás szabályozási célja kettős. A társadalombiztosítási járulékok terén külön törvényben nyújtandó külön kedvezmények célzottan segítik a munkaerőpiacon hátrányos helyzetben levő munkavállalók foglalkoztatását, a 25 év alatti fiatalok, a gyermeket vállaló anyák és az 50 év feletti tartósan munkanélküli személyek elhelyezkedését. A tételes egészségügyi hozzájárulás esetében pedig alapvető cél, hogy általánosan megvalósuljon valamennyi foglalkoztatóra vonatkozóan a foglalkoztatói közteher csökkentés.

A járulékterhek szelektív, differenciált mérséklésének fő célja a munkahelyteremtést általában ösztönző adórendszerbeli kedvezményeken túlmenően az, hogy a járulékok terén nyújtott külön kedvezmények célzottan segítsék a pályakezdő fiatalok elhelyezkedését, valamint a munkaerőpiacon hátrányos helyzetben levő munkavállalók foglalkoztatását A foglalkoztatók ezen munkavállalóik után a megfizetett járulékok egy részét a Munkaerőpiaci Alapból - meghatározott időtartamra - igényelhetik vissza. E támogatási formát a foglalkoztatási törvény szabályainak módosítása teszi lehetővé meghatározott feltételrendszer fennállása esetén a befizetett járulékok visszaigénylése alapján.

A foglalkoztatók adminisztratív terheinek csökkentésére vonatkozó rendelkezés a magán-nyugdíjpénztári tagdíj bevallási szabályainak a járulékbevallások gyakoriságához való igazítása, melynek értelmében a havi bevallásra nem kötelezett adózók tagdíj bevallási kötelezettségüknek - azonosan a járulékbevallással - negyedéves gyakorisággal tehetnének eleget.

További jelentős adminisztrációt csökkentő lépés a társadalombiztosítási igazgatási szervek és az adóhatóság közötti, a biztosítottakra vonatkozó adatátadás megvalósítása, mely kiválthatja a jövőben a többszörös, részben azonos adattartalmú munkáltatói adatszolgáltatási kötelezettségeket. Ez utóbbi két rendelkezés a megvalósítás feltételeinek részletes kidolgozására megfelelő felkészülési időt adva 2006. évtől lépne hatályba.

A módosítás egyéb jogértelmezést elősegítő pontosításokat tartalmaz.

Részletes indokolás

A 231. §-hoz

A törvény a tagságra kötelezett pályakezdő fogalmát úgy módosítja, hogy az első biztosítási jogviszony meghatározásánál az első alapképzés megszerzésére létesített tanulói, hallgatói jogviszonyt veszi figyelembe (nem pedig általában a tanulói, hallgatói jogviszonyt), továbbá első biztosítási jogviszonynak minősül a tanulói, hallgatói jogviszony alatt létesített és a hallgatói jogviszony megszűnése után is fennálló biztosítási kötelezettséggel járó jogviszony is.

A tanulószerződés alapján szakképző iskolai tanulmányokat folytató tanuló e tanulói jogviszonya alapján a Tbj. 5. §-a szerint biztosítottá válik. A magán-nyugdíjpénztári tagságra kötelezés szempontjából akkor járunk el a jövőre nézve egyértelműen és helyesen, ha a tanulószerződés alapján szakképző iskolai tanulmányokat folytató tanuló a biztosítottá válásával egyidejűleg minősül pályakezdőnek.

A 232. §-hoz

Az európai közösségi jogász a nyilvántartásba vételét követően kezdheti meg erre irányuló tevékenységét, és e tevékenységét a nyilvántartásból való törléséig folytathatja. Biztosítási kötelezettsége ezen időtartam alatt a törvény erejénél fogva fennáll.

A 233. §-hoz

A törvény a Tbj. 16. §-ának kiegészítésével lehetővé teszi, hogy a nem biztosított nevelőszülő is jogosult legyen az egészségügyi szolgáltatások igénybevételére, továbbá a Magyarországon tanuló külföldi ösztöndíjas hallgató akkor is, ha nem minősül belföldinek.

A 234. §-hoz

A törvény ezen rendelkezése megállapítja a magán-nyugdíjpénztári tag által a 2005. január 1-jétől fizetendő nyugdíjjárulék mértékét.

A 235. §-hoz

A nyugdíjjárulék felső határának mértéke és számításának módja megváltozik. A korábbi tárgyévre tervezett egy naptári napra jutó bruttó átlagkereset háromszorosának naptári évre számított összege helyébe fix összeg lép, amelynek mértékét az éves költségvetési törvény határozza meg.

A 236. §-hoz

A törvény ezen rendelkezése a foglalkoztatók adminisztratív terheinek csökkentését célozza, a társadalombiztosítási igazgatási szervek és az adóhatóság közötti adatátadás lehetőségének megteremtésével, megfelelő felkészülési időt adva a rendelkezés 2006. évtől lesz hatályos.

A 237. §-hoz

A magán-nyugdíjpénztári tagság megszűnése és a társadalombiztosítási nyugdíjrendszerbe történő visszalépés kapcsán az előírt teljesítési határidők az Mpt. módosításának megfelelően változnak.

A 238. §-hoz

Az adminisztráció könnyítése és egyszerűsítése érdekében módosulnak a tagdíj bevallásának, befizetésének szabályai. Ennek érdekében a törvény a tagdíjbevallási határidőket az adóbevallási (járulék-bevallási) határidőkhöz igazítja azzal, hogy a havi adóbevallásra nem kötelezett foglalkoztató tagdíjbevallási kötelezettségének a tárgynegyedévet követő hónap 20-áig tesz eleget. Az egyéni vállalkozók tagdíjbevallási kötelezettségének jelenlegi szabályai nem változnak. Azok a foglalkoztatók, akik adóbevallásuknak havonta kötelesek eleget tenni, a tagdíjat (továbbra is) havonta vallják be, a többi foglalkoztatónak pedig negyedévente kell tagdíjbevallást benyújtania. Ezzel a foglalkoztatók tagdíj-kötelezettséggel összefüggő adminisztrációs terhei egyszerűsödnek. A tagdíjfizetési kötelezettség változatlanul továbbra is havonta áll fenn. Ez a szabály is az érintettek számára megfelelő felkészülési időt adva 2006. évtől lesz alkalmazható.

Az 51. § (7) bekezdését annyiban módosítja a törvény, hogy a hitelezői igény mellőzhetőségének szabályait a csődeljárásról, a felszámolási eljárásról és a végelszámolásról szóló 1991. évi XLIX. törvény 80. §-ának (1) bekezdésében foglaltak figyelembevételével határozza meg, továbbá kiegészíti azzal a rendelkezéssel, hogy a pénztár mikor nem mondhat le a tagdíjkövetelésről.

A 239. §-hoz

A törvény összhangot teremt a jogcímek és eljárásjogi cselekmények tekintetében az egyes törvények között fennálló eltérések kiküszöbölése végett.

A 240. §-hoz

A törvény a Tbj. végrehajtási rendeletének 1. §-át törvényi szintre emeli a Tbj. 56/A. § beiktatásával. A rendelkezés értelmében a külföldi munkáltatót -amennyiben a munkáltató meghatalmazottal nem rendelkezik - Magyarországon foglalkoztatott biztosított munkavállalója képviseli és ellátja a foglalkoztató Tbj. szerinti kötelezettségeit.

XVI. Fejezet

Az alkalmi munkavállalói könyvvel történő foglalkoztatásról és az ahhoz kapcsolódó közterhek egyszerűsített befizetéséről szóló 1997. évi LXXIV. törvény módosítása

Általános indokolás

Az alkalmi munkavállalói könyvvel történő foglalkoztatásról szóló törvény módosítása az időközben bekövetkezett jogszabályváltozással összefüggő pontosítást tartalmaz.

Részletes indokolás

A 241. §-hoz és a 318. § (9) bekezdéséhez

A magán-nyugdíjpénztári tagdíj mértéke 2003. január 1-jével 7 százalék, 2004. január 1-jével 8 százalékra módosult. Ennek megfelelően az alkalmi munkavállalásról szóló 1997. évi LXXIV. törvény 5. §-ának (8) bekezdésében előírt, „hat” százalékban meghatározott tagdíj összegét a törvény módosítja „nyolc” százalékra, továbbá javaslatot tesz a 2003. évre meg nem fizetett különbözet megfizetésére is.

XVII. Fejezet

Az egészségügyi hozzájárulásról szóló 1998. évi LXVI. törvény módosítása

Általános indokolás

Az egészségügyi hozzájárulásról szóló törvény módosításai az egységes jogértelmezést elősegítő szabályokat, valamint a tételes egészségügyi hozzájárulás 2005. évre vonatkozó mértékét tartalmazza.

Részletes indokolás

A 242-245. §-hoz

A jogalkalmazás elősegítését szolgálja a törvény 2. §-ának, 7. §-ának módosítása. A törvény szerint a százalékos mértékű egészségügyi hozzájárulás megfizetésére kötelezett munkáltató, kifizető illetékességét nem az Szja tv., hanem a Tbj. alapján kell megállapítani. A törvény meghatározza a tartós munkanélküli fogalmát, továbbá a munkáltatói terhek csökkentése érdekében a tételes egészségügyi hozzájárulás összegét 2005. november 1-jétől havi 1950 Ft-ban (napi 65 Ft) határozza meg.

Rendelkezik a törvény továbbá arról, hogy részmunkaidős foglalkoztatás esetén a tételes egészségügyi hozzájárulást arányosan csökkentett összegben kell megfizetni.

XVIII. Fejezet

A családok támogatásáról szóló 1998. évi LXXXIV. törvény módosítása

A 246. §-hoz

A törvény a gyermek egy éves korára csökkenti a gyermekgondozási segélyben részesülő személy munkavállalásának tilalmát annak érdekében, hogy ezen személyek munkavállalási lehetőségei javuljanak.

XIX. Fejezet

A foglalkoztatás elősegítéséről és a munkanélküliek ellátásáról szóló 1991. évi IV. törvény módosítása

Általános indokolás

A munkaadói terhek csökkentése érdekében a megfizetett társadalombiztosítási járulék egy része visszaigényelhető a törvény szerint. A törvény meghatározza, hogy mely jogosulti kör tekintetében érvényesül a kedvezmény és mely feltételek szerint.

A jövőben az egyéni és a társas vállalkozók jogosulttá válnak vállalkozói járadék igénybevételére, ami egyben azt is jelenti, hogy a jelenlegi munkanélküli ellátórendszerbe nem tartozó egyéni és társas vállalkozók vállalkozói járulék fizetésére lesznek kötelezettek.

Részletes indokolás

A 247-251. §-hoz

A törvény a munkanélküli ellátások jogosulti körét kiterjeszti az egyéni és a társas vállalkozóra. Vállalkozói járulékot nem köteles megfizetni az öregségi, rokkantási, baleseti rokkantsági nyugdíjban részesülő személy, illetőleg az, aki ezen ellátásra jogosulttá vált. Az az egyéni és társas vállalkozó, aki egyidejűleg munkaviszonnyal is rendelkezik és munkaideje eléri a heti 36 órát (többes jogviszony), az csak a munkaviszonya alapján köteles a járulékot (munkavállalói járulékot) megfizetni. Az egyéni és társas vállalkozó 4 százalékos mértékű vállalkozói járulékot fizet, melynek alapja az egészségbiztosítási járulék alapjául szolgáló jövedelem. A törvény a Munkaerőpiaci Alapon belül vállalkozói alaprészt hoz létre a vállalkozói járadék finanszírozására.

Nyolcadik rész

Az önkéntes kölcsönös biztosító pénztárakat és a magánnyugdíjpénztárakat érintő módosítások

XX. Fejezet

Az Önkéntes Kölcsönös Biztosító Pénztárakról szóló 1993. évi XCVI. törvény módosítása

Általános indokolás

Az Önkéntes Kölcsönös Biztosító Pénztárakról szóló 1993. évi XCVI. törvény (a továbbiakban: Öpt.) módosítása a pénztári működést elősegítő változásokat tartalmaz. Kiemelendők ezek közül a munkáltatói hozzájárulásra, a pénztári szolgáltatásra vonatkozó rendelkezések pontosítása, valamint az informatikai rendszerek védelméről és kiszervezésének szabályairól szóló, 2006. évben hatályba lépő rendelkezések. Az Öpt. a jövőben pontosan meghatározza az állampolgárok közérdekű pénztári adatokhoz történő hozzáférésének lehetőségét is.

Részletes indokolás

A 252. §-hoz

A szabályozás új eleme, hogy a pénztár vezető tisztségviselőit, ügyvezetőjét, illetve kötelező alkalmazottait érintő történő személyi változás esetén meghatározásra kerül a Felügyelethez benyújtandó iratok köre, valamint a Felügyelet értesítésére rendelkezésre álló határidő.

A 253. §-hoz

Törvényi szinten kerül biztosításra az önsegélyező és egészségpénztári kártya kibocsátásának lehetősége.

A 254. §-hoz

A jövőben törvényi szinten kerül rögzítésre, hogy az éves beszámoló, a mérleg illetve az eredmény-kimutatás közzétételi kötelezettség az önkéntes nyugdíjpénztárak mellett az önsegélyező, valamint az egészségpénztárakra is kiterjed.

A 255. §-hoz

Az önkéntes pénztári informatikai rendszer védelme érdekében előírásra kerülnek azok a minimum feltételek, melyeknek a pénztáraknak meg kell felelniük. (Összhangban a hitelintézetekre és a tőkepiaci szereplőkre vonatkozó szabályozással.) Ez egyrészt a szükséges szabályzatok, előírások, utasítások és egyéb okiratok elkészítésének és naprakész nyilvántartásának kötelezettségét jelenti. Előírásra kerül a szoftver megfelelő minőségének, továbbá az informatikai ellenőrző rendszer megteremtésének és működtetésének kötelezettsége is. Az informatikai rendszer védelmét a pénztáraknak kockázatarányosan kell megteremteniük, ami egyúttal azt is jelenti, hogy a javasolt szabályozás nem terheli aránytalanul a kisebb pénztárakat.

Meghatározásra kerülnek az önkéntes a pénztári tevékenységhez kapcsolódó adatkezelési, adatfeldolgozási tevékenységek kiszervezésének alapvető garanciális szabályai is. Ennek körében a kiszervezett tevékenység végzéséhez szükséges feltételek, a kiszervezési szerződés kötelező tartalmi elemei, összeférhetetlenségi szabályok, a pénztár felelőssége és feladatai, valamint a Felügyelet a kiszervezett tevékenységet végzővel kapcsolatos jogosítványai kerülnek előírásra.

A 256-257. §-hoz

Kibővül a nyugdíjkorhatárt elért pénztártagnak a pénztári megtakarítás igénybevételével kapcsolatos választási lehetősége. A tag a jövőben megteheti azt is, hogy a felhalmozott megtakarítását a tagdíj fizetése nélkül a pénztárban hagyja, szolgáltatást tehát csak később vesz igénybe. Lehetőség van arra, hogy az önkéntes nyugdíjpénztári tag számláján felhalmozódott összeg fele bankhitel fedezetéül szolgáljon.

A 258. §-hoz

Meghatározásra kerül azon dokumentumok, illetve adatok köre, melyekhez az állampolgárok a Felügyeleten keresztül hozzáférhetnek. Ugyancsak rögzíti a szabályozás azon személyi adatok körét, melyeket a Felügyelet tevékenységének elvégzése érdekében kezelhet. A rendelkezés alapvetően fogyasztóvédelmi célokat szolgál.

A Felügyelet lehetőséget kap arra is, hogy az adatok bejelentésére meghatározott formát állapítson meg. Ezzel megteremtődik az adatbejelentési és feldolgozási folyamatok standardizálásának lehetősége.

A 259. §-hoz

A részletes szabályozás lehetősége érdekében a Kormány felhatalmazást kap a pénztári kártyával kapcsolatos részletes szabályok megalkotására.

XXI. Fejezet

A magánnyugdíjról és a magánnyugdíjpénztárakról szóló 1997. évi LXXXII. törvény módosítása

Általános indokolás

A magánnyugdíjról és a magánnyugdíjpénztárakról szóló 1997. évi LXXXII. törvény (a továbbiakban: Mpt.) módosításának részét képezi a kötelezően pénztártaggá váló pályakezdők fogalmának pontosítása. Az Öpt. módosításával megegyezően 2006. évtől lépnek hatályba az informatikai rendszerek védelmét és a kiszervezés fokozott biztonságát szolgáló rendelkezések. Rögzíti az Mpt. módosítása azt is, hogy az Európai Uniós előírásokkal összhangban a jövőben az EU más országában székhellyel rendelkező intézmény is elláthatja a magánnyugdíjpénztár vagyonkezelői tevékenységét.

Részletes indokolás

A 260. §-hoz

Pontosításra kerül a magánnyugdíjpénztári belépésre kötelezett pályakezdők fogalmának meghatározása. Eszerint a tanuló, hallgató az első alapképzés megszerzését követően első ízben létesített biztosítási jogviszonya tekintetében minősül pályakezdőnek. Így kikerül a fogalmi körből a második szakképesítését is nappali tagozaton szerző személy.

Ugyanakkor kiterjesztésre kerül a pályakezdő fogalma a tanulói, hallgatói jogviszony megszűnésének napján fennálló jogviszonyra is. Ennek révén a nappali tagozaton tanulók és egyidejűleg folyamatosan dolgozók a tanulmányaik befejezésekor lesznek magánnyugdíjpénztári tagok. Pontosításra kerül a gyakorlati képzésben részesülő szakképző iskolai tanulók pályakezdői státuszának kezdő időpontja is.

A magánnyugdíjpénztári tagság önkéntes létesítésének szabályai kiegészülnek a nappali tagozatos tanulóra, hallgatóra vonatkozó rendelkezéssel. Így aki tanulói, hallgatói jogviszonya megszűnését megelőzően más államban biztosított volt, első magyarországi biztosítási jogviszony létesítése esetén önkéntesen kezdeményezhet magánnyugdíjpénztári tagságot.

A 261. §-hoz

A tagsági jogviszony megszűnésének időpontjára vonatkozó rendelkezések pontosítását tartalmazza.

A 262. §-hoz

A társadalombiztosítási nyugdíjrendszerbe történő visszalépési eljárásra vonatkozó szabályok módosítása a magánnyugdíjpénztár és a nyugdíjbiztosítási igazgatási szerv együttműködésének újraszabályozását tartalmazza. A változás egyszerűsíti a pénztártagokat érintő adminisztrációt. Pontosításra kerül a visszalépő pénztártag követelésének nyugdíjbiztosítási szervhez történő átutalására vonatkozó határidő.

A 263. §-hoz

Új szabály, hogy a pénztár vezető tisztségviselőit, ügyvezetőjét, illetve kötelező alkalmazottait érintő személyi változás esetén meghatározásra kerül a Felügyelethez benyújtandó iratok köre, valamint a Felügyelet értesítésére rendelkezésre álló határidő.

A 264. §-hoz

A magánnyugdíjpénztári vagyonkezelésre feljogosított szervezetek köre kibővül a biztosító részvénytársasággal. A szabályozás emellett lehetővé teszi az Európai Unió valamely tagállamában székhellyel rendelkező szervezetek pénztári vagyonkezelő tevékenységét is, határon átnyúló szolgáltatás, vagy magyarországi fióktelep útján.

A 265. §-hoz

A hatályos tőkepiaci szabályozással összhangban a magánnyugdíjpénztári vagyonkezelő kikerül azon szervezetek köréből, melyek a pénztár nevében és érdekében járhatnak el.

A 266. §-hoz

Módosulnak a vagyonkezelői szerződésre vonatkozó szabályok, összhangban a vagyonkezelői tevékenységet végző szervezetek körének bővülésével.

A 267. §-hoz

Előírásra kerül, hogy a valamely magánnyugdíjpénztári tevékenység kihelyezése esetén erről a pénztár tagjait tájékoztatni kell.

A 268. §-hoz

A magánnyugdíjpénztári informatikai rendszer védelme érdekében előírásra kerülnek azok a minimum feltételek, melyeknek a pénztáraknak meg kell felelniük. (Összhangban a hitelintézetekre és a tőkepiaci szereplőkre vonatkozó szabályozással.) Ez egyrészt a szükséges szabályzatok, előírások, utasítások és egyéb okiratok elkészítésének és naprakész nyilvántartásának kötelezettségét jelenti. Ugyanakkor előírásra kerül a szoftver megfelelő minőségének, továbbá az informatikai ellenőrző rendszer megteremtésének és működtetésének kötelezettsége is. Az informatikai rendszer védelmét a pénztáraknak kockázatarányosan kell megteremteniük, ami egyúttal azt is jelenti, hogy a javasolt szabályozás nem terheli aránytalanul a kisebb pénztárakat.

Meghatározásra kerülnek a magánnyugdíjpénztári tevékenységhez kapcsolódó adatkezelési, adatfeldolgozási tevékenységek kiszervezésének alapvető garanciális szabályai is. Ennek körében a kiszervezett tevékenység végzéséhez szükséges feltételek, a kiszervezési szerződés kötelező tartalmi elemei, összeférhetetlenségi szabályok, a pénztár felelőssége és feladatai, valamint a Felügyelet a kiszervezett tevékenységet végzővel kapcsolatos jogosítványai kerülnek előírásra.

A 269. §-hoz

Pontosításra kerül azon dokumentumok, illetve adatok köre, melyekhez az állampolgárok a Felügyeleten keresztül hozzáférhetnek.

A 270. §-hoz

A Felügyelet lehetőséget kap arra is, hogy meghatározott magánnyugdíjpénztári adatok bejelentésére meghatározott formát állapítson meg. Ezzel megteremtődik az adatbejelentési és feldolgozási folyamatok standardizálásának lehetősége.

A 271. §-hoz

Az eljárás egyszerűsítése érdekében pontosításra kerülnek a magánnyugdíjpénztári tagok társadalombiztosítási nyugdíjrendszerbe történő visszalépésének szabályai.

Kilencedik rész

XXII. Fejezet

A személyi jövedelemadó meghatározott részének az adózó rendelkezése szerinti felhasználásáról szóló 1996. évi CXXVI. törvény módosítása

Általános indokolás

A törvénymódosítással

- pontosabbá és egyértelműbbé válnak a munkáltatói és ezzel egyenértékű elszámolás, illetve az adóhatóság adatszolgáltatás alapján történő adómegállapítása esetén az 1%-os adórendelkezéseknél követendő adminisztrációs eljárások,

- a jövőben a (több esetben üzleti vállalkozásokat is kedvezményező) kulturális tevékenységek nem lehetnek kedvezményezettek.

Részletes indokolás

A 272. §-hoz és a 276. §-hoz

E törvénymódosítások a munkáltatói és ezzel egyenértékű elszámolás, illetve az adóhatóság adatszolgáltatás alapján történő adó-megállapítás esetén követendő eljárásokat pontosítja, két esetben az eljárási határidő módosításával.

A 276. §-hoz

A legfontosabb helyi kulturális intézmények továbbra is a kedvezményezetti körben maradnak.

A 277. §-hoz

A törvényhely gondoskodik az adóhatóság adatszolgáltatás alapján történő adó-megállapításánál beküldött rendelkező nyilatkozatok szabályszerű feldolgozásáról az esetben is, ha az adózónál a szokásos adóbevallási eljárásra kerül sor.

A 278. §-hoz

A törvényhely az adóhatóság adatszolgáltatás alapján történő adó-megállapításnál alkalmazandó utalási rendről intézkedik egy éves teljesítési határidővel korlátozva az utalási, rendelkezés-teljesítési kötelezettséget. A több évre áthúzódó rendelkezési, annak teljesítési lehetőségének fenntartása a mindenkori eseti összegeket aránytalanul felül múló, indokolatlanul nagy adminisztrációs kötelezettséget róna az adóhatóságra.

A 279. §-hoz

Az adóhatóság adatszolgáltatás alapján történő adó-megállapításánál a (területileg) illetékes adóhatóság dolgozza fel a rendelkező nyilatkozatot, végzi el a rendelkező személlyel kapcsolatos eljárást, kiküszöbölve a rendelkező nyilatkozatok országos összesítési és szállítási feladatát is.

Tizedik rész

XXIII. Fejezet

A környezetterhelési díjról szóló 2003. évi LXXXIX. törvény módosítása

Általános indokolás

A környezetterhelési díjról szóló 2003. évi LXXXIX. törvény alapján a környezetterhelési díj 2004. január 1-jén került bevezetésre a levegőre és vízre, a talajterhelési díjra vonatkozó szabályok 2004. július 1-jétől léptek életbe.

A törvényben meghatározott feladatok és kötelezettségek újszerűsége, valamint a kellő gyakorlati tapasztalat hiánya számos időközben felmerült kérdést vetett fel. E pontosításokat tartalmazza a jelen módosítás.

A főbb módosítások:

Mind a három terhelési díj (levegő, víz, talaj) esetében szükségessé vált tartalmi, eljárásrendi, illetve jogtechnikai pontosítás.

A vízterhelési díj esetében a módosítás bővíti a díjkedvezményekre jogosultak körét, azáltal, hogy lehetővé teszi a felszíni vizet közvetlenül terhelő vízterhelést csökkentő beruházást megvalósító beruházóknál a díj 50%-ának visszaigénylését.

Bővíti a törvény a méréshez szükséges műszerbeszerzés lehetőségeit és egyúttal meghatározza a kedvezmény mértékének felső határát.

Pontosítja a törvény, hogy a levegő és a vízterhelési díjkedvezmények igénybevételéhez, illetve visszaigényléséhez milyen engedélyek megléte szükséges.

A törvény megszünteti a CO után fizetendő levegőterhelési díjfizetési kötelezettséget. Jogszabályok előírásainak megfelelő határérték alatti, legkisebb CO kibocsátásra valamennyi ipari fogyasztó energiahatékonysági okok miatt törekszik. Az érintett gazdálkodó szervek CO emissziója a környezeti levegő minőségében nem okoz érzékelhető terhelést.

A törvény módosítja a vízterhelési díj befizetési kötelezettséget.

Részletes indokolás

A 280. §-hoz

A törvény a közintézmények helyett a költségvetési szervekre terjeszti ki levegőterhelési díjfizetési kötelezettség alóli mentességet.

A 281. §-hoz

A törvény egyértelműen meghatározza, hogy a törvény 2. számú mellékletében foglalt vízterhelő anyagok után kell vízterhelési díjat fizetni.

A 282. §-hoz

Egyszerűsíti a díjfizetési kötelezettséget a törvény azzal, hogy ha a technológiából adódóan a kibocsátónál nem jelenik meg a nehézfémek csoportjába tartozó vízterhelő anyag kibocsátás, úgy e körben nem terheli díjfizetési kötelezettség.

A 283. §-hoz

A törvény pontosítja a szolgáltatás díjának továbbhárításával kapcsolatos részletes szabályokat.

A 284. §-hoz

A törvény egyértelművé teszi - összhangban a törvény 14. §-ában foglaltakkal -, hogy az egyedi zárt szennyvíztározó esetében is köteles a kibocsátó talajterhelési díjat fizetni, amennyiben a műszakilag rendelkezésre álló közcsatornára nem köt rá.

Nem köteles díjat fizetni az a kibocsátó, aki egyedi szennyvízkezelést alkalmaz szakszerű formában és ellenőrzött körülmények között. Amennyiben az évente végzett vizsgálatok alapján kimutatásra kerül, hogy a kibocsátás közvetlen környezetében a talajjal kapcsolatban lévő felszín alatti vízben, az alapállapot felmérés során rögzített értékeket a nitrát, az ammónium, a szulfát, és a klorid tartalom 20%-al meghaladja, akkor az egyedi szennyvízkezelés nem szakszerű módon történik, tehát a kibocsátó talajterhelési díjfizetésre kötelezetté válik.

A 285. §-hoz

A törvény egyszerűsíti a talajterhelési díj megállapításának módját azzal, hogy elhagyja a korábbi „veszélyeztetési” szorzót.

A 286. §-hoz

A törvény bővíti a díjkedvezményre jogosultak körét a felszíni vizeket közvetlenül terhelő vízterhelést csökkentő beruházást megvalósítókkal, valamint a beszerezhető mérőműszereket kiegészíti a mennyiséget mérő műszerekkel, illetve a mérőműszerek beszerzési értékének és a 80%-os levonására tesz javaslatot a jelenlegi 100% helyett.

A 287-291. §-hoz

Szövegpontosítást tartalmaz.

A 292.§-hoz

A települési önkormányzatok rendeletben állapítják meg a talajterhelési díjjal kapcsolatos átalány megállapításának szempontjait.

A 293.§-hoz

A törvény a környezetterhelési díjról szóló törvény meghatározott mellékleteit módosítja.

Tizenegyedik rész

Egyéb módosuló jogszabályok

XXIV. Fejezet

A közjegyzőkről szóló 1991. évi XLI. törvény módosítása

A 294. §-hoz

A törvény rendelkezéseinek értelmében lehetőség nyílik arra, hogy a közjegyző - választása alapján - tevékenységét társas formában: ún. közjegyzői iroda keretében is végezhesse. A közjegyzői iroda jogi személy, s mint új társas vállalkozási forma a cégnyilvántartásban is önálló cégformaként kerül nyilvántartásra. A közjegyzői iroda alapításához és működtetéséhez szükséges külső anyagi források bevonása során a közjegyzők jogalkalmazói tevékenységének jellegére figyelemmel speciális garanciális rendelkezések érvényesülnek. Ilyen garanciális rendelkezés például a tagság létesítéséhez megállapított feltételrendszer, a szavazati jog szabályozása, vagy az is, hogy a társas formában történő működés nem érinti a közjegyzői tevékenység - mint állami jogalkalmazó tevékenység - hatósági jellegét s ennek megfelelően a közjegyzőnek eljárásával kapcsolatos személyes fegyelmi és kártérítési felelősségét.

A törvény kimondja, hogy az iroda alapítására, nyilvántartására, működésére, ellenőrzésére és megszüntetésére, továbbá tagjainak a gazdálkodással kapcsolatos felelősségére a gazdasági társaságokról szóló 1997. évi CXLIV. törvénynek a korlátolt felelősségű társaságra vonatkozó rendelkezéseit kell alkalmazni.

A törvény a hatósági jogalkalmazó és gazdasági tevékenység elkülönítésének érdekében kimondja, hogy a közjegyzői iroda tevékenysége a közjegyző hatósági jogalkalmazó tevékenységére nem lehet kihatással, az iroda vagy tagja a közjegyzőt nem utasíthatja.

Közjegyzői irodát azonos székhelyre kinevezett közjegyzők és természetes személyek alapíthatnak oly módon, hogy az irodában a szavazati jog többsége a közjegyzőt illesse meg, és az iroda vezető tisztségviselője is közjegyző legyen. Az iroda egyszemélyes korlátolt felelősségű társaságra vonatkozó szabályok szerint nem működhet. A törvény szigorú feltételeket állapít meg a nem közjegyző természetes személyek irodai taggá válásához, a feltételek egy része a közjegyzői kinevezés feltételéhez igazodik, mint pl. a bűnügyi nyilvántartásban a taggá váló személy adatainak vizsgálata. A törvény értelmében a közjegyzői iroda alapításához a területi kamara elnökségének engedélye szükséges. A kamara elnöksége vizsgálja meg az alapító okiratban foglaltakat, illetve azt, hogy a közjegyzői irodai tagság mind a közjegyzőnél, mind a nem közjegyzői tagnál nem ütközik-e akadályokba. A kamara elnöksége szükség esetén az alapító okiratban foglaltak valódiságát helyszínen is megvizsgálhatja. A közjegyzői iroda a működését a kamarai nyilvántartásba vételt követően kezdheti meg.

A törvény részletesen szabályozza a közjegyzői irodai tagság megszűnésére vonatkozó szabályokat, amelyek eltérően alakulnak a közjegyző tag és nem közjegyző tag esetében. A tag halála és a tagot megillető vagyoni hányad átruházása általánosságban a tagsági jogviszony megszűnését eredményezi. Megszűnik a közjegyzői tag tagsága a közjegyzői szolgálat megszűnésével, továbbá akkor is, ha tagjainak száma egy főre csökken vagy az egyetlen közjegyző tag tagsági jogviszonya vagy közjegyzői szolgálata megszűnt, vagy a szavazati joga nem több, mint az összes szavazat 50%-a.

A törvény rendelkezéseihez kapcsolódnak a módosítás azon egyéb rendelkezései is, amelyek, amelyek a közjegyzői iroda adó- és járulékfizetési kötelezettségét rendezik.

XXV. Fejezet

A közhasznú szervezetekről szóló 1997. évi CLVI. törvény módosítása

A 295. §-hoz

A Kormány 2004. február 18-ai ülésén elfogadta a társadalmi bűnmegelőzés nemzeti stratégiája rövid, közép- és hosszú távú céljainak végrehajtásával kapcsolatos kormányzati feladatokról szóló 1009/2004. (II. 26.) Korm. határozatot. A határozat III/A. Jogszabályalkotási feladatok 9. pontja szerint: „A közhasznú szervezetekről szóló 1997. évi CLVI. törvény 26. §-a c) pontját úgy kell módosítani, hogy a közhasznú tevékenységek köre kiegészüljön a bűnmegelőzéssel és az áldozatvédelemmel.”

A határozatban előírt fenti feladatok végrehajtása érdekében a módosítással a közhasznú szervezetekről szóló 1997. évi CLVI. törvény (a továbbiakban: Kszt.) kiegészül a bűnmegelőzéssel és áldozatvédelemmel.

XXVI. Fejezet

A mozgóképről szóló 2004. évi II. törvény módosítása

A 296. §-hoz

A mozgóképről szóló törvény módosítása a nem megrendelésre készülő filmalkotás fogalmát érinti, összhangban a társasági adóról szóló törvénynek a filmgyártáshoz érvényesíthető kedvezmények módosításával. A törvény szerint - a hatályos előírástól eltérően - a nem megrendelésre készülő filmalkotásnak nem lenne feltétele, hogy a támogató a filmalkotással kapcsolatban vagyoni jellegű jogot szerezzen.

XXVII. Fejezet

A Magyar Export-Import Bank Részvénytársaságról és a Magyar Exporthitel Biztosító Részvénytársaságról szóló 1994. évi XLII. törvény módosítása

A 297. §-hoz

A törvény összhangba hozza a Mehib Rt.-re irányadó szabályozással az Eximbankra vonatkozó szabályozást. A megkülönböztetés a két szerv között ebből a szempontból nem indokolt, hiszen mindkettő a központi költségvetés terhére vállal egyedi ügyekben kötelezettséget harmadik személyek irányába. A törvény kiegészíti a Kormány felhatalmazását abban a tekintetben, hogy az export célú garanciaügyletek részletes szabályait is rendeletben szabályozhassa.

XXVIII. fejezet

Az áruk előjegyzési eljárásban való behozatalához szükséges, Brüsszelben 1961. december 6-án kötött A.T.A.-igazolványról, valamint a kereskedelmi minták E.C.S. igazoló füzeteire vonatkozó, Brüsszelben 1956. március 1-jén megkötött és a Vámegyüttműködés Tanács ajánlására 1960. június 15-én módosított Vámegyezmények kihirdetéséről szóló 1966. évi 5. törvényerejű rendelet

A 298. §-hoz

Az 1966. évi 5. tvr.-rel kihirdetett nemzetközi egyezmények hivatalos magyar nyelvű fordításában, az I. rész IV. Fejezete 6. cikkének 2. bekezdésében rögzített rendelkezés - fordítási hiba miatt - téves.

Tekintettel arra, hogy a hivatkozott rendelkezés anyagi kötelezettséget állapít meg, szükséges a szöveg helyesbítése.

-----STARTING---POINT---VEGE---

Záró rendelkezések

A 299. §-hoz

A törvényben szereplő módosítások főszabályként 2005. január 1-jén lépnek hatályba.

A 300. §-hoz

A törvény az Szja törvény 4. §-a (1) bekezdését kiegészítve rögzíti, hogy valamely tevékenység, munkafeladat elvégzése feltételeként használni biztosított vagyoni érték esetében e használat nem keletkeztet a magánszemélynél bevételt, ideértve azt az esetet is, ha a tevékenység feltételeit biztosító személy a munkavédelemről szóló törvény szerinti biztonságos és egészséget nem veszélyeztető munkavégzés feltételeit biztosítja. Ha az előzőek szerint biztosított javak használata vagy szolgáltatás igénybevétele révén személyes szükséglet is kielégíthető, illetve a magáncélú hasznosítás, használat, igénybevétel nem zárható ki, a magánszemély adóköteles bevételt csak abban az esetben szerez, ha az Szja törvény e hasznosítást, használatot, igénybevételt vagy ezek lehetőségét adóztatható körülményként határozza meg. Ha tehát valamely munkafeltételül használható dolog vagy szolgáltatás személyes szükségletet is kielégít, vagy kielégíthet, az esetleges magáncélú használat csak akkor adóztatható, ha azt a törvény kifejezetten adóztatni rendeli. Ilyen adóztatható körülmény különösen a cégautó-használat, és a törvényben nevesített adóköteles természetbeni juttatások mellett a törvényben újonnan természetbeni juttatásként nevesített, az úthasználatra jogosító jegy, bérlet, illetve mobil rádiótelefon-szolgáltatás révén megszerzett adóköteles bevétel.

Az Szja törvény 2004. évi szabálya alapján a magánszemély jövedelmének kiszámításakor nem kell bevételként figyelembe venni a munkáltató által elrendelt, a munkakör betöltéséhez szükséges ismeret megszerzését szolgáló képzés költségét, még abban az esetben sem, ha a képzés költségét nem a munkáltató viseli. Szintén nem számít bevételnek, ha a kifizető:

- a vele munkaviszonyban álló magánszemélyt, illetve tevékenységében személyesen közreműködő tagját képezi, azzal a feltétellel, hogy a képzés a kifizető tevékenységéhez szükséges ismeretek megszerzését, bővítését célozza;

- a tevékenységében közreműködő magánszemélyt (üzleti partnert, szakértőt) részesíti képzésben, feltéve, hogy a képzés a magánszemély e feladatának ellátásához szükséges felkészítést szolgálja,

az utóbbi esetben kivéve az iskolai rendszerű képzést. A törvény szerint 2005. január 1-jétől a képzés költségét csak abban az esetben nem kell a magánszemély jövedelmének kiszámításánál figyelembe venni, ha a költségek elszámolása olyan bizonylat, számla alapján történt, melyre a bizonylat, a számla kiállítója adókedvezményre jogosító igazolás kiállításának tényét nem tüntette fel.

A magánszemély jövedelmének kiszámítása során nem kell bevételként figyelembe venni a jogszabály vagy nemzetközi szerződés rendelkezése alapján a cél szerinti felhasználás igazolásával egyidejűleg, vagy azt követően a költségek fedezetére vagy fejlesztési célra folyósított támogatást, feltéve, hogy a cél szerinti felhasználás révén teljesített kiadás alapján a magánszemély költséget (ideértve az értékcsökkenési leírást is) egyáltalán nem számolt el. A törvényben foglalt módosítás alapján ugyancsak nem kell bevételként figyelembe venni azt a támogatást sem, melyet a magánszemély jogszabály vagy nemzetközi szerződés alapján az önálló tevékenysége megkezdésével összefüggésben, a megkezdést megelőzően, valamint gazdasági társaságba történő belépésével, gazdasági társaság alapításával összefüggésben felmerült költségei fedezetésre kap. E rendelkezést 2004. január 1-jétől kell alkalmazni.

A jövedelemszerzés időpontjára vonatkozó általános szabálytól eltérő rendelkezést vezet be a törvény olyan esetekre, amikor termék vagy szolgáltatás formájában történik a jövedelemszerzés, de a magánszemély tényleges „gazdagodása” a birtokbavételtől, illetve a szolgáltatás igénybevételétől eltérő időpontú.

Az egyéni vállalkozó és a tételes költségelszámolást alkalmazó mezőgazdasági őstermelő a költségként elszámolt iparűzési adója 25 százalékát vonhatja le az adóalapjából. A módosítás a levonás százalékos mértékét 50 százalékra emeli.

Az Szja törvény hatályos szabálya alapján a mezőgazdasági őstermelő, illetőleg a mezőgazdasági családi gazdálkodó és a családi gazdaságban közreműködő családtag, ha korábban munkanélküli személyt alkalmazottként foglalkoztat, az e tevékenységből származó bevételét csökkentheti a foglalkoztatott személy után a foglalkoztatás ideje alatt, de legfeljebb 12 hónapon át befizetett társadalombiztosítási járulék összegével (függetlenül attól, hogy tételes költségelszámolás esetén a társadalombiztosítási járulék összege költségként is elszámolható). A törvény szerinti módosítás esetén e bevétel-csökkentési lehetőség vonatkozik a szabadulást követő 6 hónapon belül alkalmazott szabadságvesztésből szabaduló személy, valamint a pártfogó felügyelet hatálya alatt álló személy foglalkoztatása esetére is.

A tételes költségelszámolást alkalmazó mezőgazdasági őstermelő veszteségelhatárolásra jogosult. A hatályos szabályozás alapján a mezőgazdasági őstermelő az elhatárolt veszteséget bármely későbbi adóév (de legkésőbb az őstermelői tevékenység megszüntetésének adóéve) őstermelői tevékenységéből származó jövedelmével szemben - döntése szerinti megosztásban - elszámolhatja. A módosítás e szabályt azzal egészíti ki, hogy a 2003. december 31-éig keletkezett, az őstermelői tevékenységből származó jövedelemmel szemben még nem érvényesített elhatárolt veszteség a keletkezése időpontjában érvényes feltételek szerint számolható el, ugyanakkor átmeneti szabály rögzíti, hogy a 2004. évben teljesített adóelőleg-fizetésnél figyelembe vett elhatárolt veszteségre választhatók az Szja törvény 2004. január 1-jén hatályos rendelkezései.

Az Szja törvény alkalmazásában nem önálló tevékenység a jogszabály alapján választott tisztségviselő tevékenysége (e szabály alól kivétel a választott könyvvizsgáló tevékenysége, ez ugyanis önálló tevékenységnek minősül). Tekintettel arra, hogy a választott tisztségviselő egyéni vállalkozóként is végezheti tevékenységét, a vállalkozóként végzett tevékenységet célszerű kiemelni a nem önálló tevékenységből származó jövedelem szabályai alól.

2004. január 1-jétől lépett hatályba a magánnyugdíjpénztári és az önkéntes kölcsönös biztosító pénztári rendszerhez kapcsolódó befizetéseket, jóváírásokat, illetve az e pénztáraktól származó kifizetéseket a személyi jövedelemadóztatás rendszerében - lényegében - újrakodifikáló szabályozás. Az új szabályozás egyik eleme, hogy az önkéntes kölcsönös biztosító pénztári munkáltatói hozzájárulás Szja törvényben meghatározott értékhatárt meghaladó része 2004-ben már nem minősülhet természetbeni juttatásnak, hanem az a magánszemély munkaviszonyból származó jövedelme. A munkáltatói hozzájárulás adóköteles része ugyanakkor adókedvezményre jogosít. A törvényben foglalt módosítás szerint a magánszemély az adókedvezményt a munkáltatói hozzájárulás adóköteles részéről a munkáltató által, egyéb esetekben az önkéntes kölcsönös biztosítópénztár által az adózás rendjéről szóló törvény szerint kiadott igazolás alapján veheti igénybe. A módosító rendelkezésben foglaltakat 2004. január 1-jétől kell alkalmazni.

A tandíj kedvezménye, valamint a felnőttképzés díjának kedvezménye a felsőoktatási intézmény, illetőleg az akkreditált intézmény által kiadott igazolás alapján vehető igénybe. A törvény szerint - összhangban a képzési költségek nem bevételként történő figyelembe vételére vonatkozó módosítással - 2005. január 1-jétől az igazolás kiadásának tényét a befizetésről kiállított, költségelszámolásra alkalmas bizonylaton, számlán fel kell tüntetni (vagyis, ha a magánszemély adókedvezményt vesz igénybe az adott képzés díja után, a képzés költsége nem minősülhet ugyanezen magánszemélynél nem bevételnek, azaz a képzés költsége a magánszemély adóköteles bevétele lesz).

Az Szja törvény 36/A. §-a alapján a magánszemély az összevont adóalap adóját csökkentheti az adóévben általa számítógép, számítástechnikai eszköz megszerzésére fordított kiadás 50 százalékával, de legfeljebb évi 60 ezer forinttal. A kedvezmény alapját és összegét az eszköz forgalmazója (a szállító, a közreműködő) által kiállított igazolás bizonyítja. Amennyiben a vásárló egyéni vállalkozó, a hatályos szabályozás alapján nem zárható ki, hogy a magánszemély adókedvezményt vegyen igénybe, ezzel párhuzamosan költségként, értékcsökkenési leírásként is elszámolja a számítógép, számítástechnikai eszköz beszerzési árát. A törvényben foglalt módosítás azt a célt szolgálja, hogy a magánszemély költséget, értékcsökkenési leírást csak abban az esetben érvényesíthessen, ha adókedvezményt részben sem érvényesít (érvényesített) (ezen előírás alól azonban kivétel a távmunkát végző magánszemély).

Az Szja törvény hatályos szabálya alapján az összevont adóalap adóját csökkenti - mint személyi kedvezmény - a súlyosan fogyatékos magánszemélynél az erről szóló igazolás alapján a fogyatékos állapot kezdő napjának hónapjától ezen állapot fennállása idején havi 2000 forint. A törvényben foglalt módosítás esetén a súlyosan fogyatékos magánszemély által havonta érvényesíthető összeg az adóév első napján érvényes havi minimálbér 5 százalékának megfelelő összegre módosul.

Az Szja törvény hatályos szabálya alapján nem terheli adóelőleg az őstermelői tevékenységből származó bevételt, ha a magánszemély legkésőbb a kifizetéskor (a juttatáskor) bemutatja őstermelői igazolványát. A kifizetőnek ebben az esetben adatszolgáltatásában fel kell tüntetnie az őstermelői igazolvány számát is. Figyelembe véve a törvény azon pontját, mely szerint a regisztrált mezőgazdasági termelő magánszemélyek az Szja törvény alkalmazásában őstermelőnek minősülnek, indokolt kimondani, hogy a regisztrációt tanúsító irat bemutatásakor a kifizetőnek szintén nem kell adóelőleget vonni a regisztrált mezőgazdasági termelő magánszemélynek kifizetett (juttatott) bevételből.

A törvény szerint a jelenleg 20 százalékos adómértékkel adózó külön adózó jövedelmek adója 25 százalékra módosul. Az osztalék adómértéke változásával összefüggésben átmeneti rendelkezés mondja ki, hogy a társas vállalkozás által a 2004-ben kezdődő üzleti évről szóló beszámoló mérlegében vagy egyszerűsített mérlegében - az említett vagy bármely korábbi évre jóváhagyott osztalék, részesedés alapján - a kötelezettségek között kimutatott összegből a tag (részvényes, alapító), a tulajdonos részére 2005. december 31-ig kifizetett osztalék utáni adó mértékét az Szja törvény 66. §-a 2004. december 31-én hatályos rendelkezései szerint kell megállapítani.

2005-től a vállalkozói jövedelem szerinti adózást alkalmazó egyéni vállalkozó is csökkentheti vállalkozói bevételét a szabadulást követő 6 hónapon belül alkalmazott szabadságvesztésből szabaduló személy, továbbá a pártfogó felügyelet hatálya alatt álló személy alkalmazottkénti foglalkoztatási ideje alatt e személy után fizetett társadalombiztosítási járulék összegével (e kedvező szabályt a törvény a mezőgazdasági őstermelők esetében is biztosítja).

A törvény szerint az átalányadózás választására jogosító bevételi határ 4 millió forintról 8 millió forintra, kiskereskedelmi tevékenységet folytató egyéni vállalkozó esetében 22 millió forintról 40 millió forintra emelkedik.

Az Szja törvény hatályos szabálya alapján nem alkalmazhatók a törvény ingó vagyontárgy átruházásából származó jövedelemre vonatkozó szabályai akkor, ha az ingó vagyontárgy átruházása rendszeresen vagy üzletszerűen végzett tevékenység (gazdasági tevékenység) keretében történik. Ebben az esetben az önálló tevékenységből származó jövedelemre vonatkozó szabályokat kell alkalmazni. A törvény - összhangban az ingatlan, vagyoni értékű jog üzletszerű átruházására vonatkozó, 2005. január 1-jétől hatályos rendelkezéseinek „üzletszerűség” fogalmával - ingó vagyontárgy esetében újrafogalmazza az üzletszerűség kritériumát.

A törvény pontosítja a korábbi években keletkezett eredménytartalék terhére kifizetésre kerülő osztalék adójának megállapítási szabályait. A belföldi illetőségű magánszemély külföldről osztalék és vállalkozásból kivont jövedelem jogcímeken is szerezhet jövedelmet. Az osztalékot a forrás állama, a vállalkozásból kivont jövedelmet a társas vállalkozás székhelye szerinti állam is adóztathatja. A hatályos Szja törvény mindkét esetben kimondja, hogy az adott jövedelem utáni magyarországi adót csökkenti a jövedelem után külföldön megfizetett adó. Az osztalékjövedelem esetében igen gyakran előfordul, hogy az osztalék forrásának állama - az adott állam belső jogszabálya alapján - magasabb százalékos mértékű adót von le a magánszemélytől, mint ami az adóegyezményekben előírt mérték. Előző esetekben visszatérő problémát okozott, hogy a magánszemély a tőle ténylegesen levont adóval, vagy az adóegyezményekben előírt mértékű adóval csökkentheti-e a Magyarországon fizetendő adóját. A módosítás egyértelművé teszi, hogy nem vehető figyelembe külföldön megfizetett adóként az az összeg, amely nemzetközi szerződés rendelkezése, viszonosság vagy külföldi jog alapján a jövedelem után fizetett adó összegéből a magánszemély részére visszajár.

A törvény jogalkalmazást elősegítendő, immár a normaszöveg szintjén megerősíti azt ez egyébként jogértelmezéssel levezethető értelmezést, hogy a személygépkocsi magáncélú használatára tekintettel keletkező jövedelembe beleértendő az úthasználat díja is. Ez egyebekben azt is jelenti, hogy a cégautóadó megfizetésével az e címen keletkezett jövedelem utáni adófizetési kötelezettség is teljesítettnek tekintendő.

A törvény a jelenlegi beszerzési ársávokhoz tartozó cégautóadó-tételek változatlanul hagyása mellett új beszerzési ársávok beiktatásával igazságosabb terhelést eredményez.

A személyi jövedelemadóról szóló törvény 2004. január 1-jétől hatályos szabályozása alapján a magánszemély által nem önálló tevékenységére tekintettel, vagy egyébként a nem önálló tevékenység alapjául szolgáló jogviszonyával összefüggésben megszerzett kamatkedvezmény a magánszemély nem önálló tevékenységből származó bevételének minősül. A törvény ugyanakkor tételesen meghatározza azokat az eseteket, amelyeket - bár a kifizetőnek követelése áll fenn a magánszeméllyel szemben - a kamatkedvezményből származó jövedelem megállapításánál nem kell figyelembe venni. Ilyen követelés az adó, az adóelőleg, a járulék, a társadalombiztosítási és családtámogatási ellátás megállapításával (elszámolásával) összefüggésben, valamint a munkaviszonyból származó jövedelem elszámolása (számfejtése) során az elszámolás szokásszerű rendjéből adódóan keletkezett követelés. Az Szja törvény azt is rögzíti, hogy előző rendelkezés nem alkalmazható a munkáltató, a bér kifizetője, a társas vállalkozás, a polgári jogi társaság által megfizetett, de le nem vont adóelőleg miatt keletkezett követelésnek arra a részére, amelynek beszámítására az adóelőleg megfizetésének hónapját követő hatodik hónap elteltével nem került sor. A jelenlegi szabályok alkalmazásával a hatodik hónap elteltével meg nem fizetett követelés után - az általános szabály alkalmazásával - újabb kamatkedvezmény (ezáltal a magánszemélynek újabb nem önálló tevékenységből származó bevétele) keletkezik. A törvény szerinti módosítás megszünteti az egymás után keletkező kamatkedvezmény kialakulásának lehetőségét. Az adózók számára kedvező módosításban foglaltakat 2004. január 1-jétől kell alkalmazni.

A törvény szerint adómentessé válik a sorsjátékból származó jövedelem, de csak abban az esetben, ha e jövedelem 2005. január 1-jét követően engedélyezett sorsjátékból származik.

A törvény a magánszemély által értékpapírra vonatkozó vételi, jegyzési, eladási vagy más hasonló jog (ide nem értve a más értékpapírban megtestesülő jogot) átruházása (átengedése), megszüntetése, gyakorlásának átengedése vagy az ilyen jogról való lemondásra tekintettel megszerzett vagyoni érték esetében is biztosítja a jog formájában megszerzett adóköteles bevétel megszerzésre fordított értékként történő figyelembe vételét.

2003. január 1-jén lépett hatályba az Szja törvény elismert munkavállalói értékpapír-juttatási program adókötelezettségét szabályozó paragrafusa. Az elismert program keretében szerzett értékpapír - az értékpapír formájában szerzett vagyoni értékre irányadó szabályoktól eltérően - nem minősül a magánszemély bevételének. Elismert program keretén belül a gazdasági társaság munkavállalója vagy vezető tisztségviselője szerezhet értékpapírt. Az Szja törvény az értékpapírokra kötelező tartási időszakot ír elő, melynek „megsértése” esetén a hatályos szabályok alapján a magánszemélynek munkaviszonyból származó jövedelme (a magánszemély halála esetén az örökösnek egyéb jövedelme) keletkezik. Előzőek alapján a vezető tisztségviselőnek abban az esetben is munkaviszonyból származó jövedelme keletkezik, ha nem áll a juttatóval munkaviszonynak minősülő jogviszonyban (a munkaviszonyból származó jövedelem ugyanakkor az Szja törvény alkalmazásában bérnek minősül, melyre - meghatározott jövedelemszintig - adójóváírás érvényesíthető). A törvény a hatályos szabályozást úgy módosítja, hogy a munkavállaló esetében továbbra is munkaviszonyból származó jövedelemnek, míg a vezető tisztségviselő esetében nem önálló tevékenységből származó jövedelemnek minősül a keletkező jövedelem.

A mezőgazdasági őstermelő - hasonlóan az egyéni vállalkozóhoz - a kizárólag üzemi célt szolgáló tárgyi eszközök, nem anyagi javak értékesítése esetén költségként számolhatja el az értékesítés időpontjáig még el nem számolt értékcsökkenési leírás összegét. A törvény ezen előírást kiegészíti azzal, hogy az értékcsökkenési leírásból kizárt tárgyi eszköz, nem anyagi javak esetében a nyilvántartásba vett beruházási költséget az értékesítéskor költségként számolhatja el az őstermelő (Az egyéni vállalkozókra vonatkozó ugyanezen előírást a törvény 4. számú mellékletének 1. pontja tartalmazza).

A törvény az önálló orvosi tevékenységről szóló törvény szerinti működtetési joggal (praxisjoggal) összefüggésben átmeneti szabályként rögzíti, hogy a 2005. január 1-től hatályba lépő rendelkezés irányadónak tekinthető bármely korábbi adóévre is, ha az egyéni vállalkozó a nem anyagi jószág után értékcsökkenést számolt el.

Az Szja törvény kamatkedvezményből származó jövedelem adókötelezettségére vonatkozó szabályai 2004. január 1-jétől jelentősen módosultak. Átmeneti rendelkezés [2003. évi XCI. törvény 208. § (16) bekezdés] mondja ki, hogy amennyiben a kifizető a hitelszerződést (kölcsönszerződést) 2003. november 30-ig megkötötte a magánszeméllyel, a hitel (kölcsön) futamideje alatt, de legfeljebb 2005. december 31-ig keletkező kamatkedvezményből származó jövedelem adókötelezettségét az Szja törvény 72. §-ának 2003. december 31-én hatályos rendelkezései szerint kell teljesíteni. A törvény az említett határidőig megkötött hitelszerződés (kölcsönszerződés) esetében a hitel (kölcsön) teljes futamideje alatt (vagyis nem csak 2005. december 31-ig) lehetővé teszi a korábbi szabályok alkalmazását.

A 301. §-hoz

A követelés értékvesztéséhez kapcsolódó adózás előtti eredményt módosító tételek változása egyes rendelkezések (például az alapítványokra, közhasznú társaságra vonatkozó szabályok) hatályon kívül helyezését, illetve további átmeneti rendelkezést igényel, amelyet a záró rendelkezések tartalmaznak.

Az üzletvezetés helye alapján belföldi illetőségűvé váló adózó adókötelezettségének kezdeteként az első jognyilatkozat időpontját fogalmazza meg egy rendelkezés.

A közjegyzőkről szóló törvény módosítása lehetővé fogja tenni e tevékenység közjegyzői irodában történő végzését, amelyet - társas vállalkozási formájára tekintettel - indokolt társasági adóalanyként meghatározni.

Pontosító jellegű változás, amely az iskolai rendszerű szakképzésben résztvevő és a megváltozott munkaképességűeket foglalkoztató adózónál az igénybe vehető kedvezmény összegét az „érvényes minimálbér” helyett az „adóév első napján érvényes minimálbér” alapján határozza meg.

A munkanélküli alkalmazásával azonos kedvezményt (a társadalombiztosítási járulék adózás előtti eredményből történő levonásának lehetősége a foglalkoztatás ideje alatt, de legfeljebb 12 hónapon át) fogalmaz meg a törvény a szabadságvesztésből szabaduló, illetve a pártfogó felügyelet alatt álló személyeket alkalmazó vállalkozások számára is.

A helyi iparűzési adó 25 százaléka helyett a jövőben 50 százalékával csökkenthető az adózás előtti eredmény, de változatlanul legfeljebb az adózás előtti nyereség összegéig.

A törvény szerint a de minimis támogatás fogalma, továbbá annak előírása, hogy mikor nem lehet ilyen címen támogatást igénybe venni az adózás rendjéről szóló törvényben szerepel, ezért a Tao. törvénynek a támogatás igénybe vételének kizárására vonatkozó korábbi rendelkezéseit hatályon kívül kell helyezni.

A törvény a fejlesztési adókedvezményre vonatkozó rendelkezésekkel összefüggésben - tartalmi változás nélkül - pontosítja az államháztartási támogatás megnevezést állami támogatásra, illetve - szintén tartalmi változás nélkül - megteremti az összhangot a törvény és a vonatkozó kormányrendelet között a kedvezményezett települési önkormányzat vonatkozásában.

A törvény értelmében 2006. január 1-jével megszűnik a külföldi illetőségű társaságokat terhelő osztalékadó. A törvény az osztalékadó megszüntetését a versenyképesség növelése, a befektetések ösztönzése és egyes - korábban off-shore státuszban működő - társaságok tevékenységének Magyarországon tartása érdekében tartalmazza. A törvény figyelemmel van arra is, hogy a belföldi illetőségű osztalékban részesülő adózók jelenleg is mentesek az osztalékadó alól és az Európai Unió a különböző tagállamok anyavállalatai és leányvállalatai esetében alkalmazandó közös adózási rendszerről szóló 90/435/EGK irányelve értelmében, a mentesség a tagállamban lévő társaságot is megilleti, ha a részesedésének aránya eléri a 25 százalékot, amelyet 2005-től tovább kell csökkenteni 20 százalékra, így az osztalékadót fizetők köre amúgy is folyamatosan szűkülne.

A 302. §-hoz

Az adóalany az adóalap megállapításánál az új adóalapot csökkentő tételeket már 2004. január 1-jétől figyelembe veheti.

A 303. §-hoz

Mivel a speciális - termékértékesítésnek, szolgáltatásnyújtásnak nem minősülő - tevékenységekhez (pl. kis értékű ajándék, vállalkozási célból történő ingyenes termékátadás, közcélú adományozás) 2004. május 1-jét megelőzően sem kapcsolódott levonási tilalom, így a módosítást indokolt 2004. május 1. napjára visszamenőleg hatályba léptetni.

A törvény ugyancsak csoportos adóalanyiság választásának lehetőségét bővíti azzal, hogy a törvény 4/C. § (2) bekezdésének d) pontját hatályon kívül helyezi. Ezzel, ellentétben korábbi szabályozással, a csoportban részt vevő, kiszervezett tevékenységet végző társaság a csoporton kívülre is végezhet termékértékesítést, illetve szolgáltatásnyújtást. E tevékenysége után azonban a kiszervezett tevékenységet végző társaság a termékértékesítésre, szolgáltatásnyújtásra egyébként irányadó szabályok szerint adózik.

A 304. §-hoz

A hatályban lévő szabályozás értelmében az összes ISPA-ban indított projekt kapcsán felmerülő beszerzések ISPA forrásból finanszírozott hányadára - függetlenül a pályázat elnyerésének, illetve a támogatás folyósításának időpontjától - 2004. január 1-jét követően is a 0%-os adókulcs alkalmazandó. Ezt nem korlátozhatja az a tény, hogy a még ISPA program keretében megkezdett beruházásokra megítélt támogatási összeg 2004. május 1-jét követően kiutalandó hányada - megnevezését tekintve - már Kohéziós Alap-támogatásnak minősül. Következésképpen - mivel ez esetben gyakorlatilag csak a megnevezés változik, a támogatási feltételek nem - a törvény szerinti módosítással biztosítható, hogy a folyamatban lévő ISPA projektekhez kapcsolódó beszerzéseknek a csatlakozást követően kiutalt, már Kohéziós Alap-támogatásnak minősülő forrásból finanszírozott hányadára szintén a 0%-os adókulcs legyen alkalmazható.

Az általa kifizetett kompenzációs felárat a felvásárló jogosult előzetesen felszámított áfaként figyelembe venni. Ez azonban mégsem tipikusan előzetesen felszámított áfa, hiszen az a mezőgazdasági tevékenységet folytató, egyébként nem áfa-alany vállalkozásnak a beszerzésekben megfizetett, de le nem vonható előzetesen felszámított áfa-terhének ellentételezésére jár. Következésképpen egyértelmű - 2004. január 1-jére visszamenőleges hatályú - törvényi rendelkezést igényel annak rögzítése, hogy az államháztartási támogatásra jutó áfa miatti arányosításba a kompenzációs felárat ne kelljen bevonni. A törvény szerinti módosítás erre irányul.

Mivel a sportlétesítmények bérbeadásának áfa-megítélése a hatályos szabályozáshoz képest nem változik, a módosítás 2004. január 1-jétől történő alkalmazása indokolt.

A 305. §-hoz

A törvény előírja, hogy a Fát. hatályba lépő módosítását melyik időponti árak alapulvételével kell számítani.

A 306. §-hoz

A törvény a záró és átmeneti rendelkezéseknél rendezi, hogy mely esetben kell először a módosított rendelkezések szerinti adókötelezettséget teljesíteni.

A 307. §-hoz

A törvény előírja, hogy a Nkat. hatályba lépő módosításait mely esetben kell először alkalmazni.

A 308. §-hoz

A törvény a jövedéki adótörvény módosítása egyes rendelkezéseinek az általános hatálybalépéstől eltérő hatálybaléptetését tartalmazza.

A 309-310. §-hoz

A törvény a jövedéki adótörvény egyes rendelkezéseiben szükséges szövegpontosításokat, szövegcseréket, illetve hatályon kívül helyező rendelkezéseket, valamint a cigaretta és a finomra vágott fogyasztási dohány valorizált adóminimumát tartalmazza.

A 311. §-hoz

A vámszámla intézményének megszűnése tette szükségessé az itt felsorolt rendelkezések hatályon kívül helyezését.

A 312. §-hoz

Az egyszerűbb, átláthatóbb adórendszer megteremtése érdekében a helyi adókban is szűkíteni indokolt az elvonási csatornák számát. E tekintetben egy adónem - az üdülőépület utáni idegenforgalmi adó - megszüntetése különösen indokolt. Az üdülőépület utáni idegenforgalmi adó ugyanis kiváltható az építményadóval tekintettel arra, hogy az üdülőépület tárgya az építményadónak is. Az adónem - melyből 2003. évben mindösszesen 1,2 Mrd Ft bevétel származott - megszüntetése nem befolyásolja az önkormányzati adópolitika mozgásterét, az adóztatási autonómiát, hiszen még további 6 adónem közül választhat az önkormányzat. Ugyanakkor megfelelő felkészülési időt kell biztosítani az önkormányzatoknak, hogy átgondolják, mely adónemekkel, milyen intézkedésekkel tudják pótolni az adónem megszüntetése okán kieső bevételt.

Mindezekre figyelemmel a törvény csak 2006-tól tervezi megszüntetni az üdülőépület utáni idegenforgalmi adót.

A 313. §-hoz

A törvény megszünteti a családi gazdálkodónak nem minősülő vagyonszerző termőföld visszterhes vagyonátruházási illeték alá eső megszerzése után járó 75%-os illetékkedvezményt. Több átmeneti szabályban rendelkezik a vagyonszerzők számára kedvezőbb illetékszabályok alkalmazásának lehetőségéről.

A 314. §-hoz

A törvény kiterjeszti a súlyos mozgáskorlátozott személy szállítására szolgáló rendelkezést oly módon, hogy nemcsak a súlyos mozgáskorlátozott személlyel közös háztartásban, hanem a vele azonos településen élő személy, mint adóalany tulajdonában (üzemeltetésében) álló gépjármű vonatkozásában is lehetővé teszi a mentesség igénybevételét.

A törvény szerint a havi adókötelezettség-változást eredményező, de a napi adóigazgatás gyakorlatában számtalan problémát, vitát generáló „használati mód” szövegrész hatályát veszti. Emellett a külföldön nyilvántartott tehergépjárművek adóhatósági ellenőrzésének, pontosabban az adóhiány és a bírság fizetésének helyét korlátozó „helyszínen” szövegrész is hatályát veszti. A törvény következményeként a vámhatóság adómegállapítást bárhol (pl. vámhivatalnál) tehet, szankciót kiszabhat, s ott lehetőség lesz a fizetési kötelezettség teljesítésére is.

A 315. §-hoz

Az adószámmal nem rendelkező, nem magyar állampolgár adózókat az adóhatóság az eddigiekben útlevélszámon is nyilvántarthatta. Az útlevélszám azonban - az adóazonosító jellel ellentétben - az okirat cseréje következtében időről-időre változhat, így az ez alapján vezetett nyilvántartás kevésbé megbízható. Az adóazonosító jel képzése a technikailag jól felszerelt adóhatóság számára ma már nem okoz különösebb nehézséget, ezért nincs akadálya annak, hogy a Magyarországon adókötelezettséggel rendelkező külföldi magánszemélyek számára adóazonosító jelet képezzen, és e személyeket is ez alapján tartsa nyilván.

Az adminisztráció egyszerűsítése érdekében a törvény több ponton módosítja a bejelentési szabályokat, csökkenti az adóhatósághoz bejelentendő adatok, tények körét. Így például, mivel a számviteli törvény értelmében főszabály szerint valamennyi gazdálkodó kettős könyvvezetésére kötelezett, nincs szükség a jövőben a könyvvezetés módjának bejelentésére. A gépjárműadóról szóló törvény módosítása kiiktatja az éves adókötelezettség áttörésére vonatkozó szabályt abban az esetben, ha valaki olyan gépjármű tulajdonjogát szerezte meg, amelynek korábbi tulajdonosa (elidegenítője) adómentes volt. Ennek megfelelően megszűnik az új tulajdonos ezzel kapcsolatos bejelentési kötelezettsége is.

Az adatszolgáltatás alapján történő adóhatósági adómegállapítás bevezetésével összefüggésben - az adminisztráció-egyszerűsítés és a megkülönböztetés nélküli eljárás elvének jegyében - a törvény egységesíti a bevallási, befizetési, illetőleg kiutalási határidőket.

A személyi jövedelemadó adatszolgáltatás alapján történő adóhatósági adómegállapítás esetében az adómegállapítást az adóhatóság május 20-ig adja postára, az abban megállapított fizetendő adót pedig az adózónak június 20-ig kell megfizetnie. A munkáltatói adómegállapítás és az önadózás szabályai is e határidőkhöz igazodnak.

A munkáltatói adómegállapítás, illetőleg a bevallás benyújtásának határideje április 20-ról május 20-ra változik. Az adó és a korábban levont adóelőleg különbözetét a munkáltató szintén egy hónappal később, tehát június 20-ig vonja le vagy fizeti vissza, és erről - amennyiben éves bevalló - az adóévet követő augusztus 20-ig tesz bevallást. Azok a magánszemélyek, akik személyi jövedelemadó fizetési kötelezettségükről maguk készítenek bevallást (önadózó) a még fizetendő adót május 20-ig fizetik meg.

A törvény kiterjeszti az adókötelezettségeiket kötelezően elektronikus úton teljesítő adózók körét. 2005. január 1-jétől a 10 000 legnagyobb adóteljesítménnyel rendelkező adózó köteles ily módon teljesíteni adóbevallási és adatszolgáltatási kötelezettségét.

Az egyéb hatályon kívül helyező rendelkezések és szövegrészcserék a korábbi szabályok pontosítását szolgálják.

E szakasz tartalmazza továbbá az Art. módosításának záró és átmeneti rendelkezéseit, külön rendelkezve a folyamatban levő ügyekre irányadó szabályokról, valamint az előző időszakra vonatkozó kötelezettségek teljesítésének rendjéről.

Az egyes pénzügyi tárgyú törvények jogharmonizációs célú módosításáról szóló 2004. évi XXVII. törvény

A 316. §-hoz

Az Art. 7. számú mellékletének rendelkezései harmonizálják a kamatozó megtakarítási formákból eredő jövedelmek adóztatásáról szóló 2003/48/EK tanácsi irányelv szabályait. A 7. számú melléklet 2005. január 1-jén lépett volna hatályba. A hatálybalépés napjaként az Irányelv - konkrét időpont helyett - olyan bizonytalan függő feltételt határoz meg, amely a magyar jogalkotásról szóló törvény szerint nem jelölhető meg a hatálybalépés időpontjaként. Az Irányelv a hatálybalépés időpontját a Tanács - eddig még nem létező - egyhangú döntéséhez köti, melyet a Tanács - a Bizottság javaslatára - egy igen bonyolult feltételrendszer teljesülése után hoz meg. A Tanács döntésének hat hónappal meg kell előzni a hatálybalépés időpontját. Tekintettel arra, hogy a Tanács erre vonatkozó döntése még nem született meg, ezért a 7. számú melléklet hatálybalépésének időpontja 2005. július 1-jére változik.

A csődeljárásról, a felszámolási eljárásról és a végelszámolásról szóló 1991. évi XLIX. törvény módosítása

A 317. §-hoz

A csődeljárásról, a felszámolási eljárásról és a végelszámolásról szóló 1991. évi XLIX. törvény 80. §-ának (1) bekezdése értelmében a felszámolási eljárásban a központi költségvetést, az elkülönített állami pénzalapot, az Egészségbiztosítási és a Nyugdíjbiztosítási Alapot, illetőleg a helyi önkormányzatot megillető követelést a követelés jogosultja engedményezheti. Indokolatlan azonban azon követelések engedményezését lehetővé tenni, melyek tekintetében az államot mögöttes helytállási kötelezettség terheli. Ezért a törvény e követeléseket kiveszi az engedményezhető követelések köréből.

A 318. §-hoz

Az átmeneti és záró rendelkezések értelmében a törvényben megállapított társadalombiztosítási járulékot a 2005. január 1-jétől kezdődő időszakokra juttatott jövedelmek tekintetében első ízben február hónapban kell megfizetni, az egyéni vállalkozó negyedéves fizetés rendjéhez igazodva az egyéni és társas vállalkozó a vállalkozói járulékot is negyedévente fizeti meg, első ízben 2005. április hónapban. A törvény rendelkezik arról, hogy mikor lép hatályba a Tbj. 41. §-a (2) bekezdésének és 51. §-a (1) bekezdésének e törvénnyel módosított rendelkezése. A módosító rendelkezések az időközben hatályba lépett törvénymódosításokkal, illetőleg e törvény módosításaival összefüggőek, pl. az 5. § (1) bekezdése kiegészül az európai parlamenti képviselőre hivatkozással.

A 319-322. §-hoz

Az önkéntes pénztári és magánnyugdíjpénztári törvények módosításával kapcsolatos hatályba léptető és pontosító rendelkezéseket tartalmazzák. A rendelkezések kiterjednek az önkéntes pénztári munkáltatói hozzájárulással kapcsolatos szabályok, valamint a törvényi terminológia pontosítására.

A 323. §-hoz

A törvényhely módosításával a kedvezményezetti lehetőségek között nem kerülnek felsorolásra a kulturális tevékenységet végző, több esetben üzleti vállalkozást végző szervezetek.

A 324. §-hoz

A környezetterhelési díjról szóló törvény módosításának hatályba léptető rendelkezései.

A 325. §-hoz

Az Eximtörvény módosításának hatályba léptető rendelkezése.

A 326. §-hoz

A törvény a mozgóképről szóló törvény módosításának hatályba lépéséről rendelkezik.

Mellékletek

Az 1. számú melléklet

1. pontjához

A törvény az Szja törvény 1. számú mellékletének adómentes szociális juttatásai között nevesíti a helyi önkormányzat által a szociális igazgatásról és szociális ellátásokról szóló törvény alapján nyújtott adósságkezelési szolgáltatást. Tekintettel arra, hogy adósságkezelési szolgáltatás nyújtására 2003. január 1. óta van mód, a módosító törvény záró rendelkezései között kimondja, hogy az adósságkezelési szolgáltatás adómentességére vonatkozó előírást 2003. január 1-jétől lehet alkalmazni. A törvény e pontja összhangban van a lakosság eladósodásának mérséklését szolgáló intézkedésekről szóló 1048/2004. (V. 14.) Korm. határozatban foglaltakkal.

2. pontjához

Az Szja törvény 1. számú mellékletének 1.6. alpontja alapján adómentes a szabadságvesztés-büntetése idején munkát végző magánszemély részére - az e tevékenységéből származó jövedelmén túlmenően - a büntetés-végrehajtási intézet által, szakfeladatai körében juttatott bevétel, továbbá a szabadságvesztés-büntetését letöltött szociálisan rászoruló magánszemély részére a pártfogó felügyelő által nyújtott szociális segély. A törvény az adómentes juttatások körét kibővíti a szociálisan rászoruló előzetesen fogvatartott magánszemély részére juttatott szociális segéllyel.

3. pontjához

Az Szja törvény hatályos szabályozása alapján [Szja törvény 1. számú melléklet 2.7. alpont] adómentes a munkáltató által lakáscélú felhasználásra a munkavállalónak hitelintézet útján, annak igazolása alapján nyújtott, vissza nem térítendő támogatás (ideértve a munkáltató által lakáscélú felhasználásra nyújtott kölcsön elengedett összegét is) a vételár vagy a teljes építési költség 30 százalékáig, de több munkáltató esetén is az utolsó folyósítástól számított 5 évenként legfeljebb 750 ezer forintig terjedő összegben. Az adómentesség feltétele, hogy a lakás nem haladhatja meg a lakáscélú állami támogatásokról szóló kormányrendeletben meghatározott méltányolható lakásigényt. A törvény a munkáltató által előző módon nyújtott támogatásra bevezeti a „lakáscélú munkáltatói támogatás” fogalmát. A lakáscélú munkáltatói támogatásra vonatkozó egyéb előírásokat (lakáscélú felhasználás egyes esetei, lakáscélú felhasználás igazolása, lakáscélú munkáltatói támogatás mentességére vonatkozó új előírás) a törvény 1. számú mellékletének 14. pontja tartalmazza.

4. pontjához

Az Szja törvény 1. számú mellékletének 4.6. alpontjában a „Siketek Világjátéka” szövegrészt „Siketlimpia”, a „Transzplantáltak Világjátéka” szövegrészt „Szervátültetettek Világjátéka”, valamint az „arany-, ezüst- és bronzérem, 4-6. helyezés” szövegrészt „1-6. helyezés” szövegrész váltja fel.

5. pontjához

Az Szja törvény 1. számú mellékletének 4.11. alpontjában a „Wesselényi Miklós Sport Közalapítvány által a sportról szóló törvény alapján folyósított tanulmányi ösztöndíj és sportösztöndíj” szövegrészt a „Wesselényi Miklós Sport Közalapítvány által folyósított Gerevich Aladár egységes sportösztöndíj” szövegrész váltja fel.

6. pontjához

A falusi vendéglátás ösztönzése érdekében adómentes a magánszemély falusi vendégfogadásból származó bevétele, ha az az évi 800 000 Ft-ot nem haladja meg. Ha viszont meghaladja, akkor az egész bevétel jövedelemnek minősül.

7. pontjához

A munkába járással összefüggésben fizetett utazási költségtérítéssel kapcsolatban 2005. január 1-jétől megszűnik az az elszámolási lehetőség, mely szerint, ha a magánszemély nem vásárol bérletet, hanem egyéb módon (pl. személygépkocsival) oldja meg a munkába járását, a kapott térítéssel szemben igazolás nélkül számolhatja el költségként a 78/1993. (V. 12.) Korm. rendeletben meghatározott mértéket, vagyis a bérlet árának 80 vagy 86 százalékát, attól függően, hogy autóbusszal vagy vonattal történő munkába járásra tekintettel kapott költségtérítést.

A törvény szerint az Szja törvény 1. számú mellékletének 5. pontja 2005. január 1-jétől új alponttal egészül ki, mely szerint - a munkába járást szolgáló bérlettel vagy teljes árú menetjeggyel történő elszámolás ellenében - adómentes a munkáltató által a bérlet, a jegy árát meg nem haladó költségtérítés azzal a feltétellel, hogy a bérleten vagy jegyen feltüntetik a magánszemély utazási igazolványának számát. Ennek hiányában a munkavállaló nevére szóló számla igazolja a költségtérítés munkavállaló általi felhasználását. A munkáltató által a munkába járásra tekintettel fizetett térítés adókötelezettségére vonatkozó további előírást a törvény 1. számú mellékletének 15. pontja tartalmaz.

8. pontjához

A törvény szerint az Szja törvény 1. számú mellékletének 7.15. alpontja kiegészül a hitelintézet által elengedett követeléssel, amennyiben a követelés elengedésére a hitelintézet üzletszabályzatában rögzített feltételek szerint, az azonos helyzetben lévők egyenlő elbánásának elve alapján kerül sor. Ezáltal tehát adómentessé válik a lakáshitel-tartozás hitelintézet által elengedett része. A módosító törvény záró rendelkezései között rögzíti, hogy az e pontban szereplő adómentességi szabályt 2004. január 1-jétől kell alkalmazni. Az e pontban foglalt adómentességi szabály szintén összhangban van a lakosság eladósodásának mérséklését szolgáló intézkedésekről szóló 1048/2004. (V. 14.) Korm. határozatban foglaltakkal.

9. pontjához

Az Szja törvény hatályos szabályozása alapján adóköteles természetbeni juttatásnak minősül a kifizető által törvény vagy törvény felhatalmazása alapján más jogszabály rendelkezése következtében a magánszemélynek ingyenesen vagy kedvezményesen átadott termék, nyújtott szolgáltatás révén juttatott adóköteles bevétel. Az iskolatej programról szóló 51/2004. (IV. 24.) FVM rendelet alapján az iskolatej program az Európai Unió erre a jogcímre meghirdetett támogatásából, illetve ehhez kapcsolódóan társfinanszírozásként az erre a célra elkülönített hazai forrásból kerül finanszírozásra. A program keretében az általános iskola 1-8. évfolyamába járó, illetve ebbe a korcsoportba tartozó tanulók részesülhetnek naponta 0,2 dl poharas iskolatej-ellátásban. Az ellátás lebonyolítása az iskolafenntartó kötelessége. Annak érdekében, hogy az előző, természetben nyújtott juttatás ne viseljen adót, a törvény e juttatásra adómentességet biztosít. A módosító törvény záró rendelkezései között rögzíti, hogy az adómentességet kimondó szabályt 2004. január 1-jétől kell alkalmazni.

10. pontjához

Az Szja törvény 1. számú mellékletének 8.7. alpontja alapján adómentes az olyan szolgáltatás, amelyet a kifizető az általa fenntartott sportintézmény sportrendezvényén nyújt (kivéve az utazást, az elszállásolást és az étkezést), továbbá az a szolgáltatás, amelyet a sportszervezet, országos sportági szakszövetség a versenysport, diáksport érdekében szervezett edzés vagy verseny vele munkaviszonyban, megbízási vagy vállalkozási jogviszonyban nem álló résztvevőjének az edzési vagy versenyfeladathoz tartozó utazás, szállás és étkezési szolgáltatás révén juttat [a sportoló 30 napnál hosszabb folyamatos elszállásolására (így különösen szállodai elhelyezésére) csak akkor lehet e rendelkezést alkalmazni, ha az az olimpiai játékokon, a világbajnokságon, az Európa-bajnokságon vagy a speciális világjátékokon való versenyzést, illetve az arra történő közvetlen felkészülést szolgálja]. A törvény ez utóbbi sportjátékok között sorolja fel a Heraklész program keretében való versenyzést.

11. pontjához

A törvény pontosítja az Szja törvény 1. számú mellékletének 8.16. alpontjában adómentes természetbeni juttatásban részesíthető személyek körét.

12. pontjához

A törvény szerint az ún. melegétkezésre jogosító utalvány adómentes értékhatára havi 8000 forintra, a hidegétkezésre jogosító utalvány adómentes értékhatára havi 4000 forintra emelkedik.

13. pontjához

A törvény módosítja az Szja törvény kifizető által adómentesen adható ajándékra vonatkozó szabályozását. A hatályos szabályozás alapján adómentes a kifizető által a magánszemélynek kifizetőnként legfeljebb évi három alkalommal adott, az általános forgalmi adóról szóló törvényben meghatározott kis értékű ajándék. Az áfa-törvény szerinti kis értékű ajándék a másnak ingyenesen és alkalmi jelleggel juttatott termék, nyújtott szolgáltatás, melynek az egyedi, adót is tartalmazó forgalmi értéke, ilyen érték hiányában az adóval együtt számított beszerzési ára vagy előállítási költsége az 5000 forintot nem haladja meg. Az Áfa törvény definíciójából következik, hogy kis értékű ajándék jelenleg kizárólag termék, illetőleg szolgáltatás lehet, azonban utalvány nem. A törvényben foglalt módosítás nyomán az Szja törvény elszakad az áfa-törvény meghatározásától, és kimondja, hogy a kifizető által a magánszemélynek (kifizetőnként) legfeljebb évi három alkalommal adott termék, szolgáltatás, illetve az ezekre szóló utalvány értékéből alkalmanként az adóév első napján érvényes havi minimálbér 10 százalékát meg nem haladó rész lehet adómentes. Előbbi adómentes juttatást a kifizetőnek csekély értékű ajándékként kell nyilvántartania. Termék, szolgáltatás, illetve az ezekre szóló utalvány csekély értékű juttatásként történő biztosítása a kifizető döntésétől függ, ha azonban e döntését meghozta, a juttatást ekként kell nyilvántartani. A csekély értékű juttatásként történő juttatás lehetősége közömbös az iránt, hogy egyebekben a kifizető és a juttatásban részesülő magánszemély milyen jogviszonyban, kapcsolatban áll egymással. Így pl. a kifizető az üzleti partner magánszemélynek is juttathat csekély értékű ajándékot, e juttatás ekkor nem minősül üzleti ajándéknak (nem „fogyasztja” az adómentes üzleti ajándék keretét). Természetesen a munkáltató munkavállalójának is juttathat csekély értékű ajándékot, az e személyek közötti jogviszony továbbra sem változtat a juttatás adómentességén.

14. pontjához

A törvény az Szja törvény 1. számú melléklete 8.22. alpontjának újraszerkesztése mellett 2005. január 1-jétől adómentesként határozza meg azt a juttatást, melyet a közoktatásról szóló törvény szerinti sajátos nevelési igényű gyermek, tanuló kulturális, sport és más hasonló rendezvény alkalmával nem pénzbeli formában kap. Az adómentes juttatások közé értendő a rendezvényhez kapcsolódó utazás, szállás, étkezés és egyéb, a rendezvénnyel szokásszerűen együtt járó juttatás is.

15. pontjához

Az Szja törvény hatályos szabálya alapján adómentes természetbeni juttatásnak minősül a munkáltató által - a munkába járással kapcsolatos utazási költségtérítésről szóló kormányrendelet szerinti munkába járás céljából - juttatott bérlet, illetőleg menetjegy. A törvény ezen előírást azzal egészíti ki, hogy szintén adómentes a munkáltató által a munkába járással összefüggésben fizetett térítés, ha az összeg felhasználásáról a munkavállaló a munkáltató nevére szóló számlával számol el.

16. pontjához

Az ún. iskolakezdési támogatás adómentes értékhatár a törvény szerint gyermekenként évi 17 000 forintra emelkedik.

17. pontjához

A természetbeni juttatások intézményének átalakításával összefüggésben az adómentes természetbeni juttatások köre 2004-ben kibővült a munkáltató által a munkavállaló és annak közeli hozzátartozója részére adható üdülési szolgáltatás szokásos piaci értékének személyenként a minimálbér összegét meg nem haladó értékével. Az Szja törvény hatályos szövege alapján azonban a közeli hozzátartozó részére biztosított üdülési szolgáltatás csak abban az esetben adómentes, ha a szolgáltatást egyidejűleg a munkavállaló is igénybe veszi. Így pl. nem adómentes a munkáltató üdülőjében kizárólag a munkavállalók gyermekei számára biztosított üdültetés. A jelenlegi szabályok szerint kizárólag a nyugdíjban részesülő magánszemély esik egy tekintet alá a munkavállalóval, ha a nyugdíjas volt munkáltatója vagy szakszervezet nyújtja a részére a szolgáltatást.

A törvény - a hatályos törvényszöveg módosításával - biztosítja a példa szerinti esetben (vagyis, amikor a munkáltató a munkavállaló gyermeke számára nyújt üdülési szolgáltatást) az adómentességet. További kedvező szabály, hogy egy adott cégcsoporton belül is mód lesz adómentes üdülési szolgáltatás nyújtására (a hatályos törvényszöveg alapján a leányvállalat munkavállalója adómentesen üdülhet az anyavállalat üdülőjében, ugyanakkor az adómentesség nem áll fenn, ha az anyavállalat dolgozója üdül a leányvállalat üdülőjében, illetve, ha az egyik leányvállalat munkavállalója egy másik leányvállalat üdülőjében üdül). Az adómentes szolgáltatásban részesíthetők köre kibővül az elhunyt munkavállaló közeli hozzátartozójával, a szakképző iskolai tanulóval, kötelező szakmai gyakorlatának ideje alatt a hallgatóval és a nyugdíjas magánszemély közeli hozzátartozójával.

18. pontjához

A törvény szerint a lakáscélú munkáltatói támogatás esetében a lakáscélú felhasználás fogalma az Szja törvény 1. számú mellékletének 2.7. alpontjából ugyanezen melléklet 9.3. alpontjába kerül áthelyezésre (a lakáscélú felhasználás fogalma nem változik), új előírás azonban a 9.3. alpontban, hogy mely okiratok, bizonylatok igazolják a lakáscélú felhasználást. Abban az esetben, ha a lakáscélú munkáltatói támogatásra megjelölt cél megvalósítására a magánszemély és/vagy más magánszemély egyéb - a törvényben szereplő - forrást is bevon, a lakáscélú munkáltatói támogatás olyan mértékig adómentes, amilyen mértékig a támogatás összege és az egyéb források együttes összege nem haladja meg a lakáscélú felhasználást igazoló okiratok, bizonylatok által igazolt összegek együttes értékét. Amennyiben a lakáscélú munkáltatói támogatás előzőek alapján részben vagy egészben adóköteles (ideértve azt az esetet is, ha az adóhatóság állapít meg adóhiányt), az adó és más jogkövetkezmények a magánszemélyt terhelik. A törvény meghatározza az adókötelezettség keletkezésének időpontját: ez az az időpont, amikor a lakáscélú munkáltatói támogatásként megjelölt cél megvalósult, de legkésőbb a támogatás folyósítását követő 12. hónap utolsó napja.

19. pontjához

A törvény az adómentes üdülési szolgáltatással összefüggésben kimondja, hogy az adómentes üdülési szolgáltatásra vonatkozó rendelkezés alkalmazásában a Magyar Tudományos Akadémia (MTA) által fenntartott üdülőben nyújtott szolgáltatás esetében az MTA munkáltatónak, az MTA tagja, a tudományos fokozattal rendelkező személy pedig munkavállalónak minősül, továbbá a munkavállalóval esik egy tekintet alá a munkavállaló és az elhunyt munkavállaló közeli hozzátartozója is.

Abban az esetben, ha az adómentes üdülési szolgáltatásra vonatkozó rendelkezés alapján ingyenesen vagy kedvezményesen nyújtott üdülési szolgáltatás révén juttatott bevétel adóköteles, vagy a juttatást a munkáltató a munkavállalóval fennálló jogviszonyra tekintettel más - az Szja törvényben nem említett - magánszemély részére biztosítja, a természetbeni juttatásokra vonatkozó szabályokat kell alkalmazni.

A törvény kimondja, hogy az Szja törvény adómentes üdülési szolgáltatásra vonatkozó rendelkezésének alkalmazásában a nem üzleti célú közösségi szabadidős szálláshely szolgáltatásról szóló 173/2003. (X. 28.) Korm. rendelet szerint üdülőként nyilvántartásba vett szálláshely minősül üdülőnek.

20. pontjához

A termőföld átruházásából származó jövedelem adómentességére vonatkozó szabályok közül kiemelendő, hogy adómentes az évi kettőszázezer forintot meg nem haladó rész. E kedvezmény akkor jár, ha a magánszemély éves összes jövedelme a 3 400 000 forintot nem haladja meg és a termőföldet mezőgazdaságból élő magánszemélynek adja el, aki egyéni vállalkozóként, őstermelőként legalább 5 évig hasznosítja, vagy olyan magánszemélynek adja el, aki termőföldet regisztrált mezőgazdasági társas vállalkozás alkalmazottja és az adott vállalkozásnak legalább 10 évre bérbe adja.

A 2. számú melléklet

1. pontjához

Az Szja törvény 6. számú mellékletének mezőgazdasági őstermelői tevékenységekről rendelkező I. fejezete alapján a saját gazdaságban termelt szőlőből saját gazdaságban készített szőlőmust, sűrített szőlőmust, szőlőbor értékesítése akkor számít őstermelői tevékenység bevételének, ha a magánszemély ezeket a termékeket az adott évben kifizetőnek, és/vagy termelői borkimérésben végső fogyasztó részére értékesíti, és az értékesítésükből származó bevétel együttvéve az évi 4 millió forintot nem haladja meg. Ha a bevétel meghaladja a 4 millió forintot, vagy az értékesítés nem kizárólag az előzőek szerint történik, akkor az egész bevétel nem számít őstermelői tevékenység bevételének. A 6. számú melléklet őstermelői termékeket felsoroló II. fejezete ugyanakkor a szőlőbort 2 litert meghaladó kiszerelésben minősíti őstermelői terméknek. A törvény ezen utóbbi értelemzavaró megfogalmazást kiküszöbölendő (egy adott termék nem attól őstermelői termék, hogy milyen kiszerelésben értékesítik) a „2 litert meghaladó kiszerelés” feltételt a 6. számú melléklet I. Fejezetének említett fő szövegébe emeli.

2. pontjához

Az Szja törvény 6. számú mellékletének III. Fejezete a közös őstermelői tevékenységre vonatkozó előírásokat tartalmazza. Az egyik előírás szerint az adóév utolsó napján a termőföldről szóló törvény szerinti családi gazdálkodónak minősülő magánszemély, valamint e magánszemélynek a családi gazdaságban nem foglalkoztatottként közreműködő családtagja őstermelői tevékenysége tekintetében a 6. számú melléklet III. Fejezetének c)-d) pontjában foglalt rendelkezések (mely rendelkezések egyébiránt az őstermelői tevékenységet közös igazolvány alapján folytató őstermelőkre vonatkoznak) megfelelő alkalmazásával jár el. A törvény szerint a családi gazdaságban folytatott tevékenység megszűnésének napján családi gazdálkodónak, családtagnak minősülő személy esetében is a közös őstermelői igazolvány szabályait kell alkalmazni.

A 3. számú melléklethez

Az ingatlan, vagyoni értékű jog átruházásából származó jövedelem adókötelezettségét szabályozó, 2005. január 1-jétől hatályos rendelkezésekkel összefüggésben a törvény rögzíti, hogy az egyéni vállalkozó által e tevékenysége keretében átruházott ingatlanból, a vagyoni értékű jog átruházásából származó bevétel jellemzően előforduló vállalkozói bevételnek minősül.

A 4. számú melléklet

1. pontjához

A törvény pontosítja a tárgyi eszközök, nem anyagi javak értékesítése esetén az elszámolható költségekre vonatkozó szabályt. Az Szja törvény hatályos szabálya alapján a kizárólag üzemi célt szolgáló tárgyi eszközök, nem anyagi javak értékesítése (ideértve a selejtezést, a megsemmisülést, az ellenszolgáltatás nélküli átengedést is) esetén az értékesítés időpontjáig még el nem számolt értékcsökkenési leírás összege az értékesítéskor költségként elszámolható. A törvény e rendelkezést úgy pontosítja, hogy az értékcsökkenési leírásból kizárt tárgyi eszköz, nem anyagi javak esetében a nyilvántartásba vett beruházási költség az értékesítéskor költségként elszámolható.

2., 4. és 5. pontjához

A kortárs magyar képzőművészet más gazdasági szereplők általi támogatása, az alkotások forgalmának ösztönzése céljából értékcsökkenési leírás elszámolásának a lehetőségét teremti meg a törvény. Költségvetési szempontból az egyéni vállalkozók által kortárs képzőművészeti alkotások beszerzésére fordított összeg értékcsökkenésének évi összege a mindenkori vállalkozói személyi jövedelemadó kulccsal számított adóbevétel csökkenését eredményezheti. Mindezt azonban többszörösen kompenzálja az alkotásokat terhelő áfa-bevétel, illetve a vételárból a művészek által fizetendő személyi jövedelemadó és járulékbevétel. A rendelkezés a tárgyév első napján élő művészek alkotásai utáni értékcsökkenés 5 év vagy ennél hosszabb idő alatti elszámolásának a lehetőségét teremti meg az Szja törvény hatálya alá tartozó egyéni vállalkozók részére.

3. pontjához

Az önálló orvosi tevékenységről szóló törvény szerinti működtetési jog (az ún. praxisjog) megszerzésére fordított kiadást a hatályos Szja törvény 11. számú melléklete nem nevesíti a jellemzően előforduló költségek között, továbbá egyértelmű előírást sem tartalmaz a törvény a beszerzésre fordított ár értékcsökkenési leírás formájában történő elszámolására. A törvényben foglalt módosítás esetén az Szja törvény 2005. január 1-jétől a nem anyagi javak között sorolja fel a más vagyoni jogot (külön kiemelve ezek közül a működtetési jogot).

6. pontjához

A személyi jövedelemadóról szóló törvény hatályos szabálya szerint az egyéni vállalkozó a 2003. és 2004. évben beszerzett, előállított, a 14,5 és 33 százalékos amortizációs kulcs alá tartozó tárgyi eszközeire, továbbá a 2003-ban vagy 2004-ben vásárolt, előállított szellemi termékre, kísérleti fejlesztés aktivált értékére 50 százalék értékcsökkenési leírást érvényesíthet. A törvény a gyorsított értékcsökkenés lehetőségét a továbbiakban időbeli korlátozás nélkül biztosítja.

7. pontjához

A törvény alapján a más vagyoni jog beszerzési árát (hasonlóan a vagyoni értékű jogokhoz) 5 év vagy ennél rövidebb idő alatt lehet leírni.

Az 5. számú melléklethez

Az egyéni vállalkozónak az Szja törvény 13. számú mellékletében szabályozott kisvállalkozások adókedvezménye címén igénybe vett adókedvezményt késedelmi pótlékkal növelten kell visszafizetnie, ha

a) a hitelszerződés megkötésének évét követő négy éven belül a beruházást nem helyezi üzembe, kivéve, ha az üzembe helyezés elháríthatatlan külső ok miatti megrongálódás következtében maradt el,

b) a tárgyi eszközt az üzembe helyezésének adóévében vagy azt követő három évben elidegeníti.

A törvény előbbi rendelkezést azzal egészíti ki, hogy e rendelkezést kell alkalmazni abban az esetben is, ha a magánszemély egyéni vállalkozói jogállása a törvényben említett időszak alatt bármely okból megszűnt (kivéve, ha a megszűnés oka az egyéni vállalkozó cselekvőképességének elvesztése vagy halála).

A 6. számú melléklethez

Az adózás előtti eredményt csökkenti az adótörvény előírása alapján megállapított értékcsökkenési leírás. A törvény az elszámolási lehetőségeknél új szabályként írja elő az adóalapnál, hogy a közúti személyszállításhoz használt autóbuszok leírásakor az adózó választhatja a jelenleg hatályos szabály szerinti 20 százalékos leírási kulcs alapján történő elszámolást, vagy a számviteli törvény szerint megállapított terv szerinti értékcsökkenéssel azonos leírást. Ennek oka, hogy a 20 százalékos leírás az érintett adózóknál az esetek többségében negatív adóalaphoz vezet.

A 2003. évben bevezetett új szabály szerint a 2003-ban vagy 2004-ben vásárolt, előállított, új, a 33 százalékos és a 14,5 százalékos kulcs alá sorolt tárgyi eszközök, valamint a szellemi termékek, a kísérleti fejlesztés aktivált értéke 50 százalékos értékcsökkenési leírás alapulvételével is elszámolható. A törvény az előzőekben meghatározott körre időkorlát nélkül teszi lehetővé a kedvezőbb elszámolási módot.

A 7. számú melléklethez

A jövőben egyszerűsödik a követelésekkel összefüggő adózás előtti eredménymódosítás. A törvény szerint a számvitelben elszámolt értékvesztés leírt összege növeli az adóalapot, és csökkentő tétel az értékvesztés visszaírt összege, a követelés összegéből az, amely behajthatatlan (a korábban értékvesztésként elszámolt összegig). Továbbra sem ismeri el az adótörvény a behajthatatlan követelések közül a bíróság előtt nem érvényesíthető, valamint az elévült követelés leírt összegét, amely 2005-től a hitelintézetekre és a befektetési vállalkozásokra is vonatkozik (eltérően a hatályos előírástól). Ezen tételeket a jövőben a törvény 3. számú melléklete tartalmazza.

A 8. számú melléklethez

A melléklet törvény szerinti módosítása pontosítja a cirok vámtarifaszámát, meghatározza a kompenzációs felárra jogosító bérhízlalási szolgáltatások körét.

A 9. számú melléklethez

A Fát. mellékletének 5. és 11. pontjainak módosítását az országgyűlési képviselők és a sorkatonák ingyenes utazásnak megszüntetése indokolja. Az országgyűlési képviselők részesülnek utazási költségtérítésben, ezért az ő utazásuk megtéríthető más módon. A haderő reformmal a sorkatonai szolgálat megszűnik, így az ingyenesség fenntartása oka fogyottá válik. A Fát. mellékletének 12., 13 és 14. pontjainak módosítását a díjtételek valorizálása, valamint a komp- és révközlekedés bérlet árainak a jegyárakhoz történő arányosítása indokolja.

A 10. számú melléklethez

A regisztrációs adó esetében az adótételeknél - a felső két kategória kivételével, ahol az emelés magasabb - 5%-os valorizáció történik. „Magánimport” esetén - versenysemlegességi okok miatt - a törvény az egyenlő adóteher érdekében az adómérték emelését indítványozza.

A 11. számú melléklethez

A törvény a melléklet módosításával kiemeli a járulékköteles körből a jogalkotási törvényben nevesített hivatalos lapokat (Magyar Közlöny, Határozatok Tára stb.). Egyes termékcsoportoknál a Kereskedelmi Vámtarifának megfelelően a törvény pontosítja a megnevezést, illetve a termékcsoport bővül a DVD-vel. Szolgáltatások esetén a kör bővül a DVD-vel kapcsolatos szolgáltatásokkal, illetve bizonyos SZJ számok is pontosításra kerülnek.

A 12. számú melléklethez

A törvény e rendelkezéssel iktatja be a Htv. mellékletének módosítását, mely összefüggésben van a Htv. 52. § 31. pontjának hatályba léptető rendelkezések között történő módosításával.

A törvény jogszabály-szerkesztési szempontból - a hatályba léptető rendelkezések között - korrigálja a Htv. 2003. évben elfogadott, ám csak 2005-ben hatályba lépő azon rendelkezését (Htv. 52. § 31. pont) mely a villamos-energia és a gázenergia-szolgáltatók esetében valamennyi olyan településen adókötelezettséget ír elő, ahol azok a szolgáltatás-nyújtást végzik. E pont rendelkezik arról a kérdésről is, hogy ez esetben a településenkénti nettó árbevétel és az összes nettó árbevétel arányában kell megosztani az iparűzési adóalapot az egyes települések között. A Htv-ben azonban a megosztási módszerek a Mellékletben kerültek szabályozásra. Annak érdekében, hogy a megosztási módszerek a Htv-ben egy helyütt, a Htv. Mellékletében legyenek találhatóak, azaz a jogszabály-szerkesztés ne legyen megtévesztő, a törvény - amellett, hogy módosítja a Htv. hivatkozott rendelkezését - egyúttal a Mellékletben rögzíti ezen megosztási szabályokat.

A 13. számú melléklethez

Az egyes okmányok kiadásáért fizetendő eljárási illetékek mértéke 2001. január 1-je óta változatlan. A költségek emelkedése teszi indokolttá a valorizációt. A törvény szerint az útlevél kiadásának illetéke 5 éves érvényességi idő esetén 6000 forintra, míg a 10 évre szóló útlevél illetéke 10 000 forintra emelkedik és 1500 forint ellenében juthatnak hozzá útlevelükhöz a 18. életévét be nem töltött és a 70 életévét betöltött magánszemélyek. A törvény 4000 forint helyett 6000 forintban állapítja meg a forgalmi engedély és a törzskönyv kiadásával kapcsolatos eljárások illetékét.

A törvény értelmében a vállalkozói igazolvány és a működési engedély kiadásáért 10 000 forint, az említett okmányokban szereplő adatok átvezetéséért pedig 5000 forint illetéket kell fizetni.

A 14. számú melléklethez

Az általános forgalmi adó bevallási kötelezettség teljesítésének gyakoriságáról - az átalakulás egyes típusaihoz kapcsolódóan - az Art. korábbi szabályai nem teljes körűen rendelkeztek. A kiegészített szabályozás alapján az átalakulással, illetve szétválással létrejövő adózó tevékenysége első évében bevallási kötelezettségének ugyanolyan gyakorisággal tesz eleget, mint az a szervezet, amelyből átalakult, vagy szétválás útján létrejött. Az összeolvadással létrejövő adózó tevékenysége első évében a gyakoribb bevallásra kötelezett jogelőd bevallási gyakoriságának megfelelően tesz eleget bevallási kötelezettségének.

A 15. számú melléklethez

A hatályos adótörvények - a családi gazdaságok meghonosításának, fejlődésének elősegítése érdekében - speciális adójogi következményeket fűznek a családi gazdálkodó termőföld vásárlásához.

A személyi jövedelemadó törvény előírásai szerint a jövedelem kiszámításánál az eladónak bevételként nem kell figyelembe venni a termőföld átruházásából származó bevételt, ha a termőföldet az adásvételi szerződés megkötésének a napján a termőföldről szóló törvény szerinti családi gazdálkodónak minősülő magánszemély a családi gazdasághoz tartozó földként vásárolja meg; a családi gazdálkodót (vevőt) pedig - meghatározott területnagyságig, illetőleg aranykorona értékig - az illetéktörvény mentesíti a visszterhes vagyonátruházási illeték megfizetése alól.

A hatályos szabályok szerint a kedvezmények igénybevételéhez a vevőnek az eladó, és az illetékhivatal felé írásban nyilatkoznia kell arról, hogy a termőföld tulajdonjogát családi gazdálkodóként szerezte meg.

A fent említett „adókedvezmény” jogszerű érvényesítése egyszerűsített ellenőrzésének lehetővé tétele érdekében indokolt, hogy az illetékhivatalok az egyébként jelenleg is rendelkezésükre álló információt - a vevő családi gazdálkodói minőségét - szerepeltessék az állami adóhatóság felé teljesítendő adatszolgáltatásukban. [Art. 3. számú melléklet C) pont]

A gépjármű adóztatás során szükséges adatszolgáltatás teljesebbé tétele érdekében kerül sor a Belügyminisztérium Központi Adatfeldolgozó, Nyilvántartó és Választási Hivatala adatszolgáltatási kötelezettségét szabályozó rendelkezés módosítására. A törvény alapján változik az adatszolgáltatással érintett adatok köre. [Art. 3. számú melléklet G) pont]

A 16. számú melléklethez

A külföldi személyek egyes jövedelmei adózásának különös szabályainak adminisztratív követelményein enyhít a törvény. A hazai befektetési szolgáltatók határon átnyúló szolgáltatásainak versenyképessége növelése érdekében a külföldi személyre irányadó illetőségigazolási szabályok egyszerűsödnek. Ennek értelmében a hazai befektetési szolgáltató, ha szolgáltatását határon átnyúló szolgáltatásként nyújtja, a külföldi illetőség igazolásaként elfogadhatja a szolgáltatást igénybe vevő személyazonosítására alkalmas okiratát, melyből a szolgáltatást igénybe vevő állampolgársága megállapítható és az adott személy illetőségére vonatkozó teljes bizonyító erejű nyilatkozatát.

A 17. számú melléklethez

A levegőterhelési díj számításának módja nem változik, szakmai indokok miatt a CO utáni fizetési kötelezettséget nem tartalmazza a törvény.

A 18. számú melléklethez

A vízterhelési díj számítási módja korrektebb, a valós állapothoz közelebb álló elszámolást tesz lehetővé, nem ad lehetőséget a szabályozás kijátszásához.

A 19. számú melléklethez

Az időközben megalkotott jogszabályok feleslegessé tették a veszélyeztetési szorzó alkalmazását, így ez elhagyásra került.