2011. évi V. törvény indokolása

az egyrészről az Európai Közösség és tagállamai, másrészről az Indonéz Köztársaság közötti átfogó partnerségi és együttműködési keretmegállapodás kihirdetéséről

-----STARTING---POINT---ALTALANOS---

Általános indokolás

2004 novemberében a Tanács felhatalmazta a Bizottságot arra, hogy egyéni partnerségi és együttműködési keretmegállapodásokról tárgyaljon Thaifölddel, Indonéziával, Szingapúrral, a Fülöp-szigetekkel, Malajziával és Bruneijel. Indonéziával 2005-ben kezdődtek meg a tárgyalások, amelyeket 2007 júniusában zártak le. A COREPER jóváhagyását követően a Bizottság 2007 júliusában parafálta a Keretmegállapodást. Indonézia is így tett 2009 júliusában, miután az EU részben feloldotta az indonéz légi fuvarozókra vonatkozó repülési tilalmát.

Az Indonéziával kötött partnerségi és együttműködési Keretmegállapodás korszerű keretet teremt majd a felek közti kétoldalú kapcsolatokhoz, amelyeket jelenleg az 1980. évi EGK-ASEAN megállapodás szabályoz. Jogilag kötelező kötelezettségvállalást tartalmaz Indonézia részéről az emberi jogok tekintetében, valamint olyan kötelezettségeket a terrorizmus és a tömegpusztító fegyverek elleni harc területén, amelyek nemzetközileg elfogadott szabványokon alapulnak. Indonézia beleegyezett egy olyan záradékba is, amellyel kötelezettséget vállal a Nemzetközi Büntetőbíróság Római Statútumához való csatlakozásra.

A Keretmegállapodás együttműködési lehetőségeket tartalmaz olyan széleskörű területeken, mint például a környezetvédelem és az éghajlatváltozás, az energiaügy, a természettudományok és a technológia, valamint a tengeri és légi közlekedés. A Keretmegállapodás olyan kérdésekkel is foglalkozik, mint az illegális migráció, a pénzmosás, a tiltott kábítószerek, a szervezett bűnözés és a korrupcióelleni küzdelem. Végezetül a Keretmegállapodás képezi a szabadkereskedelmi térségről (a továbbiakban: FTA) az ASEAN-országokkal folyó tárgyalások keretét az ASEAN FTA mandátumról szóló tanácsi következtetésekkel összhangban, amely szerint az FTA-megállapodás előfeltétele az adott országgal kötött partnerségi és együttműködési keretmegállapodás.

Politikai tekintetben az Indonéziával kötendő megállapodás mérföldkőnek számít majd a régió többi országával kötendő partnerségi és együttműködési keretmegállapodások szempontjából. A Keretmegállapodás lehetővé fogja tenni az EU számára, hogy nagyobb felelősséget vállaljon és nagyobb befolyást gyakoroljon egy olyan régióban, amely hagyományosan Kína és az USA felé orientálódik, illetve amelyben ezen országok befolyása érvényesül. A partnerségi és együttműködési Keretmegállapodás révén az EU európai értékeket közvetít majd és gazdagítja a konkrét együttműködést a közös érdeklődésre számot tartó területek széles körében. Végezetül a Keretmegállapodás pozitív példája lesz a civilizációk közti partnerségnek, mivel Indonézia Ázsia harmadik legnépesebb országa és a világ legnagyobb muszlim országa.

Jelen törvény célja az egyrészről az Európai Közösség és azok tagállamai, másrészről az Indonéz Köztársaság közötti átfogó partnerségi és együttműködési Keretmegállapodás kihirdetése.

A Keretmegállapodás legfőbb célja egy átfogó megállapodás keretében közelebb hozni a feleket egymáshoz, s ezáltal a gazdasági kapcsolatok kiteljesedhetnek.

A Keretmegállapodás rendelkezik a demokratikus elvek és alapvető emberi jogok tiszteletben tartásáról, kihangsúlyozza a szerződések jogának és a béke alapelveinek fontosságát. A Keretmegállapodás kiterjed továbbá a gazdasági együttműködés elősegítésének előirányzására, valamint kitér a szociális, kulturális és az együttműködés egyéb területeire (halászat, energia, kutatás és tudomány, stb), illetve a tömegpusztító fegyverek és a terrorizmus elleni fellépésre. Figyelmet szentel a Keretmegállapodás a szervezett bűnözés, a korrupció, az illegális kábítószer kereskedelem, pénzmosás és a migráció kérdéseinek is. Ez után következnek az intézményi, általános és záró rendelkezések.

A Keretmegállapodás mind politikai, mind pedig gazdasági kapcsolatokban kiemelt szerepet tölt be az Európai Közösség és a tagállamok, így Magyarország számára is. A Keretmegállapodás hozzájárul az Indonéz Köztársaság demokratikus fejlődéséhez, és segíti a kapcsolatok elmélyítését.

-----STARTING---POINT---RESZLETES---

Részletes indokolás

Az 1. §-hoz

A jelen nemzetközi megállapodás tartalmát tekintve a nemzetközi szerződésekkel kapcsolatos eljárásról szóló 2005. évi L. törvény 7. § (1) bekezdés a) pontja értelmében törvényhozási tárgykört érintő szabályokat tartalmaz, ezért a Keretmegállapodás kötelező hatályának elismerésére az Országgyűlésnek kell felhatalmazást adnia.

A 2. §-hoz

A Keretmegállapodást - szövege végleges megállapítását követően - a nemzetközi szerződésekkel kapcsolatos eljárásról szóló 2005. évi L. törvény 9. §-a értelmében törvénnyel szükséges kihirdetni.

A 3. §-hoz

Az összesen 7 fejezetből, 50 cikkből, 1 Záróokmányból álló Keretmegállapodás célja Indonézia és az Európai Unió kapcsolatának erősítése. Ennek keretében az Európai Közösség támogatja az Indonéz Köztársaság erőfeszítéseit a jogállamiság és a demokrácia megszilárdítására, és ez által hozzájárul a térség politikai, gazdasági és intézményi stabilizációjához.

A Keretmegállapodás a globális kihívások elleni közös fellépés jegyében megteremti az együttműködés bővítését olyan területeken, mint az éghajlatváltozás és az energiapolitika. Európa biztonsága szempontjából fontos az előirányzott kapcsolatépítés az illegális migráció, a pénzmosás, a drogkereskedelem, a szervezett bűnözés és a korrupció elleni küzdelemben.

A Keretmegállapodás I. Címe (1-5. cikkek) lefekteti az együttműködés elveit és megerősíti a feleknek az emberi jogok és az ENSZ Alapokmányában lefektetett elvek tiszteletben tartására vonatkozó elkötelezettségét. A felek megerősítik, hogy a legszélesebb területen készek a kapcsolatépítés erősítésére, beleértve a politikai, gazdasági, pénzügyi, valamint bel- és igazságügyi kérdéseket. A fejezet külön cikkben foglalkozik a tömegpusztító fegyverek elterjedése elleni fellépéssel és a terrorizmussal folytatott küzdelemmel.

A II. Cím (6. cikk) előirányozza a regionális és nemzetközi szervezetekben folytatott együttműködést, beleértve az ENSZ-t, az EU-ASEAN párbeszédet, az Európa-Ázsia párbeszédet (ASEM) és a WTO-t.

A III. Cím (7. cikk) meghatározza a kétoldalú és a regionális együttműködés alapelveit, amelyek szerint a felek mindig arra törekszenek, hogy egy adott kérdésben a kapcsolatépítés szempontjából legkedvezőbb együttműködési formát (kétoldalú, regionális vagy ezek kombinációja) válasszák.

A IV. Cím (8-16. cikk) a kereskedelemre és a beruházásra vonatkozó rendelkezéseket tartalmaz. A szerződő felek vállalják, hogy kölcsönösen elősegítik egymás termékeinek piacra jutását és fokozatosan lebontják a kereskedelmi akadályokat. A 11. cikk a szerzői jogok védelmével foglalkozik, a 13. cikkben pedig a felek kilátásba helyezik egy jövőbeni vámügyi egyezmény megkötését.

Az V. Cím (17-40. cikkek) a többi területen folytatott együttműködésre vonatkozik. A cím egyes cikkei azokra a területekre vonatkoznak, amelyek fejlesztését a felek szorosabb együttműködés megvalósításával segítik elő. Ezek, többek között, a turizmus, a pénzügyi szolgáltatások, a kis- és középvállalkozások, az információs társadalom és elektronikus kommunikáció, a tudomány és technológiafejlesztés,az energia, a közlekedés, az oktatás és kultúra, az emberi jogok, a környezetvédelem, a mezőgazdaság és halászat, az egészségügy, a statisztika, az adatvédelem, a migráció, a közigazgatás korszerűsítése, továbbá a szervezett bűnözés, a drogkereskedelem és a pénzmosás elleni küzdelem.

A VI. Cím (41. cikk) az együttműködés intézményi kereteit fekteti le. A szerződő felek Vegyes Bizottság felállításáról állapodnak meg, amely a felek magas rangú képviselőiből áll, váltakozó helyszínnel legalább kétévente összeül, és áttekinti a Megállapodásban rögzítettek teljesítését. A Vegyes Bizottság speciális munkabizottságokat is létrehozhat a kapcsolatépítés elősegítésére.

A VII. Cím (42-50. cikkek) az általános és záró rendelkezéseket tartalmazza. A szerződő felek megállapodnak, hogy kölcsönös egyetértés esetén a Megállapodás a jövőben módosítható és kiegészíthető, a vitás ügyek elbírálása végett pedig a Vegyes Bizottsághoz fordulhatnak.

E Keretmegállapodás5 évre szól, mely évente automatikusan meghosszabbodik, hacsak a felek bármelyike fél évvel a szerződés lejárta előtt nem értesíti a másik felet arról, hogy nem kívánja tovább meghosszabbítani a megállapodást. A Keretmegállapodástannak 48. cikke értelmében a Felek saját belső eljárásaiknak megfelelően hagyják jóvá. A Keretmegállapodás attól a naptól számított hónap első napján lép hatályba, amelyen a Felek értesítik az egymást a fent említett eljárások befejezéséről. A Keretmegállapodást bármelyik fél felmondhatja, s ennek megfelelően az erről szóló értesítés kézhezvételét követő hatodik hónapon hatályát veszti.

A 4. §-hoz

Ez a törvény a kihirdetését követő napon lép hatályba. A Keretmegállapodás 48. cikk (1) bekezdése értelmében a Keretmegállapodás azt a napot követő hónap első napján lép hatályba, melyen a felek értesítették egymást arról, hogy a hatályba lépéshez szükséges belső jogi eljárásaik befejeződtek. Ennek oka, hogy a Keretmegállapodáskötelező hatályának elismerésére a Felek által alkalmazandó alkotmányos vagy belső jogi szabályokkal és eljárásokkal összhangban kerüljön sor. A Keretmegállapodás hatálybalépésének naptári napját a külpolitikáért felelős miniszter annak ismertté válását követően a Magyar Közlönyben közzétett egyedi határozatával állapítja meg.