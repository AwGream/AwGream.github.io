2005. évi I. törvény indokolása

a fegyveres és rendvédelmi szervekkel összefüggő egyes törvények módosításáról

-----STARTING---POINT---ALTALANOS--- 

A törvény az Alkotmánybíróság 8/2004. (III. 25.) AB határozatából, a 9/2004. (III. 30.) AB határozatból adódó kötelezettségekkel összhangban; a Rendőrségnél és a Határőrségnél végrehajtott szervezeti korszerűsítés, a rendvédelmi szakszervezetek és a Foglalkoztatáspolitikai és Munkaügyi Minisztérium és a Belügyminisztérium között létrejött megállapodásokra tekintettel; illetve az állampolgári jogok országgyűlési biztosa általános helyettesének ajánlása, és a Magyar Köztársaság Nemzetbiztonsági Szakszolgálatának felhívása alapján módosítja a fegyveres szervek hivatásos állományú tagjainak szolgálati viszonyáról szóló 1996. évi XLIII. törvényt (a továbbiakban: Hszt.), a Rendőrségről szóló 1994. évi XXXIV. törvényt (a továbbiakban: Rtv.), a határőrizetről és Határőrségről szóló 1997. évi XXXII. törvényt (a továbbiakban: Hőr. tv.), a Vám-és Pénzügyőrségről szóló 2004. évi XIX. törvényt (a továbbiakban: VP. tv.) a tűz elleni védekezésről, a műszaki mentésről és a tűzoltóságról szóló 1996. évi XXXI. törvényt, és a katasztrófák elleni védekezés irányításáról, szervezetéről és a veszélyes anyagokkal kapcsolatos súlyos balesetek elleni védekezésről szóló 1999. évi LXXIV. törvényt.

-----STARTING---POINT---RESZLETES---

Az 1. §-hoz

A Hszt. 42. §-a tételesen felsorolja azokat a szerveket (más szerv), ahol a hivatásos állomány szolgálatot teljesíthet. A felsorolásban nem szerepelnek az Európai Unió intézményeiben nemzeti szakértőként foglalkoztatott és az Európai Unió, illetve a NATO szervezeteinél nemzetközi együttműködés keretében vállalt misszió tagjaként szolgálatot teljesítő hivatásos állományúak. Az Európai Unió intézményeiben nemzeti szakértőként foglalkoztatottakról azért kell külön rendelkezni, mert a Hszt. 342. §-a (2) bekezdésének n) pontja meghatározza ezt a kört, mint olyat, akiknek a személyzeti eljárásuk rendjét a miniszternek kell rendeletben meghatároznia.

A 2. §-hoz

A fegyveres szerv hivatásos állományú tagjának az eredeti szervhez történő visszahelyezésekor alkalmazott szabályozás bővül. A 43. § (1) bekezdésben meghatározott megállapodáson kívül megszűnhet a vezénylés más szerv (pl: a vezénylést megelőző szolgálati hely) vezetőjének a kezdeményezésére, illetve a hivatásos állományú kérelmére. Megszűnik - az előmeneteli szabályok figyelembevételével történő - kötelező szolgálati beosztásba történő visszavétel. A hivatásos állományú vezénylésének megszűnésével a fegyveres szerv valamely szervezeti egységénél végzettségének, képzettségének, rendfokozatának megfelelő szolgálati beosztást kell számára biztosítani. Ez a beosztás, nem lehet alacsonyabb a vezénylését megelőző szolgálati beosztásánál.

Abban az esetben, ha ilyen beosztás nincsen de 1 éven belül várható - pl. más hivatásos állományú nyugállományba vonulása miatt, - akkor a hivatásos állományú rendelkezési állományba helyezhető addig, amíg a beosztás meg nem üresedik.

Abban az esetben, ha a fentiek alapján megfelelő szolgálati beosztás nem várható, az érintett nem helyezhető rendelkezési állományba. Ilyen esetben a fenti követelmények figyelembevételével alacsonyabb beosztást kell neki felajánlani. Ha ezt nem fogadja el, akkor az érintett szolgálati viszonyát felmentéssel meg kell szüntetni, kivéve, ha a Hszt. 44. §-ának (1) bekezdése alapján nem kerül rendelkezési állományba.

A 3. §-hoz

Abban az esetben ha a hivatásos állományú vezénylése, berendelése megszűnt, és nincs végzettségének, képzettségének és rendfokozatának megfelelő szolgálati beosztás, de az várható, akkor 1 évig rendelkezési állományba tartható. Ha az 1 év eredménytelenül telik el és számára megfelelő szolgálati beosztás nincs, vagy alacsonyabb beosztást nem fogad el, szolgálati viszonya felmentéssel megszűnik.

A 4. §-hoz

A Hszt. 44. §-a (1) bekezdésének c) és d) pontja alapján a hivatásos állományú, ha átképzésén vesz részt, illetve felsőoktatási intézmény nappali tagozatán tanulmányokat folytat, a fegyveres szerv rendelkezési állományába tartozik. Ezzel párhuzamosan a Hszt. 49. §-ának (3) bekezdése szerint rendelkezési állományba nem tartozók esetében az iskolarendszerű oktatása/képzése az oktatás időtartamára, vezényléssel történik. A Hszt. 49. §-a kiegészül egy új bekezdéssel, amely a nemzetközi szervezetek által békefenntartó és a miniszter által is támogatott pályázatra vonatkozik. Ebben az esetben a hivatásos állomány tagját a külföldi szolgálati tevékenység tartamára vezényelni kell.

Az 5. §-hoz

A vezénylés, vagy berendelés megszűnésekor előfordulhat olyan eset, hogy a hivatásos állomány tagjának az eredeti szervénél nem biztosítható megfelelő beosztás, és az nem is várható, illetve alacsonyabb beosztást sem fogad el, és rendelkezési állományba helyezésére sem kerül sor. Ebben az esetben szolgálati viszonya felmentéssel megszűntethető.

A Hszt. 258. §-a rendelkezik arról, hogy a kifogástalan életvitelt a szolgálati viszony fennállása alatt is ellenőrizni lehet, azonban a törvény nem rendelkezett arról, hogy a kifogásolható életvitel megállapításának milyen lehetséges jogkövetkezményei vannak. A kifogásolható életvitel lehetséges jogkövetkezménye a szolgálati viszony felmentéssel történő megszűntetése lehet, ezért a felmentési jogcímek között is szerepeltetni kell.

A 6. §-hoz

Az Alkotmánybíróság 8/2004. (III. 25.) AB határozatával alkotmányellenesnek minősítette a Hszt. 91. §-ának (1) bekezdését, mert az Alkotmány a férfiak és nők egyenjogúságát deklaráló 66. §-ának (1) bekezdésébe, és a nemre alapított hátrányos megkülönböztetés tilalmát kimondó 70/A. §-ába ütközik. Az új szövegrész nem tesz megkülönböztetést a szülők neme között. A szülők döntésére bízza azt, hogy melyikük kíván élni a 16 évesnél fiatalabb gyermek után járó pótszabadság lehetőségével.

A 7. §-hoz

A rendelkezés értelmében annak a hivatásos állományúnak, akinek a szolgálati viszonyát felfüggesztették és ezzel együtt illetménye egy részének, vagy egészének a visszatartását is elrendelték, a felfüggesztés alatt bekövetkezett egészségügyi keresőképtelenné válása idejére társadalombiztosítási ellátás (táppénz, illetve orvosi ellátás) jár a törvényben felsorolt eseteken kívül legfeljebb 1 évig.

A 8. §-hoz

A szülési szabadság letöltése után, illetve a gyermek betegsége esetén járó otthoni ápolás érdekében - a meghatározott esetekben járó - illetménynélküli szabadság idejének a gyermek 12 éves koráig történő módosítására azért volt szükség, mert a többi munkaviszonyt szabályozó jogszabállyal ellentétben a hivatásos állományú csak a gyermeke 10 éves koráig maradhatott otthon gyermekével.

A 9. §-hoz

A Nemzeti Nyomozó Iroda (a továbbiakban: NNYI) 2005. január 1-jével az Országos Rendőr-főkapitányság részben önálló területi besorolású szervvé alakul át. Ennek következtében az NNYI állományában szolgálatot teljesítő felsőfokú végzettséggel rendelkező hivatásos állományú tagjainak illetménykiegészítése a 2005. január 1-jét megelőző 40%-ról 35%-ra, a középfokú végzettséggel rendelkező hivatásos állományú tagjainak illetménykiegészítése 20%-ról 15%-ra csökkenne. A módosítás alapján az NNYI-nél szolgálatot teljesítő hivatásos állományúak továbbra is a központi besorolású szervek illetménykiegészítését kapják.

A 10. §-hoz

A törvényből következő joggyakorlat szerint a parancsnoknak a büntetőeljárás elrendelésétől függetlenül intézkednie kell a fegyelmi eljárás elrendelésére. A katonai vétségek esetén a Büntetőeljárásról szóló 1998. évi XIX. törvény (a továbbiakban: Be.) lehetővé teszi a bűncselekmény fegyelmi eljárásban történő elbírálását. Egy ügyben nem folyhat két fegyelmi eljárás, ezért rendelkezni kell arról, hogy a már folyamatban levő fegyelmi ügyben az eljárás a katonai vétség miatt a Be. 485/A. § eltérő szabályainak (pl. jogorvoslat) figyelembe vételével, de fegyelmi eljárás keretében folytatódjon tovább. A büntetőeljárásban végrehajtott eljárási cselekményeket nem kell az ugyanazon cselekmény miatt folytatott fegyelmi eljárásban megismételni.

A 11. §-hoz

A figyelmeztetés alkalmazása is a fegyelmi felelősség egyfajta megállapítása, ezért rendelkezni kell a további eljárásról arra az esetre, ha az érintett nem ért egyet a figyelmeztetéssel. A rendes fegyelmi eljárás elrendelése lehetőséget ad a körülmények, mindenekelőtt az eljárás alá vont védekezésének tisztázására.

A 12. §-hoz

Fő szabály szerint a fegyelemsértés elévülési ideje (abszolút elévülés) három év. Amennyiben a Hszt. 122. §-ának (5) bekezdésében meghatározott határidőtől számítva 3 év eltelt, akkor a fegyelemsértés elévült. A (2) bekezdés rendelkezik az ún. szubjektív elévülési határidőről, ami a fegyelemsértés tényéről, a fegyelmi jogkör gyakorlójának tudomásra jutásától számított 3 hónapban határozza meg a fegyelmi eljárás elindításának a határidejét.

Tehát a Hszt. 126. § (1) bekezdésében meghatározottak szerint az állományilletékes parancsnok tudomásra jutását követő 3 hónapon belül meg kell indítani a fegyelmi eljárást, ellenkező esetben - függetlenül attól, hogy az a 3 éves határidőn belül van-e - elévül.

Eltérő a helyzet, ha a fegyelemsértés egyben bűncselekményt is megvalósít. Ebben az esetben a fegyelemsértés elévülési határideje megegyezik a bűncselekmény elévülési idejével. Abban az esetben ha a fegyelmi jogkör gyakorlója a fegyelemsértésre vonatkozó elévülési határidő után szerzett tudomást az olyan fegyelemsértésről, ami egyben bűncselekmény is, akkor a bűncselekmény elévülési idejéig jogosult fegyelmi eljárást indítani. Ha a fegyelemsértést is megvalósító bűncselekmény miatt büntetőeljárás indul és a hivatásos állományút gyanúsítottként hallgatják ki, három hónapon belül meg kell indítani a fegyelmi eljárást, ha a gyanúsításról - amit a hivatásos állományúnak írásban kötelessége jelentenie a szolgálati elöljárójának - a fegyelmi jogkör gyakorlója tudomást szerez. Fontos, hogy nem a közvetlen parancsnoknak kell a fegyelemsértéssel kapcsolatos tényekről tudomást szereznie, hanem a fegyelmi jogkör gyakorlójának. Tehát, ha a közvetlen parancsnok (pl. osztályvezető) tud a fegyelemsértésről és ezt az állományilletékes parancsnoknak nem jelenti, az elévülés nem szakad meg. Szolgálati viszonnyal kapcsolatban elkövetett szabálysértés esetén az elévülési időre a szabálysértésre vonatkozó elévülési szabályok vonatkoznak. Ez fő szabály szerint hat hónap, de vannak olyan szabálysértési tényállások is, amik ettől eltérhetnek.

A 13. § -hoz

A törvény pontosítja és kiegészíti a Hszt. jelenlegi 127. §-át azzal, hogy rendelkezik a fegyelmi eljárás áttételéről a szolgálati hely megváltozása esetén és lehetővé teszi, hogy az országos parancsnoknál alacsonyabb szintű vezető (pl. megyei rendőr-főkapitányság vezetője) is magához vonhassa a fegyelmi eljárást, illetve más állományilletékes parancsnokra bízhassa a fegyelmi eljárás lefolytatását, ha azt a körülmények indokolják.

A 14. §-hoz

A módosítás pontosító jellegű, a Be.-hez történő közelítés céljából a fegyelmi eljárásban is a megalapozott gyanúhoz kötődik a fegyelmi eljárás megindításának lehetősége.

A 15. §-hoz

A módosítás pontosító jellegű. A szabálysértési hatóságot a fegyelmi határozat jogerőre emelkedése után kell intézkedésre megkeresni, szemben az eddigi szabállyal, amely azt az első fokú határozat meghozatalához kötötte.

A 16. §-hoz

A Hszt. módosításáról szóló 2003. évi XLV. törvény alapján 2003. július 1-jével elvált egymástól a jogerő és a végrehajthatóság. Azt megelőzően a másodfokú fegyelmi határozat végrehajtható volt annak ellenére, hogy azt a munkaügyi bíróságon keresettel támadták meg. Ezt követően felesleges a végrehajthatóságról külön rendelkezni, mert az megegyezik a jogerővel.

A hivatásos önkormányzati tűzoltóparancsnokok hatáskörében hozott intézkedése ellen benyújtott panaszt a polgármester bírálja el, illetve hivatásos önkormányzati tűzoltóparancsnokok esetében hozott munkáltatói döntést első fokon polgármester (főpolgármester), vagy a képviselő-testület (közgyűlés) hozza.

Az eddigi jogalkalmazás során gyakran okozott gondot, hogy a 30 napos végrehajtási határidő és a keresetindítási határidő egybeesett, és a határidő lejártakor nem lehetett tudni, hogy az eljárás alá vont élt-e a keresetindítási jogával, vagy már jogerőre emelkedett a fegyelmi döntés. A Hszt. 146. §-ának (3) bekezdése szerint ez a határidő a keresetindítási határidő leteltével kezdődik.

A 17. §-hoz

A módosítás egyrészt arról rendelkezik, hogy nem jár szolgálati nyugdíj a felső korhatár betöltése vagy megrokkanása előtt annak, akinek szolgálati viszonyát a Hszt. 258. §-ban előírt rendelkezések alapján kifogástalan életvitelére vonatkozó kifogás miatt felmentéssel megszüntették, illetve akinek a Hszt. 56. §-ának (6) bekezdése alapján szolgálatra való méltatlanságát megállapították, aki a hivatásos állományáról lemondott, továbbá hivatásos állománya szolgálati viszony megszüntetése, vagy lefokozás fenyítés alapján szűnt meg, valamint akivel szemben büntetőeljárásban szolgálati viszony megszüntetése, lefokozás vagy közügyektől eltiltást alkalmaztak, és azzal szemben akinek azért kellett megszüntetni a szolgálati viszonyát, mert az azzal összefüggő összeférhetetlenségre vonatkozó egyéb jogviszonyát nem szüntette meg.

A (2) bekezdés a Hszt. alá tartozó szerveknél a szolgálati nyugdíj folyósítás nélküli megállapításának jogintézményét vezeti be (rögzített nyugdíj). A rendelkezés célja, hogy aki elérte a nyugdíjjogosultság szempontjából rá vonatkozó időtartamot (25 év hivatásos állomány tagjaként eltöltött szolgálati időt) az ne kerüljön hátrányosabb helyzetbe azzal, hogy ennek ellenére tovább dolgozik, és későbbi időpontban megy nyugdíjba. Ennek értelmében a 25 év tényleges szolgálati idő megszerzésekor az akkori adatok és rendelkezések szerint kerül rögzítésre az érintett szolgálati nyugdíja. Ezt az összeget 6 hónapon belül meg kell állapítani. Amennyiben a hivatásos állományú a szolgálati nyugdíjának rögzítését követően 1 év szolgálati időt szerez, a nyugállományába vonulásakor választhat, hogy az akkor érvényes szabályok szerint járó nyugdíjat igényli-e, vagy a 25 év szolgálati viszony után megállapított nyugdíjának az évenkénti emelésekkel növelt összegét. A két összeg a tényleges nyugállományba helyezéskor eltérhet és a hivatásos állományúnak lehetősége van a számára előnyösebb nyugdíjat választani.

A 18. §-hoz

A Magyar Köztársaság 2004. évi költségvetéséről szóló 2003. évi CXVI. törvény 97. §-ának (5) bekezdése módosította a Társadalombiztosítási nyugellátásról szóló 1997. évi LXXXI. törvény. 50. §-ának (2) és (3) bekezdését, amely szerint 2004. november 1-jei hatállyal 20%-kal emelte a sajátjogú nyugellátással együtt folyósított özvegyi nyugdíj mértékét. Tekintettel a fentiekre a hivatásos állományra vonatkozóan az eddig megállapított 30%-os kiegészítés 2004. november 1-jei hatállyal 20%-kal - 36%-ra - növekszik.

A 19. §-hoz

A szolgálati viszony egyik sajátossága, hogy a bíróság előtt megtámadható munkáltatói intézkedéseket gyakran nem az állományilletékes parancsnok, hanem magasabb színtű elöljáró (vezető) hozza meg. A rendelkezés szerint annak a szervnek a székhelye szerinti munkaügyi bírósághoz kell benyújtani a keresetet, amelyik szervnek az állományába tartozik a hivatásos állományú.

A 20. §-hoz

A rendelkezés szerint a Budapesti Rendőr-főkapitány és Fővárosi Tűzoltóparancsnok kiemelésre kerül a főosztályvezető besorolású vezetők közül és beosztási illetményük magasabb, (az illetményalap 8-szorosáról, 8,3-szorosára emelkedik) de az országos parancsnok-helyettesénél alacsonyabb mértékben kerül megállapításra.

A 21. §-hoz

A rendelkezés egységesíti a központi tisztek alapilletményen túli illetménypótlékra való jogosultságát. Megszűnik az országos parancsnok és az országos parancsnok-helyettes privilegizált helyzete. A törvényben felsorolt helyeken szolgálatot teljesítő központi tiszteket egységesen 25%-os illetménypótlék illeti meg.

A 22. §-hoz

A rendelkezés pontosítás jellegű, amelyben az állományilletékes parancsnokok felsorolása szerepel.

A 23. §-hoz

A korábbi szabályozáshoz képest megszűnik - az előmeneteli szabályok figyelembevételével történő - kötelező szolgálati beosztásba történő visszavétel. A hivatásos állományú berendelésének megszűnésével a fegyveres szerv valamely szervezeti egységénél végzettségének, képzettségének, rendfokozatának megfelelő szolgálati beosztást kell biztosítani. Ez a beosztás nem lehet alacsonyabb a vezénylését megelőző szolgálati beosztásánál. Abban az esetben, ha ilyen beosztás nincs, de 1 éven belül várható - pl. más hivatásos állományú nyugállományba vonulása miatt - akkor, a hivatásos állományú rendelkezési állományba helyezhető addig, amíg a beosztás meg nem üresedik.

Amennyiben a fentiek alapján megfelelő szolgálati beosztás nem várható, nem helyezhető rendelkezési állományba. Ilyen esetben a fenti követelmények figyelembevételével alacsonyabb beosztást kell neki felajánlani. Ha ezt nem fogadja el, akkor az érintett szolgálati viszonyát felmentéssel meg kell szüntetni, kivéve, ha a Hszt. 44. §-ának (1) bekezdése alapján nem kerül rendelkezési állományba.

A 24. §-hoz

A Hszt. 103. §-ának korábbi módosítása a berendeltek kivételével megemelte a hivatásos állomány tagjának illetménykiegészítését. A berendelt hivatásos állományúak többségében közigazgatási feladat végrehajtására vannak a minisztérium állományába berendelve. Az 50%-ot meghaladó illetménypótlékuk esetén megtörne a központi közigazgatási szervben közszolgálatot teljesítő köztisztviselők és hivatásosok illetménypótléka közötti összhang. A Rendvédelmi Szervek Védelmi Szolgálata (a továbbiakban: RSZVSZ) állománya berendelt rendőrökből áll, viszont ők nem igazgatási, hanem rendvédelmi feladatokat látnak el. Erre tekintettel az illetménykiegészítés 5%-ának megfelelő 30%-os illetménypótlékot kapnak a többi rendvédelmi feladatot ellátó hivatásoshoz hasonlóan.

A 25. §-hoz

A kifogástalan életvitel ellenőrzése a rendvédelmi szerveknél speciális jogosultság, amely a rendvédelmi szerv mint munkáltató helyzetéből adódik. A rendvédelmi szerv speciális közhatalmi jogosultságai következtében az állományába jelentkezőktől és tartozóktól nem általános életvitelt vár el, hanem ún. kifogástalan életvitelt, amely megalapozza az e szerveknél elvárt fegyelmet. Ennek alapján a fegyveres szerv és az ellenőrzést végrehajtó RSZVSZ ellenőrzi és kezeli a jelentkező, illetve a hivatásos állományú személyes, valamint büntetőeljárásra és büntetésekre vonatkozó adatait.

A fentieken kívül lehetőség van jelentkező, illetve hivatásos állományú életvitelének, valamint lakó- és családi környezetének és körülményeinek ellenőrzésére, amely az adatok beszerzésére vonatkozóan nem terjedhet túl az ellenőrzöttel egy háztartásban élők nevének, vele való kapcsolatának ellenőrzésére. A közeli hozzátartozók tekintetében adatkezelés a névre, lakcímre és a tartózkodási helyre terjedhet ki. Ennek alapján az ellenőrzöttel egy háztatásban élő közeli hozzátartozóra vonatkozó környezeti körülményekre vonatkozó ellenőrzésen túl az adatok kezelésére is lehetőség van. A nem egy háztartásban élő közeli hozzátartozó esetében csak a felsorolt adatok kezelésére van lehetőség.

Abban az esetben, ha a biztonsági ellenőrzés azt állapítja meg, hogy az életvitel kifogásolható, akkor a felvételiző esetében a szolgálatra történő jelentkezést el kell utasítani, a más hivatásos állományú esetén szolgálati viszonyát a Hszt. 56. §-a (2) bekezdésének a) pontja alapján felmentéssel meg kell szüntetni, kivéve ha a kifogásolt életvitelét 30 napon belül megváltoztatja.

Amennyiben a szolgálati viszony nem jön létre, mert a jelentkező jelentkezését elutasítják, vagy mert attól eláll, illetve a hivatásos állományú szolgálati viszonya megszűnik, az ún. biztonsági ellenőrzésből származó adatokat haladéktalanul meg kell semmisíteni.

A 26. §-hoz

A biztonsági ellenőrzést az adott szerv vezetője és az RSZVSZ közösen végezheti. Az ellenőrzés elrendelésére a hivatásos szolgálatra történő jelentkezés esetén az illetékes miniszter által meghatározott szerv, az állományba tartozó esetén az állományilletékes parancsnok jogosult.

A rendelkezés meghatározza, hogy meghatározott beosztásokban a biztonsági ellenőrzést legalább 5 évente végre kell hajtani, egyéb esetekben csak akkor, ha az állományilletékes parancsnok tudomására olyan információk jutnak, amelyekből arra lehet következtetni, hogy a hivatásos állományú életvitele a törvényes és befolyástól mentes szolgálatellátást veszélyezteti.

A 27. §-hoz

A rendelkezés alapján az RSZVSZ a biztonsági ellenőrzés során leplezett módon kép és hangfelvételt készíthet. E felvételek kizárólag az ellenőrzés célja érdekében - tehát az ennek alapján folytatott munkaügyi eljárásban - és az ellenőrzés alapján indult büntetőeljárásban használhatóak fel.

A 28. §-hoz

A rendelkezés szerint azokat a Polgári Nemzetbiztonsági Szolgálatoknál hivatásos állományban lévőket, akiket valamely oknál fogva vezényeltek, berendeltek, az illetményalapjuk 30%-os pótléka illeti meg.

A 29. §-hoz

A rendelkezés módosítására azért van szükség, mert a felsorolásból kimaradtak a Magyar Honvédségnél hivatásos szolgálati viszonyban foglalkoztatottak. Ennek alapján a nyugdíjra jogosultság szempontjából problémát jelenthetett az, hogy a honvédségnél eltöltött hivatásos szolgálati idő, más rendvédelmi szervhez történő átkerülés esetén nem számít bele a hivatásos szolgálati időbe. A módosítás alapján minden hivatásos állományúnak egységesen kell számolni a nyugdíjra jogosultság szempontjából a szolgálati idejét. Azaz a hivatásos állományban eltöltött idő - bármelyik fegyveres szervnél is töltötte azt az érintett - szolgálati időnek számít.

A 30. §-hoz

A Hszt. 258. §-a és a 258/A-258/C. §-ai meghatározzák a kifogástalan életvitelnek és ellenőrzésének alapvető tartalmi, hatásköri és adatvédelmi szabályait. A Kormány felhatalmazást kap arra, hogy ennek keretei között meghatározza azt az eljárási rendet, hatásköri, együttműködési szabályokat, amelyeket biztosítják az ellenőrzés eredményessége mellett, a személyes adatok, a személyiségi jogok megfelelő védelmét is.

A 31. §-hoz

A kiemelt munkáltatói jogkörök gyakorlásának rendjéről szóló 2. számú mellékletben szereplő táblázat, szolgálati viszonnyal kapcsolatos intézkedések, szolgálati viszony megszüntetésére vonatkozó része nem rendelkezett a tisztekről és főtisztekről. A rendelkezés szerint a tisztek és főtisztek szolgálati viszonyának megszüntetése az országos parancsnok hatáskörébe tartozik.

A 32. §-hoz

Az Rtv. 1. §-a (2) bekezdésének c) pontja módosítását a megváltozott idegenrendészeti jogintézmény teszi szükségessé.

A 33. §-hoz

Az Alkotmánybíróság az Rtv. 54. §-ának i) pontjában a „vagy más veszélyes eszköz” szövegrészt megsemmisítette. Az Alkotmánybíróság indokolása szerint a rendőr részéről abban az esetben is helye lehet lőfegyver használatnak, ha a lőfegyverhasználattal érintett személy magatartása a nála lévő - élet kioltására nem alkalmas, de az intézkedő rendőr értelmezése szerint más veszélyes eszköznek minősülő - tárgy ember elleni közvetlen felhasználására utal.

A „más veszélyes eszköz” túl tág értelmezést tesz lehetővé, amely olyan esetekben is megalapozhatja a lőfegyverhasználatot, amikor az egyébként szükségtelen. Az Alkotmánybíróság álláspontja szerint „a más veszélyes eszköz” szövegrész nemcsak jogbizonytalanságot eredményez, hanem egyúttal indokolatlan kockázati tényezőnek minősül az élethez való joggal összefüggésben. Az Alkotmánybíróság megállapítása szerint a lőfegyver használat kizárólag fegyver, valamint az élet kioltására alkalmas más eszköz esetén lehet alkotmányos. Az Rtv. 54. §-ának i) pontja a fentiek alapján került meghatározásra.

Az Rtv. 54. §-ának j) pontját az Alkotmánybíróság megsemmisítette, mert megállapította a fogva tartottal szembeni lőfegyverhasználat alkotmányellenességét, de egyúttal rámutatott arra, hogy a fogolyszöktetést erőszakos módon végrehajtókkal szembeni lőfegyverhasználat nem alkotmányellenes.

A fogva tartott erőszakos kiszabadításának megakadályozása esetén indokolt a lőfegyver használat biztosítása. Az indokoltságot az teremti meg, hogy az erőszakos kiszabadítás során szükségképpen megvalósul a mások életének vagy testi épségének veszélyeztetése.

A 34. §-hoz

A Rtv. 68. §-ának (1) bekezdésében a titkos információgyűjtés keretében az adatszolgáltatók között a postai szervezet megnevezés nem szerepelt, viszont a postai szolgáltatók által kezelt adatok körében számos olyan található, amely szükséges lehet a titkos információgyűjtő tevékenység végzéséhez. Az előbbieken kívül a hatályos rendelkezések elektronikus hírközlési szolgáltató megnevezést használják, ezért célszerű ezt a terminológiát alkalmazni az Rtv.-ben is.

A 35. §-hoz

A magyar állampolgárságról szóló 1993. évi LV. törvény (a továbbiakban: Áptv.) 4. §-a (1) bekezdésének d) pontja, illetve az 5. §-a szerint a honosítás és a visszahonosítás egyik általános feltétele, hogy a külföldi személy állampolgárságának a megszerzése a Magyar Köztársaság érdekeit ne sértse. E diszkrecionális eljárás során Magyarország törekszik arra, hogy az állampolgárságra nem méltó külföldiek ne nyerjék el a magyar állampolgárságot. Az Áptv. 19. §-ának (3) bekezdése lehetővé teszi, hogy a BM Bevándorlási és Állampolgársági Hivatal (a továbbiakban: BM BÁH) adatot kérjen a rendőrségtől.

A magyar állampolgárságért folyamodó külföldi esetében bármely olyan információt szükséges felhasználni a kérelem elbírálásánál, amely a kérelmező méltatlanságára, bűnözői körökkel fennálló kapcsolatára, a beilleszkedés hiányára utal. Ezért szükséges az adatot kérelmező szervek között a Belügyminisztérium állampolgársági ügyekben eljáró szervét felsorolni. Ezt a tevékenységet a BM Bevándorlási és Állampolgársági Hivatal látja el.

A 36. §-hoz

Az Rtv. 93. §-a szabályozza az Rtv. V. és VI. fejezetében felsorolt rendőri intézkedések, illetve kényszerítő eszközök alkalmazása miatt előterjesztett jogorvoslati eljárás szabályait. A szabályozás szerint a jogorvoslatra irányuló panaszt, az intézkedést követő 8 napon belül lehet előterjeszteni, amit az intézkedést foganatosító szerv vezetője 15 napon belül határozattal bírál el. Ezen határozat ellen 8 napon belül lehet fellebbezést előterjeszteni. Az Rtv. 93-ának új (10) bekezdése lehetőséget ad arra, ha valaki menthető okból elmulasztotta a fenti határidő valamelyikét, igazolási kérelmet terjeszthessen elő. Az igazolás kérelem benyújtásának határideje nem korlátlan arra a panaszra okot adó rendőri intézkedés, vagy kényszerítő eszköz használatát követő 3 hónapig van lehetősége.

A 37. §-hoz

Az Adó- és Pénzügyi Ellenőrzési Hivatal Bűnügyi Igazgatósága megszűnéséről szóló 2002. évi LXVI. törvény 5. §-ának (1) bekezdése alapján az APEH Bűnügyi Igazgatósága 2003. január 1-jével megszűnt, ezért az RSZVSZ belső bűnmegelőzési célú tevékenységet az APEH Bűnügyi Igazgatósága felé nem tud végezni.

A 38. §-hoz

Az Alkotmánybíróság az Rtv. 54. §-ának i) pontjában a „vagy más veszélyes eszköz” szövegrészt megsemmisítette. Az Alkotmánybíróság indokolása szerint a rendőr részéről abban az esetben is helye lehet lőfegyver használatnak, ha a lőfegyverhasználattal érintett személy magatartása a nála lévő - élet kioltására nem alkalmas, de az intézkedő rendőr értelmezése szerint más veszélyes eszköznek minősülő - tárgy ember elleni közvetlen felhasználására utal. A „más veszélyes eszköz” túl tág értelmezést tesz lehetővé, amely olyan esetekben is megalapozhatja a lőfegyverhasználatot, amikor az egyébként szükségtelen.

Az Alkotmánybíróság álláspontja szerint „a más veszélyes eszköz” szövegrész nemcsak jogbizonytalanságot eredményez, hanem egyúttal indokolatlan kockázati tényezőnek minősül az élethez való joggal összefüggésben.

Az Alkotmánybíróság megállapítása szerint a lőfegyver használat kizárólag fegyver, valamint az élet kioltására alkalmas más eszköz esetén lehet alkotmányos. A Hör. tv. 58. §-a (1) bekezdésének g) pontja a fentiek alapján került meghatározásra.

A 39. §-hoz

A Vám-és Pénzügyőrségről szóló 2004. évi XIX. törvény (a továbbiakban: VPOP. tv.) 26. §-ának (1) bekezdésében a titkos információgyűjtés keretében az adatszolgáltatók között a postai szervezet megnevezés nem szerepelt, viszont a postai szolgáltatók által kezelt adatok körében számos olyan található, amely szükséges lehet a titkos információgyűjtő tevékenység végzéséhez. Az előbbieken kívül a hatályos rendelkezések elektronikus hírközlési szolgáltató megnevezést használják, ezért célszerű ezt a terminológiát alkalmazni a VPOP. tv-ben is.

A 40. §-hoz

A tűz elleni védekezésről, a műszaki mentésről és a tűzoltóságról szóló 1996. évi XXXI. törvény (a továbbiakban: Ttv. ) felhatalmazó rendelkezései között nem szerepelt a tűzvédelmi szakvizsga részletes szabályainak megállapítására vonatkozó felhatalmazás, ezért szükséges a Ttv. kiegészítése a tűzvédelmi szakvizsga részletes szabályinak kidolgozásra vonatkozó belügyminiszteri felhatalmazással.

A 41. §-hoz

A katasztrófák elleni védekezés irányításáról, szervezetéről és a veszélyes anyagokkal kapcsolatos súlyos balesetek elleni védekezésről szóló 1999. évi LXXIV. törvény felhatalmazó rendelkezései között nem szerepelt az Országos Katasztrófavédelmi Szabályzat kiadására vonatkozó felhatalmazó rendelkezés, ezért szükséges rendelkezni annak kiadására vonatkozó felhatalmazásról.

-----STARTING---POINT---VEGE---

A 42. §-hoz

A Hszt. 125. §-ának (2) bekezdése hatályon kívül helyezésének indoka, hogy a Magyar Honvédség kikerült a Hszt. hatálya alól, ezért a rendelkezés értelmét vesztette. A Hszt. hatálya alá tartozó fegyveres szervek tekintetében a Hszt. nem határoz meg az állományilletékes parancsnoknál alacsonyabb szintű vezető részére önálló részhatáskört.

A Hszt. 145. §-ának (2) bekezdése hatályon kívül helyezésének indoka, hogy a korábbi rendelkezéssel ellentétben lehetővé teszi a súlyos megítélésű szolgálati tevékenység során elkövetett szabálysértés miatt (pl: vagyon elleni szabálysértés, titoksértéssel kapcsolatos szabálysértés stb.) a pénzbírságnál súlyosabb fegyelmi büntetés kiszabását.

Az Adó- és Pénzügyi Ellenőrzési Hivatal Bűnügyi Igazgatósága megszűnéséről szóló 2002. évi LXVI törvényt hatályon kívül kell helyezni.

A köztisztviselők jogállásáról szóló 1992. évi XXIII. törvényben szereplő „Országos Rendőr-főkapitányság pénzügyi nyomozó szerve” megnevezés 2004. július 2-ától nem megfelelő, ugyanis ez a szerv megszűnt és beintegrálódott az NNYI-be. Az NNYI állományába tartozó köztisztviselők 50%-os illetménykiegészítésben részesülnek, tekintettel arra, hogy korábban az ORFK Szervezett Bűnözés Elleni Igazgatóság Pénzügyi Nyomozó szervének illetménykiegészítését 50%-os mértékben határozták meg. Az NNYI 2005. január 1-jével történő átszervezése miatt ez az illetménykiegészítés 35%-ra csökkenne, ezért szükséges a kiegészítő rendelkezésben határozni az 50%-os illetménykiegészítésről.

Az Alkotmánybíróság döntése alapján járó pótszabadságra, illetve az illetménynélküli szabadságra vonatkozó rendelkezések, továbbá az RSZVSZ és Nemzetbiztonsági Szolgálatok állományának illetménypótlékára vonatkozó szabályokat 2004. január 1-jétől visszamenőlegesen kell alkalmazni.

A rögzített nyugdíjra vonatkozó szabályok esetében, annak a hivatásos állományúnak, aki már elérte, vagy meghaladta a 25 év szolgálati viszonyt a törvény hatálybalépésekor meglévő szolgálati ideje szerinti állapot szerint kell rögzíteni a nyugdíja összegét. Ennek értelmében a rögzített nyugdíj megállapítása nem visszamenőleges hatályú, tehát ha valaki már elérte, vagy meghaladta a 25 éves szolgálati időt, akkor nem lehet visszamenőlegesen megállapítani a szolgálati nyugdíjat, hanem a törvény hatálybalépésekor meglévő szolgálati idő alapján kell rögzíteni a szolgálati nyugdíj összegét. Az özvegyi nyugdíj 20%-os emelésére vonatkozó rendelkezést 2004. november 1-jétől visszamenőlegesen kell alkalmazni.

A belügyminiszter felügyelete alá tartozó képzések egységes szabályozása érdekében szükségessé vált egy átfogó BM rendelet kiadása, amelyhez szükséges a miniszter hatáskörébe tartozó felhatalmazó rendelkezések kiegészítése a miniszter felügyelete alá tartozó képzések, továbbképzések, a rendészeti szakvizsgára vonatkozó rendelkezéssel.