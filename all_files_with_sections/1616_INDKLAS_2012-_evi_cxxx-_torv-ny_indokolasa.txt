2012. évi CXXX. törvény indokolása

az elektronikus hírközlést érintő egyes törvények módosításáról

-----STARTING---POINT---ALTALANOS--- 

A jelenlegi struktúrában a Nemzeti Média- és Hírközlési Hatóság (a továbbiakban: Hatóság) minden erőforrással rendelkezik ahhoz, hogy megtegye a stratégiaalkotáshoz szükséges előkészítő lépéseket, és a Hatóság birtokolja azt a képességet is, hogy az elkészült stratégia mentén - a jogszabályban foglalt - akcióterv keretében végrehajtsa a szükséges intézkedéseket. Megállapítható továbbá az is, hogy a minisztérium közjogi státuszából adódóan nem is alkothat önállóan stratégiát és ágazati politikát a Hatóság döntési kompetenciájába tartozó kérdésekben, ami alapjaiban azt a megoldást teszi szükségessé, hogy a stratégia és ágazati politika megalkotása és végrehajtása azon szervnél történjék, ahol az ehhez szükséges döntési, hatásköri, felhatalmazási és tulajdonosi kompetenciák rendelkezésre állnak. A Hatóságnak ezen felül meg kell felelnie az Európai Unió keretszabályozásában szigorúan rögzített függetlenségi feltételeknek, ezért célszerű valamennyi szabályozói jellegű hatáskör áttétele a Hatósághoz, amelyet a Hatóság kiemelt autonóm (önálló szabályozói szervi) jogállása is szükségessé tesz. Jelenleg az egyetemes szerződéssel és a koncessziós szerződésekkel kapcsolatos hatáskörök még a Nemzeti Fejlesztési Miniszternél vannak, amelyek egyértelműen szabályozó feladatot jelentenek, ezért a törvény ezen hatásköröket is a Hatósághoz telepíti.

-----STARTING---POINT---RESZLETES---

Az 1. §-hoz

A Hatóság feladatkörébe tartozó területen a szakmai koncepciók, alapvetések és kapcsolódó stratégiák kialakítása a hatóság autonóm jogállásából adódóan, továbbá az ehhez szükséges humán és egyéb erőforrások illetve eszközök rendelkezésre állása alapján a Hatóság által elvégezhető feladat, amely a kormánypolitika kialakítása során, a Kormány számára megfelelő információval szolgálhat.

A 2. §-hoz

Az egyetemes szerződéssel és a koncessziós szerződésekkel kapcsolatos hatáskörök (ideértve a jogalkotási hatáskörök) Hatósághoz történő áthelyezését elsősorban a Hatóság autonóm jogállása indokolja. Tekintettel arra, hogy a frekvencia- és spektrumgazdálkodással kapcsolatos hatáskörök teljessége már jelenleg is a Hatóságnál van, indokolt az ehhez nagyon szorosan kapcsolódó koncessziós szerződésekkel kapcsolatos feladatok Hatósághoz telepítése is. Az egyetemes szerződésekkel kapcsolatos hatáskörök áthelyezése a Hatósághoz az egyetemes szolgáltatás általi finanszírozása és ellenőrzése miatt indokolt.

A katasztrófariasztással kapcsolatos módosítás indokoltságát az adja, hogy a lakosság riasztása jellemzően még a minősített időszak, így a különleges jogrend bevezetése előtt szükséges. Előfordulhatnak ugyanis olyan esetek, amikor a katasztrófa helyzet kialakulása, illetve a már folyamatban lévő katasztrófahelyzetben bekövetkező gyors változás miatt a lakosság riasztása nem tűr késedelmet. Ekkor célszerűen alkalmazható lenne az ország légi riasztására szolgáló rendszer (Országos Légiriasztási Rendszer, OLGI), amely egy központi vezérléssel azonnal megszakítja az előre meghatározott televízió- illetve rádióadó műsorát, és azok hangsávjában leadja a közleményt.

Az OLGI rendszer jelenlegi működtetése a több szerv között felosztott felelősség miatt rendkívül bonyolult. Indokolt ezért a kérdés komplex módon történő rendezése úgy, hogy az OLGI rendszer működtetése (beleértve a jogi aspektuson túl annak költségvetési fedezetét is) teljes egészében a Hatóság kezébe kerüljön.

A hírközlési szolgáltatók védelmi feladatokra történő kijelölése, valamint az OLGI rendszerbe bekapcsolt szolgáltatók kijelölése az elektronikus hírközlésről szóló 2003. évi C. törvény (Eht.) jelenleg hatályos 5. § (1) bekezdés n) pontja alapján, az elektronikus hírközlésért felelős miniszter feladata. Az elmúlt évek tapasztalatai azt bizonyítják, hogy ez a szabályozási felhatalmazás rugalmatlan, folyamatosan „késésben lévő állapotot” teremt, ezért indokolt a fenti érintett szolgáltatók kijelölésének feladatát és felkészülési feladatainak meghatározását is a Hatóságra ruházni.

A 3. §-hoz

Az Eht. ezen szakasza pontosítja a közzéteendő határozatok körét, mivel a korábbi szabályozás által ezek pontosan nem voltak meghatározva, ezért a piac tekintetében nem releváns információkat tartalmazó (pl. adatszolgáltatási) határozatok is közzétételre kerültek, amelyek megnehezítették a releváns piaci információkat tartalmazó határozatok kereshetőségét, megismerhetőségét.

A 4. §-hoz

Az Eht. 52. § (3) bekezdése kiegészült a nemzetközi kötelezettségvállalás szerinti megismerhetőség korlátozásával, hiszen Magyarország több olyan nemzetközi szervezetnek tagja, amelynek keretében közvetlenül alkalmazandó nemzetközi egyezményhez vagy kötelezettségvállaláshoz csatlakozik, de ezen egyezmények vagy kötelezettségvállalások hazai jogszabályban nem öltenek testet.

Az 5-7. §-hoz

Pontosításra és a médiaigazgatási jogvitás eljárásokkal egységesítésre kerültek a hírközlési igazgatási jogvitás eljárások szabályai. Az 2009/140/EK irányelvnek való pontosabb megfelelés érdekében továbbá pontosításra kerültek a határon átnyúló jogviták szabályai és az irányelvnek megfelelően konkrétan nevesítésre kerül a Hatóság BEREC-hez való fordulásának joga.

A 8. §-hoz

Tekintettel arra, hogy e körben az NMHH rendeletei már hatályban vannak, az egyértelműség kedvéért pontosításra került az Eht. 84. § (6) bekezdése a tekintetben, hogy mely jogszabályok tartalmazzák a frekvenciadíj fizetésre vonatkozó rendelkezéseket.

A 9. §-hoz

2012. március 24. napján az Európai Unió Hivatalos Lapjában megjelentetésre került a 2012. március 14. napján aláírt, a short ügyletekről és a hitel-nemteljesítési csereügyletekkel kapcsolatos egyes szempontokról szóló 236/2012/EU európai parlamenti és tanácsi rendelet (a továbbiakban: Rendelet).

A Rendelet - a hatályba léptető rendelkezéseket tartalmazó 48. cikke alapján - 2012. november 1. napjától a tagállamokban közvetlenül - nemzeti transzpozíció nélkül - alkalmazandó. Annak érdekében, hogy a Rendeletben meghatározott, illetve a rendelkezéseinek megsértéséből fakadó jogérvényesítési feladatok Pénzügyi Szervezetek Állami Felügyelete (a továbbiakban: Felügyelet) általi végrehajtásához az eljárásjogi keretek is biztosítottak legyenek, szükségessé vált a piacfelügyeleti eljárásra vonatkozó egyes jogszabályi rendelkezések módosítása.

A Rendelet 33. cikke határozza meg azokat a jogérvényesítési eszközöket (jogosultságokat), amelyeket az illetékes felügyeletek a Rendelet előírásainak való érvényszerzés érdekében alkalmazhatnak (gyakorolhatnak). E cikk d) pontja szerint az illetékes felügyeletek bekérhetik a meglévő telefon- és adatforgalmi nyilvántartásokat. A Rendelet úgy fogalmaz, hogy a 33. cikkben meghatározott jogosultságokat a tagállami joggal összhangban gyakorolják. Az elektronikus hírközlésről szóló 2003. évi C. törvény 157. §-a jelenleg is biztosítja meghatározott előfizetői adatok megismerését a Felügyelet részére [lásd 157. § (8) bekezdés], azonban e jogosultságot - a 2012. november 1. napjától közvetlenül alkalmazandó Rendelettel való összhang megteremtése érdekében - ki kell terjeszteni a bejelentési és közzétételi kötelezettség, valamint short ügyletkötési korlátozások megsértése tárgyában folytatott piacfelügyeleti eljárásra is.

A 10. §-hoz

Tekintettel arra, hogy az elektronikus hírközlési szolgáltatók által korábban, frekvenciahasználati jog tárgyában kötött szerződések már nem tartoznak koncessziós körbe, és versenyeztetési körbe tartozó frekvenciasávok használati jogát a Hatóság az új szabályok szerint az európai uniós keretszabályozásnak megfelelően csak pályázat vagy árverés útján, hatósági eljárás keretében adhatja át a szolgáltatóknak, ezért az egységes hatósági kezelés érdekében a korábbi koncessziós szerződések hatósági rezsim alá vonása szükséges. Ennek keretében a szolgáltatók jogainak biztosítása a Ket. eljárási garanciarendszere révén tovább erősödhet, ugyanakkor lehetőségük nyílik a koncessziós szerződésben foglalt egyes kérdések újratárgyalására. A törvény fontos garanciaként rögzíti továbbá, hogy megkötött hatósági szerződés nem tartalmazhat a szolgáltató számára kedvezőtlenebb feltételeket, mint a korábbi koncessziós szerződés.

A 11. §-hoz

A hatályba lépő új eljárási és anyagi jogi szabályok sorsát rendezi a törvény e szakasza.

A 12. §-hoz

A 2. §-ban foglaltaknak megfelelően a hatáskör átvételéhez kapcsolódó jogalkotási felhatalmazások áthelyezése is szükséges az NMHH Elnökéhez.

A módosítás a Hatóság szabályozási hatáskörének integritása és a 2002/21/EK irányelv, szabályozó hatóság függetlenségével kapcsolatos kötelezettségeknek való következetesebb megfelelés érdekében is indokolt.

A 13. §-hoz

Tekintettel arra, hogy a törvény 9. §-a short ügyletekről és a hitel-nemteljesítési csereügyletekkel kapcsolatos egyes szempontokról szóló 236/2012/EU európai parlamenti és tanácsi rendelet végrehajtásához szükséges rendelkezéseket állapít meg, szükséges a 187. § (1) bekezdés kiegészítése a 236/2012/EU európai parlamenti és tanácsi rendeletre vonatkozó jogharmonizációs záradékkal.

A 14-15. §-hoz

Az egyetemes szerződéssel és a koncessziós szerződésekkel kapcsolatos hatáskörök (ideértve a jogalkotási hatáskörök) Hatósághoz történő áthelyezése számos helyen érinti a törvény egyéb rendelkezésit. A 14-15. §-okban foglaltak a hatáskör-áthelyezés és a törvény egyéb rendelkezései közötti összhang megteremtését szolgálják.

A 16. §-hoz

A miniszter egyetemes szolgáltatással kapcsolatos hatásköreinek megszűnésével szükséges az árak megállapításáról szóló 1990. évi LXXXVII. törvény módosítása is, amelyben a miniszter egyetemes díjcsomagokkal kapcsolatos árszabályozási jogköre is megszüntetésre kerül.

Tekintettel arra, hogy az egyetemes szolgáltatás az Eht. 117. §-a értelmében (az Európai Parlament és Tanács egyetemes szolgáltatásról, valamint az elektronikus hírközlő hálózatokhoz és elektronikus hírközlési szolgáltatásokhoz kapcsolódó felhasználói jogokról szóló 2002/22/EK irányelvnek megfelelően) kizárólag a hozzáférés és a telefonfülkék elérhetőségének biztosítására terjed ki, ezért az egyetemes szolgáltatás körében ármegállapítási jogkör jelenleg egyébként sem indokolt, és ilyen miniszteri rendelet nincs is hatályban.

A 17. §-hoz

A jogalkalmazói gyakorlattal összhangban szükséges a módosítás, mivel e rendelkezés nem volt pontos a tekintetben, hogy a médiaszolgáltatónak is tudomással kell bírnia arról, hogy az adott műsorát a műsorterjesztő terjeszti, e körben szükséges, hogy a műsorterjesztésre vonatkozó jogosultságot a médiaszolgáltató hivatalosan igazolja.

A módosítás célja az adott rendelkezésben rögzített szabályozásnak az Eht. új eljárási szabályrendszeréhez történő igazítása, mely szerint az NMHH általános hatósági felügyeleti eljárás (a korábbi szabályozáson alapuló piacfelügyeleti eljárás helyett) keretében ellenőrzi a műsorterjesztés 2007. évi LXXIV. törvényben meghatározottak szerinti jogszerűségét.

A médiaszolgáltatásokról és a tömegkommunikációról szóló 2010. évi CLXXXV. törvény rendelkezéseivel összhangban a műsorterjesztés és a digitális átállás szabályairól szóló 2007. évi LXXIV. törvény módosításával a gyermekek és kiskorúak védelme érdekében indokolt annak egyértelműsítése, hogy a műsorterjesztő kizárólag abban az esetben terjesztheti a lineáris audiovizuális médiaszolgáltatásokban közzé nem tehető - VI. kategóriába sorolt vagy annak minősülő - műsorszámot, amennyiben a médiaszolgáltatás titkosított formában tartalmazza a műsorszámot, és a titkosítás feloldásához olyan kódra van szükség, amelyet a médiaszolgáltató vagy a műsorterjesztő csak tizennyolcadik életévét betöltött előfizető számára tett hozzáférhetővé, vagy amely valamely más hatékony műszaki megoldást alkalmaz annak érdekében, hogy a műsorszám kizárólag tizennyolc élven felüli nézők vagy hallgatók számára legyen elérhető.

-----STARTING---POINT---VEGE---

A 18. §-hoz

Záró rendelkezések.

A 19. §-hoz

Jogharmonizációs záradék.

A 20. §-hoz

Sarkalatossági záradék.