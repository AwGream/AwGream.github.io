2017. évi CXX. törvény indokolása

a használati minták oltalmára vonatkozó szabályozás módosításáról

-----STARTING---POINT---ALTALANOS--- 

A használati minták oltalma, mint a találmányoknál egyszerűbb műszaki fejlesztéseknek - a szabadalmakhoz képest - gyorsan megszerezhető és költséghatékony iparjogvédelmi oltalmi formája fontos szerepet tölt be a nemzeti vállalkozásfejlesztésben és gazdaságélénkítésben. Az oltalmazható megoldások köre szűkebb a szabadalmazható találmányokéhoz viszonyítva, és az oltalmazhatósághoz megkövetelt alkotói szint is alacsonyabb, a mintaoltalomhoz azonban rövidebb oltalmi idő is társul. A mintaoltalom megszerzéséhez szükséges eljárás koncepcionális különbséget is mutat a szabadalmazási eljáráshoz képest, a mintaoltalmi bejelentést ugyanis a Szellemi Tulajdon Nemzeti Hivatala (a továbbiakban: SZTNH) - az eljárás áramvonalasságának biztosítása érdekében - az újdonságot és a feltalálói lépést előíró oltalomképességi feltételek vizsgálata nélkül bírálja el. Ennek következtében az oltalom érvényessége csupán egy későbbi - a mintaoltalom megsemmisítésére irányuló - eljárásban válhat bizonyossá.

Ezt az oltalmi formát 90%-ot meghaladó mértékben hazai bejelentők veszik igénybe, akik a kevéssé formalizált eljárásnak köszönhetően gyorsan és egyszerűen juthatnak belföldi kizárólagos joghoz, amellyel biztosítható a fejlesztési ráfordítások megtérülése. Ugyanakkor az oltalom gyors és egyszerű megszerzését követően a mintaoltalom bitorlása miatt per indítható a versenytársak ellen annak ellenére, hogy a mintaoltalom oltalomképessége a mintaoltalom megadására irányuló eljárás keretében nem nyert teljes körűen megállapítást. Ez a lehetőség a gyakorlatban a bitorlási keresetek és a büntetőfeljelentések visszaélésszerű alkalmazásából fakadó jogérvényesítési anomáliákat is eredményezett.

Annak ellenére, hogy több uniós tagállamban fontos szerepet tölt be ez az oltalmi forma, a használatiminta-oltalom nem tárgya az Európai Unióban megvalósuló jogi harmonizációnak, és a szabadalmi oltalom iránti eljárás bizonyos aspektusait szabályozó Szabadalmi Jogi Szerződés (a Genfben, 2000-ben megkötött Patent Law Treaty, amelyet Magyarországon a 2007. évi CXXXI. törvény hirdetett ki, a továbbiakban: Szabadalmi Jogi Szerződés) sem alkalmazható rá. Ez nagy szabályozási mozgásteret kínál ahhoz, hogy a mintaoltalom gazdaságfejlesztő potenciálját a magyar bejelentők érdekeinek leginkább megfelelő módon lehessen kibontakoztatni.

A 1666/2013. (IX. 23.) Korm. határozattal elfogadott, a szellemi tulajdon védelmére létrehozott nemzeti stratégia (a Jedlik-terv) a belföldi iparjogvédelmi oltalomszerzés esélyeinek javítása érdekében stratégiai célként határozta meg a használatiminta-oltalmi rendszer továbbfejlesztési lehetőségeinek feltérképezését és az ügyfelek igényeihez igazodó finomhangolását. E vizsgálatnak ki kellett terjednie a hazai kkv-k valós érdekeltségére, illetve speciális igényeire, továbbá a szabadalom és a használatiminta-oltalom viszonyára is - mind anyagi jogi, mind eljárásjogi szempontból.

A használatiminta-oltalmi rendszer felülvizsgálatának szakmai megalapozása, valamint az érintett társadalmi és gazdasági szereplők igényeinek felmérése érdekében a törvénymódosítás előkészítését megelőzően sor került elsőként egy vitaindító kérdőív közzétételére, valamint annak a leginkább érintett társadalmi szervezeteknek való közvetlen megküldésére. Ezt követően a konzultáció eredményeit is figyelembe vevő törvényalkotási koncepció véleményezésére is volt lehetőség. A jelen előterjesztés tárgyát képező módosítás a véglegesített koncepció alapján készült el.

A módosítások főbb célkitűzései a következőkben foglalhatóak össze:

- a használati minták oltalmára vonatkozó anyagi jogi rendelkezések kiigazítása az oltalomképességi feltételek pontosítása és finomhangolása érdekében, így különösen annak tisztázása, hogy

- mi minősülhet mintának - a minta definícióját kibővítve és a mintának nem minősülő tárgyak felsorolását kiegészítve,

- mi tartozik a technika állásához, valamint

- milyen zsinórmértéket kell alkalmazni a mesterségben járatos személy tudásszintjének meghatározásakor;

- a használatiminta-oltalom és a szabadalom viszonyának tisztázása, a kettős oltalom kizárásának megszüntetése (a megfelelő garanciákkal);

- a mintaoltalom iránti eljárás szabályozásának áttekinthetőbbé és a jogintézmény sajátosságaihoz jobban illeszkedővé tétele,

- egyértelművé téve, hogy hol kell a közigazgatási eljárás általános szabályait és hol kell a szabadalmi eljárás szabályait alkalmazni,

- egyúttal megalkotva a mintaoltalmi eljárás olyan szabályait, ahol a szabadalmi eljárástól való kisebb-nagyobb gyakorlati eltérések ezt indokolják (különös tekintettel a bejelentési nap elismerésére), ugyanakkor

- a mintaoltalmi szabályozás szövegezését a találmányok szabadalmi oltalmáról szóló 1995. évi XXXIII. törvényhez (a továbbiakban: szabadalmi törvény, Szt.) igazítva, ahol a fogalmazási eltérések mögött nincs érdemi jogalkalmazási különbség, valaminta szabadalmi eljáráshoz képest rövidítve a mintaoltalmi eljárásban kitűzhető határidőket és korlátozva azok meghosszabbítási lehetőségeit, továbbá

- pontosítva a mintaoltalmi iratok nyilvánosságára vonatkozó rendelkezéseket;

- a jogérvényesítéssel kapcsolatos anomáliák csökkentése a bitorlási keresetek visszaélésszerű használatának visszaszorításával, a használati minták bitorlásának dekriminalizációjával, eljárás-gazdaságossági szempontok érvényesítésével és az oltalom opcionális „megerősítésével”,

- előírva a bitorlási perek kötelező felfüggesztését, ha a mintaoltalommal kapcsolatban megsemmisítési eljárást kezdeményeztek,

- bevezetve az opcionálisan, akár a mintaoltalom megadását követően is igényelhető oltalmazhatósági véleményt, amely a jogérvényesítés kapcsán is kiemelt szerephez jut,

- bizonyos feltételek fennállása esetén lehetővé téve, hogy a bíróság - inter partes hatállyal - megállapíthassa a mintaoltalom érvénytelenségét,

- megszüntetve a használati minták bitorlásának büntetőjogi fenyegetettségét.

-----STARTING---POINT---RESZLETES---

Az 1. §-hoz

A használatiminta-oltalom tárgya tekintetében a hatályos szabályozás a minta oltalmazhatóságának fogalmi előfeltételeként szabja meg, hogy az valamely tárgy kialakításában, szerkezetében vagy elrendezésében testesüljön meg. A törvény a minta fogalmát nem szűkíti ugyan a használati tárgyakra, de nem terjeszti ki a szabadalmi jogban szélesen értelmezett termék fogalmára sem - miközben kizárja az eljárásokat és alkalmazásokat a használatiminta-oltalomból. A használati minta, mint szerkezeti, kialakítási vagy elrendezési megoldás a hatályos szabályozás szerint tehát csak valamely tárggyal - azaz határozott alakú, megragadható fizikai egységgel - összefüggésben, arra vonatkozóan értelmezhető.

Az e szabályok megalkotása óta bekövetkezett technológiai változások ugyanakkor szükségessé tették annak megfontolását, hogy indokolt-e a minta fogalmának kibővítése. Ennek körében különös figyelmet érdemelt, hogy a vegyi úton előállított termékek (vegyületek, keverékek, biológiai objektumok, illetve gyógyszerek és élelmiszerek) esetében fellelhetőek-e a használati minta fogalmi elemei, illetve, hogy szükség esetén bevonhatók-e ezek a termékek a minta fogalma alá.

A használatiminta-oltalom a gazdaságban betöltött szerepe alapján elsősorban a kisebb gazdasági erőt és kevésbé kötött termelési szerkezetet képviselő vállalkozások számára vonzó opció, és a hétköznapi élet szükségleteit a szabadalmakhoz képest közvetlenebbül szolgáló megoldások gyors és hatékony iparjogvédelmi oltalmazását teszi lehetővé.

Ebből a rendeltetésből következik, hogy ahhoz fűződik nyomósabb érdek, hogy használatiminta-oltalom ne legyen szerezhető minden olyan megoldásra, amely szabadalmi oltalom tárgyát is képezheti. Nem kívánatos, hogy a használati minták oltalma egyfajta „kis szabadalomként” funkcionáljon: a fő oltalomképességi feltételek szempontjából érdemi hatósági vizsgálat nélkül megszerezhető, rövidebb ideig fenntartható kizárólagos jog intézményét - az oltalom sajátos tárgyát, mint jellegadó sajátosságot megőrizve - célszerűbb az egyszerűen reprodukálható, tárgyi jellegű megoldások számára biztosítani, a generikus gyógyszeripart pedig nem terhelni további, érdemben vizsgálatlan monopoljogokkal. A nem vegyi reakció útján létrejött keverékek kapcsán pedig látni kell, hogy nehéz lenne megfelelő és pontos (jogbizonytalanságot nem okozó és nem önkényes) határvonalat húzni a használati mintának tekinthető anyagok és a minta fogalmába nem tartozó tárgyak között, így célszerűbb az oltalmazható minták körén kívül tartani ezeket (továbbra is hangsúlyozva, hogy a mintaoltalomból kizárt anyagok szabadalmi oltalom tárgyai még lehetnek).

A törvény ugyanakkor - a használatiminta-oltalom írásmódjának korrekciója mellett - a társadalmi konzultáció eredményeiből is kiindulva kiigazítja az oltalmazható minták meghatározását a definíció bővítésével, olyan módon, hogy a „tárgy” szó tág értelmezése alapján abba beletartozhassanak a berendezések és az egymással kapcsolatban lévő eszközökből álló rendszerek is, amelyek a jelenlegi meghatározás alapján nem voltak egyértelműen mintának minősíthetők.

A törvény ezzel egyidőben - pontosítva a használati minták oltalmáról szóló 1991. évi XXXVIII. törvény (a továbbiakban: Hmtv.) által használt terminológiát is - a mintának nem minősülő, és így az oltalomból kizárt tárgyak példálózó felsorolását is bővíti: egyrészről a vegyi termékekkel (lefedve a gyógyszerkészítmények és gyógyszerhatóanyagok teljes spektrumát, ideértve a szintetikus vagy szemiszintetikus gyógyszereket is), másrészről pedig a keverékekkel (amely bármilyen halmazállapotú anyag, így és szilárd vagy folyékony is lehet).

A 2. §-hoz

A mintaoltalom előfeltételeinek egyik lényeges különbsége a szabadalmakhoz képest az újdonság követelményének a meghatározása: a Hmtv. hatályos szövege a technika állásához tartozó anterioritások körét eltérően vonja meg a szabadalmak vonatkozásában figyelembe vett anterioritásokhoz képest, a külföldi gyakorlatbavételt ugyanis nem tekinti a technika állásához tartozónak. Ez a különbség azt is eredményezheti, hogy egy világviszonylatban nem új (és ezért nem szabadalmazható) megoldás használati mintaként Magyarországon mégis oltalomban részesülhet (pl. ha a nyilvános gyakorlatbavétel külföldön történt).

A Hmtv. megalkotása óta eltelt időszak technológiai fejlődésére és az információs társadalom sajátosságaira, valamint az európai integráció és a nemzetközi trendek piacliberalizációs eredményeire is figyelemmel a törvény megszünteti ezt az eltérést: a technika állásának törvényi definícióját a találmányok szabadalmi oltalmáról szóló 1995. évi XXXIII. törvényben (a továbbiakban: Szt.) foglaltakhoz hasonlóan szabályozza - a türelmi idő intézményének megtartásával, amely megfelelő eszközt jelent a használati minták oltalmára támaszkodó ügyfelek tudatossági szintjében mutatkozó hiányosságok ellensúlyozására. A törvény szerint tehát bármilyen, a bejelentési napot megelőző nyilvánosságra jutás újdonságrontó lesz a használati minták esetében is - a hat hónapos türelmi időn belül a bejelentő vagy jogelődje részéről (vagy a vele szemben elkövetett jogsértés eredményeképpen) történő nyilvánosságra jutás kivételével.

A 3. §-hoz

Tekintettel arra, hogy a használatiminta-oltalom egyik lényegi funkciója - a szakmai-társadalmi konzultáció során beérkezett válaszok tanúsága szerint - a szabadalmazható találmányoknál valamivel alacsonyabb szintű innovatív megoldásokra való oltalomszerzés lehetőségének biztosítása, indokolt a szabadalmaztatható találmányoknál alkalmazandó, a feltalálói tevékenység Szt. 4. § (1) bekezdésében foglaltak szerinti megállapításához megkövetelt alkotói szinttől való eltérés fenntartása a mintaoltalomhoz szükséges „feltalálói lépés” meghatározása kapcsán.

Figyelmet érdemel ugyanakkor az is, hogy Európa számos országában (és az Európai Szabadalmi Hivatal gyakorlatában is) tendenciaszerűen megfigyelhető a szabadalmazhatósághoz szükséges feltalálói tevékenység szintjének viszonylag alacsony meghatározása az ún. „problem- solution approach” alkalmazásával, amely a találmányhoz legközelebb álló anterioritás módosításának vagy más anterioritásokkal való kombinációjának nyilvánvalóságához valamilyen ezekre irányuló, bennük rejlő motivációt is feltételez. Mindez azt eredményezi, hogy a szabadalmi jogban használt „szakember” és a mintaoltalmi jogban ismert „mesterségben járatos személy” kategóriája egyre nehezebben különböztethető meg egymástól. Tekintettel a két oltalom tartalmának hasonlóságaira, ez a megkövetelt alkotói szint különbségeinek megszüntetését is indokolhatná (mint ahogy ez Németországban és Ausztriában meg is történt). A konzultáció eredményei azonban - a mintaoltalommal kapcsolatos hagyományos felfogásra alapozva, amely a szabadalmaknál megkövetelthez képest alacsonyabb alkotói szintet is elegendőnek tartja - inkább a mesterségben járatos személy tudásszintjéhez kapcsolt feltalálói lépés zsinórmértékének pontosabb meghatározását teszik időszerűvé, megtartva a feltalálói tevékenység és a feltalálói lépés különbségét. El kell kerülni azonban, hogy a két oltalmi forma oltalomképességi feltételei közötti különbség azt eredményezze, hogy triviális megoldásokra is kizárólagos jogot lehessen szerezni a mintaoltalom enyhébb követelményei miatt - azaz a mesterségben járatos személy köteles tudása nem szállítható le túlzott mértékben. Ezek alapján - és figyelemmel a joggyakorlatban tapasztalható, alacsonyabb mércét alkalmazó tendenciákra - egyértelművé kell tenni, hogy a mesterségben járatos személy nézőpontjából vizsgált nyilvánvalóság - ha az egyéb feltételek fennállnak - megállapítható kell, hogy legyen olyan esetekben is, amikor az több anterioritás kombinációjából következik, vagy ha a technika állása idegen nyelvű forrásokat is tartalmaz.

A törvény ennek megfelelően - fenntartva azt a megoldást, hogy a szabadalmi jogi szakember köteles tudásához képest csupán a mesterségben járatos személy tudásszintjét kell figyelembe venni a bejelentésben szereplő minta nyilvánvalóságának megítélésekor - kiegészíti a feltalálói lépés meghatározását egy olyan mondattal, amely - a mesterségben járatos személy köteles tudásának szintjét mintegy „aládúcolva” - a nyilvánvalóságot nem zárja ki olyan esetekben, ahol az ennek megállapítására hivatott fiktív mesternek több anterioritást kellene kombinálnia, vagy idegen nyelvű forrásokat is értelmeznie kellene tudnia.

A „mesterségben járatos személy” tudásszintjének meghatározásakor tehát azt kell alapul venni, hogy egy ilyen személy bármilyen nyelvű dokumentum tanulmányozására képes, köteles tudással rendelkezik, és képes dokumentumok kombinálására, valamint bármely dokumentum és a köteles tudása kombinálására. Köteles tudása azonban alacsonyabb szintű, mint a szakemberé, és szűkebb szakmájára korlátozódik, például nem képes távolabbi műszaki területeken nyilvánosságra jutott publikációk figyelembevételére. Ezzel összhangban a „mesterségben járatos személy” nem képzelhető el különböző műszaki területeken jártas személyekből álló fejlesztő csoportként. A „mesterségben járatos személy” tudásszintje és kombinációs készsége az átlagos, szakterületen jártas szakember tudásszintjével és kombinációs készségével egyenértékű.

A rendelkezés (2) bekezdésének módosítását a szöveg pontosítása - és az Szt. szóhasználatához való igazítása - indokolja.

A 4. §-hoz

A Hmtv. 5. § (1) bekezdésének módosítása érdemi változást nem irányoz elő, csupán a szabadalmi törvény szóhasználatához igazítja a mintaoltalmi szabályozás megfelelő rendelkezését.

A rendelkezés (2) bekezdése körében a törvény - itt is követve azt a módszertant, amelynek értelmében minden olyan helyen, ahol nincs szükség a szabadalmakra vonatkozó szabályozástól való kifejezett eltérésre, a mintaoltalomra vonatkozó rendelkezések szövegezését a szabadalmi törvényben foglaltakhoz igazítja - az Szt. 6. § (2) bekezdésének megfelelően módosítja az oltalomból közrendre vagy közerkölcsre vonatkozó megfontolások alapján kizárt mintákra vonatkozó szabályokat.

Az 5. §-hoz

A hatályos szabadalmi anyagi joggal való összhang megteremtése érdekében a mintaoltalom jogosultjának kizárólagos hasznosítási joga körébe vonja a forgalombahozatalt, a forgalombahozatalra ajánlást és az ilyen célokból történő raktáron tartást, mint főszabály szerint a szabadalmas engedélyéhez kötött hasznosítási cselekményeket.

A 6. §-hoz

A hatályos mintaoltalmi szabályozás - az Szt.-vel egyezően - kiterjeszti az oltalom körét az igénypontokban meghatározott jellemzőkkel egyenértékű (ekvivalens) megoldásokra is. A két szabályozási megoldás mégsem tekinthető azonosnak, hiszen ezt a tág oltalmi kört szabadalmak esetén az oltalomképesség érdemi vizsgálata ellensúlyozza, és további korlátok közé szorítja az Szt. 24. § (3) bekezdésében foglalt értelmezési szabály (amely az Európai Szabadalmi Egyezmény 69. cikkének értelmezéséről szóló Jegyzőkönyvben foglaltakat tükrözi, a nemzeti szabadalmakra is kiterjesztve az értelmezési iránymutatást). A két oltalmi formára vonatkozó anyagi jogi rendelkezések közötti összhang megteremtése, valamint a mintaoltalom túlzott kiterjesztésének elkerülése érdekében a törvény beépíti az Szt. igénypont-értelmezési szabályát a mintaoltalmi jogba is.

A 7-8. §-hoz

A Hmtv. 16. § (2) bekezdésének és 17. § (2) bekezdésének módosítását normavilágossági szempontok indokolják: a kényszerengedélyekre vonatkozó utaló szabály a mintaoltalmakra adható kényszerengedélyekről szóló rendelkezésbe kerül a mintaoltalom korlátaira és kimerülésére vonatkozó utaló szabályokat tartalmazó bekezdésből.

A 9. §-hoz

A törvény - a szabadalmi jogi szabályozással összhangban - kiegészíti a minta bitorlása (azaz a mintaoltalmi bejelentésnek vagy a mintaoltalom tárgyának jogosulatlan átvétele) esetén a jogosult rendelkezésére álló polgári jogi igények körét a kártérítéssel.

A 10. §-hoz

A törvény a mintaoltalomról történő lemondásra vonatkozó rendelkezéseket - a szabadalmi jogi szabályozással való összhang megteremtése érdekében - kiegészíti a lemondás visszavonásának hatálytalanságát kimondó szabállyal.

A 11. §-hoz

A Hmtv. mintaoltalom megsemmisítésére vonatkozó 24. § (1) és (3) bekezdését kiegészítő módosítás - más rendelkezések módosításához hasonlóan - a szabadalmi jogi szabályozással való összhang megteremtését célozza. Nem indokolt, hogy ne képezzen megsemmisítési okot, ha a mintaoltalmat nem annak adták meg, akit az megillet, és - noha ez természetesen a hatályos szabályozás értelmében is így van - egyértelművé kell tenni azt is, hogy a megsemmisítés az oltalom keletkezésére visszaható hatállyal szünteti meg a kizárólagos jog fennállását mintaoltalmak esetében is.

A (3) bekezdés a mintaoltalom érvényességének az „ítélt dolog” doktrínája általi rögzülését mondja ki: egy jogerősen lezárult megsemmisítési eljárást követően ugyanazon a ténybeli alapon (azaz ugyanarra a megsemmisítési okra alapítva, ugyanazon bizonyítékok alapján) már nem lehet a mintaoltalom érvénytelenségének megállapítására irányuló eljárást kezdeményezni. Az oltalom érvényességének vagy érvénytelenségének megállapításához - az oltalom által keletkeztetett jogviszony abszolút szerkezetéből következően - közérdek fűződik, amelynek a megsemmisítési eljárást megindító ügyfél csupán katalizátora [ezt a jellemzőt támasztja alá az Szt. 81. § (3) bekezdése is, amely a mintaoltalmak megsemmisítésére irányuló eljárásban is alkalmazandó: az eljárást hivatalból folytatni lehet akár a kérelem visszavonása esetén is]. Mind jogbiztonsági, mind pedig eljárás-gazdaságossági szempontokból, a visszaélések megakadályozása érdekében el kell kerülni ugyanakkor, hogy egy iparjogvédelmi jog ugyanazon az alapon többször is támadható legyen: a megtámadhatatlan és megváltoztathatatlan, nem csupán az eljárás résztvevőire kiterjedő hatályú határozat az adott megsemmisítési ok vonatkozásában végleges döntést keletkeztet. Mindez természetesen nem jelenti azt, hogy ha az oltalom érvénytelenségére utaló újabb tények kerülnek elő, akkor ezekre hivatkozással ne lehetne új megsemmisítési eljárást indítani - ilyenkor ugyanis már nem azonos ténybeli alapról van szó.

A 12. §-hoz

A Hmtv. 26. §-ának kiegészítése az SZTNH mintaoltalmi ügyekben gyakorolt hatásköreinek felsorolását teszi teljessé a hatósági tájékoztatással kapcsolatos - természetesen a hatályos szabályozás, így az Szt. 115/G. és 115/I. § alapján is gyakorolt - feladatokkal.

A 13. §-hoz

A Hmtv. 28. §-ának újraalkotását az teszi szükségessé, hogy az új szöveg alapján minden kétséget kizáróan világos legyen, pontosan milyen körben kell az Szt. általános eljárási szabályait alkalmazni - konkrétan felsorolva, hogy hol és milyen vonatkozásban térnek el ezektől a mintaoltalmi eljárásokban követett szabályok (és kiemelve, hogy egyes igazgatási szolgáltatási díjakra nézve - ahol vannak ilyenek - a Hmtv. különös szabályai válnak alkalmazandóvá). Figyelmet érdemel, hogy a 28. § csupán az általános eljárási szabályokra nézve állapít meg utaló jellegű vagy eltérést biztosító rendelkezéseket; a mintaoltalmi eljárásokban alkalmazandó különös szabályok kapcsán a törvény részben új - a hatályosnál részletesebb, a mintaoltalmi eljárások sajátosságait figyelembe jobban vevő - rendelkezéseket alkot, a Hmtv. új 36/A. §-a pedig felsorolja azokat a jogintézményeket, amelyek kapcsán továbbra is az Szt. rendelkezései lesznek az irányadóak. Látni kell azt is, hogy a Hmtv. új 28. §-a az „általános szabályok” ernyője alá vonja a lajstromvezetési és hatósági tájékoztatási szabályokat, illetve az igazgatási szolgáltatási díjakra és a fenntartási díjakra vonatkozó rendelkezéseket is, ezekre nézve is előírva a szabadalmi törvény alkalmazását (az előbbi két kategóriára nézve eddig hiányzott ez az Szt. VIII. Fejezetére utaló szabály, a díjak tekintetében azonban a rendelkezés csak megerősíti az Szt. XIV/D. Fejezetének minden iparjogvédelmi ügyre kiterjedő hatályát).

A használatiminta-oltalmi eljárásnak a szabadalmi eljárástól való eltéréseinek egyik fő potenciális területe a szabadalmi eljárásokra jellemző eljárási kedvezmények köre. Tekintettel arra, hogy a szabadalmaknál rövidebb ideig fenntartható használatiminta-oltalom teljes körű vizsgálaton nem átesett bejelentés alapján keletkezik, valamint arra is, hogy ennek az oltalmi formának a vonzereje éppen az eljárás egyszerűségében és gyorsaságában rejlik, a határidőkkel (és azok hosszabbításával) kapcsolatos eljárási kedvezmények körét a törvény szűkíti, és az ügyfél részére kitűzött határidők lehetséges tartamát is rövidebben határozza meg. E korlátozások ugyanakkor nem érintik az eljárásnak az ügyfél mulasztása ellenére való folytatását lehetővé tevő kérelem jogintézményét, valamint az elsőbbség érvényesítésére vonatkozó eljárási kedvezményeket, amelyek a szabadalmi eljárásban ismert módon továbbra is igénybe vehetőek maradnak.

A kedvezmények körének szűkítése nemzetközi jogi akadályokba nem ütközik, a használati minták oltalmával összefüggő eljárásokra ugyanis a Szabadalmi Jogi Szerződés hatálya nem terjed ki. Ennek megfelelően a törvény egyértelművé teszi, hogy - ellentétben a szabadalmi ügyekben érvényesülő, az Szt. 53/E. § szerinti szabályozással - ennek a nemzetközi jogi instrumentumnak a kisegítő és garanciális jellegű alkalmazása is kizárt.

Az eljárási szabályokon keresztül jelenik ugyan meg, de lényeges anyagi jogi szabályt jelent a kettős oltalom kizárása, azaz hogy ugyanarra a tárgyra nézve nem szerezhető szabadalmi és mintaoltalom. A hatályos rendelkezések alapján ugyanis származtatás esetén a mintaoltalmi bejelentést visszavontnak kell tekinteni, a mintaoltalmat pedig a keletkezésére visszaható hatállyal megszűntnek kell tekinteni, ha jogerős határozattal szabadalmat adnak arra a szabadalmi bejelentésre, amelyet a mintaoltalmi bejelentésből származtattak, illetve amelyből a mintaoltalmi bejelentést származtatták (származtatás híján pedig amúgy is csupán a korábbi elsőbbségű bejelentésre lehetne oltalmat szerezni). Ez alapján a használatiminta-oltalom megszűnése akkor is bekövetkezik, ha a szabadalom és a használatiminta-oltalom végül eltérő oltalmi körrel kerül megadásra (pl. a minta egy termékre, a szabadalom pedig egy eljárásra vonatkozik). Nem érvényesül ugyanakkor a kettős oltalom tilalma abban az esetben, amikor az ugyanazon a napon benyújtott szabadalmi és mintaoltalmi bejelentések rendelkeznek azonos tárgykörrel (mivel az egy napon érkezett bejelentések között a hatályos szabályozás nem állít fel rangsort), valamint szintén nem kizárt a párhuzamos oltalom fennállása két azonos tárgyú és azonos napon benyújtott nemzeti szabadalmi bejelentés, valamint az európai és a nemzeti szabadalmak viszonylatában sem.

Minderre tekintettel a törvény szakít az eddigi felfogással, és nem tartja fenn a kettős oltalom származtatás esetén érvényesülő szigorú tilalmát [ld. a törvénynek a Hmtv. 21. § (2) bekezdését hatályon kívül helyező 23. § b) pontját és a Hmtv. 28. §-ának újraszabályozását].

A jogbiztonság érdekében ugyanakkor szükség van arra, hogy az azonos tárgyra szerzett oltalmak egyikének megsemmisítésére irányuló eljárásban hozott jogerős döntésben foglaltak a másik - részben vagy egészben azonos oltalmi körrel bíró - oltalom érvényességével kapcsolatos eljárásban már ne legyenek vitathatóak. Ezt a célt szolgálja a Hmtv. 28. §-ának új (3) bekezdése, amely kimondja, hogy az egyik oltalom megsemmisítésére irányuló eljárás eredménye a párhuzamos oltalom érvényessége kapcsán az SZTNH-t köti (és ebből következően az ezt megjelenítő hivatali határozat jogszerűségéhez sem férhet kétség, a bírósági felülvizsgálat szakaszában sem). Látni kell azonban, hogy ez a kötőerő csak az első eljárásban hozott döntés megállapításának erejéig áll fenn, azaz - az oltalomképességi feltételek különbözőségeiből (különösen a feltalálói lépés és a feltalálói tevékenység eltéréséből), valamint a használatiminta-oltalmi bejelentés benyújtása esetén érvényesíthető hat hónapos türelmi időből következően - ez a szabály nem jelenti azt, hogy a két eljárásban feltétlenül ugyanaz az eredmény születik.

Az általános eljárási szabályok közé kívánkoznak a mintaoltalmi ügy iratainak nyilvánosságára vonatkozó rendelkezések is: ezeket állapítja meg a Hmtv. 28. §-ának új (4) bekezdése. Tekintettel arra, hogy a mintaoltalmi eljárásokban a szabadalmi eljárástól eltérően nem kerül sor a bejelentés közzétételére, a törvény az oltalom megadásáról szóló határozat jogerőre emelkedése napjától teszi lehetővé az eljárás irataiba való betekintést. Az Szt. 46. § (3) bekezdése alapján (amely a Hmtv. 28. §-a révén a mintaoltalmi eljárásokban is alkalmazandó) az SZTNH döntései a kézbesítéssel emelkednek jogerőre, ha nem kérik azok megváltoztatását. Ebből következően a megadásról szóló határozat jogerejének - visszamenőleges - megállapítására is csak a jogorvoslati határidő lejártakor kerülhet sor. Tekintettel az iratok nyilvánosságra jutásának irreverzibilis mivoltára, a megtekinthetővé tételük csak ebben az időpontban indokolt, elkerülendő, hogy a döntés jogerőre emelkedése előtti nyilvánosságra hozatal érdeksérelmet okozzon a jogorvoslattal élni kívánó bejelentőnek (pl. ha nem neki megfelelő igénypontokkal kapta meg az oltalmat, és ennek eredményeképpen, azok véglegessé válását követően vissza kívánja vonni a bejelentését).

A törvény által bevezetett, a Hmtv. új 36/B. §-ában szabályozott oltalmazhatósági vélemény nyilvánossága is az ismertetettekhez hasonlóan alakul - azzal, hogy ha a fentiek szerint meghatározott időpontot követően készül el (hiszen a vélemény elkészítése független a megadásra irányuló eljárástól, és akár a megadást követően is kérhető), az oltalmazhatósági vélemény megtekinthetővé tételére a véleményről szóló hatósági tájékoztatást követően kerül sor.

A 14-16. §-hoz

Az eljárási szabályok világosabbá tétele, valamint a szabadalmi eljáráshoz képest érvényesülő eltérések kidomborítása érdekében a törvény újraszabályozza és kibővíti a mintaoltalmi bejelentésre, a bejelentési nap elismerésére, valamint a bejelentés benyújtását követő vizsgálatra vonatkozó szabályokat (utalva természetesen a részletes alaki követelményeket és a díjtételeket meghatározó rendeleti szintű szabályozásra). A törvény - a szabadalmi eljáráshoz képest - számos ponton egyszerűsíti a mintaoltalmi eljárás szabályait, ezáltal is lehetővé téve a minél gyorsabb jogszerzést. Ezt elsősorban azoknak a - az egyszerűbb megoldások oltalmát célzó mintaoltalmi eljárásban amúgy is korlátozott funkcióval bíró - eljárási lépéseknek a megszüntetésével éri el, amelyeket a szabadalmi eljárásban a Szabadalmi Jogi Szerződés egyes rendelkezései írnak elő, a mintaoltalmi eljárást azonban csupán szükségtelenül elnehezítik. Ezáltal a bejelentési nap elismeréséhez teljesítendő feltételek kismértékben szigorodnak ugyan, a hiányzó leírás-részekre és rajzra vonatkozó különleges hiánypótlási szabályok [ld. az Szt. 65. § (4)-(9) bekezdését] pedig megszűnnek, a mintaoltalmi eljárás azonban áramvonalasabbá és ezáltal gyorsabbá válik - anélkül, hogy bármilyen garanciális jellegű, a bejelentő számára komoly előnyt jelentő szabály elveszne.

A 17-20. §-hoz

A törvény az eljárási szabályok áttekinthetőbbé tétele érdekében újraalkotja és rendszerbe helyezi a mintaoltalmi bejelentés alaki (34. §) és érdemi vizsgálatára (35. §) vonatkozó szabályokat, immár nem hagyatkozva teljes mértékben a szabadalmi törvény különös eljárási szabályaira. Az új 36. § megőrzi a Hmtv.-ben eddig is szereplő rendelkezéseket, de kiegészíti azokat a mintaoltalmi eljárásban alkalmazandó hiánypótlásra, illetve nyilatkozattételre vonatkozó szabályokkal. Az új 36/A. § ennek megfelelően csupán azokban a kérdésekben utal vissza az Szt. rendelkezéseire, ahol a két eljárás között valóban nem mutatható ki különbség.

A törvény ilyen módon fenntartja a hatályos - és az egész iparjogvédelmi szabályozásra jellemző - szabályozás struktúráját, azaz nem változtat az Szt. eljárási rendelkezéseinek mögöttes szabályozásként való alkalmazásán, amelyhez képest csupán az eltérések vannak meghatározva. Ez kodifikációs szempontból azzal az előnnyel is jár, hogy a főbb eljárási szabályok egyetlen jogszabályban találhatóak, amelyeknek a megváltozása nem jár számos jogszabály párhuzamos módosulásával, kiküszöbölve a hibalehetőségeket és az indokolatlan eltérések megjelenését az eljárások menetében. A normavilágosság ugyanakkor megköveteli, hogy egyértelműen azonosítható legyen az adott ügyben alkalmazandó pontos jogszabályhely, ezért a törvény egy rendelkezésben tartalmazza az Szt. alkalmazandó különös szabályainak felsorolását, és minden olyan kérdésben, ahol a szabadalmi eljáráshoz képest eltérések mutathatók ki, teljes körben alkotja meg az alkalmazandó eljárási rendelkezéseket.

Az érdemi vizsgálat körében (35. §) a megadott mintaoltalmak erősítése és ezen keresztül a potenciális jogviták egy részének megelőzése érdekében a törvény bővíti a mintaoltalmi bejelentés érdemi vizsgálata során górcső alá kerülő szempontokat oly módon, hogy azok az újdonság és a feltalálói lépés kivételével minden kérdésre kiterjedjenek. Az érdemi vizsgálat körének kiterjesztése két új szempont beépítését foglalja magában.

A törvény egyfelől - a Hmtv. 35. §-ának egy g) ponttal való kiegészítésével - bevezeti a bővítő értelmű módosítás Szt.-ben is megjelenő tilalmát, azaz annak vizsgálatát, hogy a bejelentő által benyújtott módosítás(ok) nem jár(nak) olyan tartalom bevitelével, amelynek eredményeképpen a mintaoltalmi bejelentés tárgya bővebb lesz annál, mint amit a bejelentés napján benyújtott bejelentésben feltártak [vö. Szt. 72. § (1) bekezdés].

Másfelől - a Hmtv. 35. § f) pont módosításával - beépíti annak vizsgálatát az engedélyezési eljárásba, hogy a bejelentőt az igényelt elsőbbség megilleti-e, azaz a vizsgálat már nem csupán arra terjed ki, hogy az elsőbbséget (formailag) szabályszerűen igényelték-e, hanem arra is, hogy az elsőbbségi irat(ok) tartalma alkalmassá teszi-e őket az elsőbbség megalapozására.

Az oltalmazhatósági vélemény kapcsán elmondható, hogy a szabadalmi eljárásból ismert írásos véleménnyel kiegészített újdonságkutatási jelentéshez hasonló, az SZTNH által kérelemre elkészített oltalmazhatósági vélemény megfelelően ellensúlyozhatja a használatiminta-oltalom részlegesen vizsgált jellegét (azaz az újdonság és a feltalálói lépés vizsgálatának hiányát). A szabadalmi eljárásban 2005 óta érhető el ez a lehetőség a bejelentők részére, és a tapasztalatok alapján hasznos segítséget nyújt az oltalomszerzési stratégia kialakításához.

A fentieken túlmenően a mintaoltalom - opcionálisan igénybe vehető - megerősítése (és ezáltal a jogbiztonság fokozása), valamint a jogérvényesítéssel kapcsolatos anomáliák csökkentése érdekében is indokolt, hogy a törvény a mintaoltalmi eljárásban bevezesse az oltalmazhatósági vélemény igénylésének lehetőségét.

Az oltalmazhatósági vélemény igénylése és elkészítése a mintaoltalom iránti eljárástól elkülönülő, opcionális, a bejelentő vagy jogosult által kezdeményezett eljárás, amely akár a megadást követően is lefolytatható. Ebből következően az oltalmazhatósági vélemény igénylése a mintaoltalom megadására irányuló eljárás befejezését nem késlelteti.

Az oltalmazhatósági véleményt a mintaoltalom megadását (illetve ha később készül el, akkor az elkészültéről szóló hatósági tájékoztatást) követően - a mintaoltalmi bejelentéshez és az ahhoz kapcsolódó nyilvános iratokhoz hasonlóan - bárki megtekintheti [ld. a Hmtv. 28. §-ának a törvény által előirányzott (4) bekezdését]. Ennek eredményeképpen egy olyan mintaoltalom alapján, amellyel kapcsolatban negatív tartalmú (legalább néhány igénypont esetében az oltalom érvényességét megkérdőjelező) oltalmazhatósági vélemény áll rendelkezésre, kisebb valószínűséggel indulnának visszaélésszerű bitorlási perek - hiszen az figyelmeztetés a jogosultnak és jelzés a versenytársaknak a mintaoltalom sebezhetőségére nézve. Egy kedvező oltalmazhatósági vélemény ugyanakkor hasznos eszköz lehet a jogosult kezében mind a jogérvényesítési eljárásokban (ld. a 21. §-hoz fűzött indokolást), mind pedig az üzleti kapcsolatokban (pl. hasznosítási szerződésekről folyó tárgyalások során) - és harmadik személyek számára is lényeges iránymutatást jelenthet.

Látni kell ugyanakkor, hogy az oltalmazhatósági véleménynek nincs hatása az oltalom megadására vagy érvényességére nézve, az ugyanis csupán egy olyan prima facie vélemény, amely a kérelem benyújtásának napján rendelkezésre álló iratok alapján (a kérelmező nyilatkozatának kikérése nélkül) tesz előzetes, kötőerővel nem rendelkező megállapításokat az oltalomképességi feltételek teljesüléséről. Az oltalom érvényességével kapcsolatban természetszerűleg csak olyan eljárásban születhet végleges döntés, amelyben a jogosultnak is lehetősége van kifejteni az előzetes megállapításokkal kapcsolatos álláspontját (erga omnes hatállyal ezt a hazai rendszerben csupán az SZTNH előtt indított megsemmisítési eljárásban lehet kezdeményezni), amely adott esetben meg is cáfolhatja azokat.

Az oltalmazhatósági vélemény elkészítése magában foglalja a mintaoltalmi eljárás részét nem képező újdonságkutatás lefolytatását, valamint az ipari alkalmazhatóság és a feltalálói lépés meglétének vizsgálatát, az ennek eredményeképpen megtett megállapítások pedig természetesen az oltalomképesség tekintetében az egyes igénypontok vonatkozásában eltérő eredményre is juthatnak - ám természetesen minden következtetést megfelelő indokokkal kell alátámasztani.

Az oltalmazhatósági vélemény újdonságkutatási szakaszának elvégzése során az Szt. 69. § (1)-(2) bekezdéseit [ideértve az (1a) és az (1b) bekezdéseket is] megfelelően alkalmazni kell: az újdonságkutatásra alkalmatlan igénypontok leválasztása és az egység követelményeinek nem megfelelő bejelentés kezelése tekintetében tehát a szabadalmi újdonságkutatással kapcsolatos eljárási szabályok az irányadóak.

A törvény meghatározza az oltalmazhatósági vélemény elkészültéről szóló hatósági tájékoztatásra, valamint utal arra, hogy az oltalmazhatósági vélemény elkészítéséért fizetendő igazgatási szolgáltatási díjat az iparjogvédelmi eljárásokban fizetendő igazgatási szolgáltatási díjakról szóló jogszabály [azaz a Magyar Szabadalmi Hivatal előtti iparjogvédelmi eljárások igazgatási szolgáltatási díjairól szóló 19/2005. (IV. 12.) GKM rendelet] állapítja meg (annak megfelelő módosításával, amely figyelembe veszi a tevékenység ellátásának önköltségét).

Az Szt. 115/R. §-a, valamint a 115/S. § (3) bekezdése alapján a díj a kérelem benyújtása napján esedékes, a kérelmet pedig a díj megfizetéséig nem lehet benyújtottnak tekinteni. Ebből következően a kérelem benyújtásától számítandó határidőket - ha ez a későbbi - a díj beérkezésének napjától kell számítani.

A törvény - a szabadalmi és a használatiminta-oltalmi eljárásban fizetendő bejelentési és fenntartási díjak szabályozásához hasonlóan, a Hmtv. új 28. § (2) bekezdésében foglalt, eltérést engedő rendelkezésnek is megfelelően - az oltalmazhatósági vélemény elkészítésére a feltaláló és a bejelentő személyének azonossága esetén kedvezményes (50%-os) díjtételt ír elő, az Szt. 115/O. §-ában foglaltaknak megfelelő feltételekkel (külföldi elsőbbség esetén nem érvényesíthető a díjkedvezmény; a feltalálótárs javára való lemondás, illetve az öröklés azonban nem szünteti meg a kedvezményre való jogosultságot).

Az oltalmazhatósági vélemény elkészítésére az SZTNH rendelkezésére álló határidő a kérelem benyújtásától számított hat hónap. Ha az oltalmazhatósági vélemény megküldésére (postázására) nem kerül sor ezen a határidőn belül, a megfizetett díjat az SZTNH kérelemre visszafizeti.

Tekintettel arra, hogy az oltalmazhatósági vélemény iránti kérelem benyújtásának nincs időbeli korlátja, elméletileg elképzelhető az is, hogy egy mintaoltalmi jogosult - ha nem elégedett a korábbi oltalmazhatósági véleményben foglaltakkal - egy nyilatkozattal kísérve új kérelmet ad be, amelyben egy további oltalmazhatósági vélemény elkészítését kéri az SZTNH-tól. Ezzel kapcsolatban természetesen érvényesülnek a mintaoltalmi szabályozás sajátos korlátjai, a bejelentést módosítani ugyanis csak a megadásig lehet (és ebben az esetben is érvényesül a bővítő értelmű módosítás tilalma) - az egyes igénypontokról azonban a megadást követően is le lehet mondani.

A 21. §-hoz

A Hmtv. hatályos szabályai szerint a használatiminta-oltalmi eljárásban hivatali vizsgálat és a köz által gyakorolt kontroll (észrevétel vagy felszólalás) nélkül szerezhető kizárólagos jog a mintára. Ez azt jelenti, hogy akár a technika állásához tartozó megoldások is kivonhatók a közkincs köréből az oltalom fennállásának idejére (amíg meg nem semmisítik az oltalmat), és nem zárható ki a visszaélésszerű oltalomszerzés és jogérvényesítés lehetősége, ami akár a jogszerűen tevékenykedő versenytársak polgári jogi és büntetőjogi eszközökkel való fenyegetését is eredményezheti.

Jelenleg a megalapozatlan oltalmakkal szembeni fellépés egyetlen eszköze a megsemmisítési eljárás, amely csak az SZTNH előtt indítható meg. Egyrészt azonban a megsemmisítési eljárás megindítása sem polgári, sem büntető ügyekben nem jár automatikusan a bitorlás (vagy iparjogvédelmi jogok megsértése) miatt indult bírósági eljárás felfüggesztésével; másrészt a megsemmisítési kérelem ténybeli alapjának összeállítása időigényes, büntető ügyekben pedig gyakran csak a nyomozó hatóság intézkedéséből értesül a gyanúsított a vele szemben indult eljárásról.

A törvény - a Hmtv. 38. §-a (1) és (2) bekezdésének újraalkotásával - a mintaoltalmakkal összefüggő jogérvényesítési eljárások (a mintaoltalmi perek) kapcsán egy olyan intézkedés-csokrot vezet be, amely egyszerre szolgálja az eljárások konzisztenciájának erősítését és gyorsítását, egyszersmind hozzájárulva a jogbiztonság fokozásához.

Ennek keretében a törvény elsőként előírja, hogy a bitorlási pert fel kell függeszteni a megsemmisítési eljárás jogerős befejezéséig, ha a mintaoltalommal kapcsolatban megsemmisítési eljárást kezdeményeztek, és ezt kellő időn belül, azaz a perfelvételt lezáró végzés meghozataláig igazolják.

Ennek kapcsán említést érdemel, hogy a Hmtv. új 36/B. §-ával bevezetett oltalmazhatósági vélemény intézménye várhatóan csökkenti majd a visszaélésszerű jogérvényesítés kockázatát, hiszen aki ilyennel rendelkezik, az vélhetően nem a vizsgálat hiányára alapozza az oltalom fennállását. Ebből kiindulva irányozza elő a törvény, hogy a bitorlási eljárás felfüggesztése ne kötelező, csupán lehetőség legyen a bíróság számára abban az esetben, ha a jogosult rá nézve kedvező oltalmazhatósági véleménnyel rendelkezik, és ezt a perben - szintén az elsőfokú ítélet meghozatalát megelőző tárgyalás berekesztéséig - be is nyújtja. Az, hogy egy részlegesen negatív oltalmazhatósági vélemény az adott ügy szempontjából „kedvezőnek” minősül-e, az eljárásban érintett igénypontokra vonatkozó megállapítások tartalmától függ.

Az oltalmazhatósági vélemény bevezetése mellett szól az is, hogy az ideiglenes intézkedés iránti kérelem elbírálása esetén hatékonyan segíti a bírói mérlegelést, ha a kérelmező (felperes) az oltalom megalapozottságát alátámasztó hatósági véleményt tud benyújtani.

A törvény nem változtat ugyan a bitorlási és a megsemmisítési eljárás fórumának elkülönülésén (az ún. bifurkáción), ugyanakkor a bifurkáció főszabályát áttörő kivételt jelenti a törvény azon rendelkezése, amelynek alapján a mintaoltalom bitorlása miatt indított perben a bíróság az alperesnek a mintaoltalom érvénytelenségére hivatkozó kifogása alapján a mintaoltalom érvényességét is vizsgálja, és ha a mintaoltalom megsemmisítésének feltételei fennállnak, a keresetet elutasítja. A bíróság saját hatáskörben mérlegeli azt, hogy fennállnak-e a mintaoltalom megsemmisítésének feltételei, és ha a mérlegelés alapján - a kifogásnak helyt adva - a kereset elutasítására kerül sor, a mintaoltalom érvénytelenségét ezáltal csupán a felekre kiterjedő (inter partes) hatállyal állapítja meg.

Ezekben az esetekben az oltalom továbbra is fennáll, hiszen annak erga omnes hatályú megsemmisítéséről továbbra is csak az SZTNH dönthet, egy erre irányuló eljárásban. A bitorlási kereset elutasítása tehát nem jelenti azt, hogy a bíróság ítélete alapján a mintaoltalmat az SZTNH-nak automatikusan, minden további eljárás és vizsgálat nélkül törölnie kellene a lajstromból. A bitorlási keresetnek az érvénytelenségi kifogás alapján törénő elutasítására azonban csak akkor kerülhet sor, ha az eljárás felfüggesztése nem kötelező (azaz ha nem indult olyan megsemmisítési eljárás, amelyre az alperes hivatkozhatott volna, vagy ha indult is, az alperes nem hivatkozott rá vagy a felperes rá nézve kedvező oltalmazhatósági véleményt nyújtott be) vagy a bíróság úgy ítéli meg, hogy az eljárás - nem kötelező - felfüggesztésére nincs szükség, és ezzel egyidejűleg a mintaoltalom megsemmisítésének feltételei fennállnak.

A 22. §-hoz

A Hmtv.-nek a törvény által előirányzott szövegcserés módosításaira irányuló módosítások mind a törvényszöveg pontosabbá, világosabbá és érthetőbbé tételét szolgálják - nyelvhelyességi szempontokat is érvényesítve, valamint felszámolva a szabadalmi jogi szabályozástól való indokolatlan szövegezésbeli eltéréseket és beillesztve azokat a kifejezéseket, amelyek az adott rendelkezés tartalmának szabatos meghatározásához szükségesek.

A 23. §-hoz

A törvény hatályon kívül helyező rendelkezései egyfelől a törvényszöveg koherenssé tételét szolgálják (a szükségtelenné váló vagy másutt is megjelenő szövegrészek törlésével), másfelől pedig - a Hmtv. 21. § (2) bekezdése hatályon kívül helyezésével - megszüntetik a származtatás útján létrejövő kettős oltalom kizárását szolgáló rendelkezést (ennek indokairól és kísérő intézkedéseiről ld. a 13. §-hoz fűzött indoklást).

A 24. §-hoz

Sem a jogérvényesítési tapasztalatok fényében, sem jogpolitikai megfontolások alapján nem indokolt az érvényesség szempontjából kulcsfontosságú oltalomképességi feltételek érdemi vizsgálata nélkül megszerzett kizárólagos jog megsértése esetére a büntetőjogi szankció fenntartása.

A törvény ezért - a Büntető Törvénykönyvről szóló 2012. évi C. törvénynek (a továbbiakban: Btk.) az iparjogvédelmi jogok megsértésére vonatkozó 388. §-ához fűzött, (4) bekezdésben található értelmező rendelkezés módosításával - megszünteti a használatiminta-oltalom bitorlásának büntetőjogi fenyegetettségét. Ez a lépés szem előtt tartja azt is, hogy sem a szellemi tulajdonjogok kereskedelmi vonatkozásairól szóló megállapodás (TRIPS-megállapodás), sem pedig a szellemi tulajdonjogok érvényesítéséről szóló 2004/48/EK parlamenti és tanácsi irányelv nem ír elő ilyen kötelezettséget. Mindez nem jár a jogosultak rendelkezésére álló polgári jogi eszköztár csorbulásával (de a Btk. 384. §-ában szabályozott bitorlás tekintetében sem vonja ki a mintaoltalmat a büntetőjogi védelem alól), ugyanakkor tükrözi, hogy a megadott használatiminta-oltalom az oltalmi idő különbségétől eltekintve sem nem feleltethető meg teljesen a szabadalom jogintézményének.

A törvény egyúttal a félvezető termékek topográfiájára vonatkozó oltalom kapcsán is megszünteti a büntetőjogi fenyegetettséget, tekintettel ennek az oltalmi formának a gyakorlatban szinte teljes mértékben kiüresedett jellegére (és arra, hogy ebben az esetben sincs sem nemzetközi jogi, sem uniós jogi kötelezettség a büntetőjogi védelem fenntartására).

-----STARTING---POINT---VEGE---

A 25. §-hoz

A törvény a módosításokat egyöntetűen 2018. január 1-jén lépteti hatályba. A szabályozási átmenetre a jogalkotásról szóló 2010. évi CXXX. törvény 15. §-ában foglaltak az irányadóak, amely - többek között - a hatálybalépést követően keletkezett tényekre és jogviszonyokra, valamint megkezdett eljárási cselekményekre nézve rendeli alkalmazni a módosított rendelkezéseket.