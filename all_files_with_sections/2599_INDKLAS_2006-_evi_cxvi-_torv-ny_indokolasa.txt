2006. évi CXVI. törvény indokolása

az egészségbiztosítás hatósági felügyeletéről

-----STARTING---POINT---ALTALANOS--- 

Az egészségbiztosítás 1500 milliárd forintos kiadásának elköltését a biztosítottak képviseletében ma semmilyen hatóság nem felügyeli. Ezt nem pótolja sem az Állami Népegészségügyi és Tisztiorvosi Szolgálat (a továbbiakban: ÁNTSZ), illetve az Országos Egészségbiztosítási Pénztár (a továbbiakban: OEP) ellenőrzése az egészségügyi szolgáltatók felett, sem az Állami Számvevőszék vagy az egészségügyi miniszter ellenőrzési jogai az OEP mint az Egészségbiztosítási Alap kezelője felett. Nem készül rendszeres értékelés és nyilvántartás arról, melyik kórházban milyen eredményesen gyógyítanak, vagy arról, hogy milyen magas a szövődmények aránya. Az OEP jelenleg ugyanúgy kénytelen finanszírozni a minőségileg nem megfelelő, a betegeket megalázó körülmények között kezelő intézményeket, mint a magas színvonalon dolgozókat, mert a hatályos jogi környezetben nincs lehetősége a finanszírozás felmondására.

Az egészségügyi szolgáltatók piacán - az egyes ellátásokat, illetőleg ellátási szinteket tekintve lényegesen eltérő mértékben ugyan, de - ma is létezik piaci verseny. Bizonyos alágazatokban megfigyelhető továbbá domináns piaci szereplők megjelenése (pl. a tulajdonszerzési korlátozások ellenére patikaláncok kialakulása, laborok illetve diagnosztikai szolgáltatók/szolgáltatások összevásárlása, gyógyászati segédeszköz-gyártók, forgalmazók beépülése az egészségügyi szolgáltatókba stb.). Mindez azt jelzi, hogy az egészségügyi (köz)szolgáltatások sajátos piacán is szükség van az általános piacfelügyeletet kiegészítő, ágazati piacfelügyeletre, ami megakadályozza, hogy a kötelező biztosítást szervező biztosító(k) szolgáltatói monopóliumokkal kerüljenek szembe. Erre a feladatra ma nincs az egészségügyi ágazatban megfelelő szerv, az ÁNTSZ egészségügyi szakfelügyeleti és egyúttal közegészségügyi és járványügyi hatósági szerepe miatt nem tehető azzá.

Tájékozatlan és kiszolgáltatott betegek, pénzügyi és szakmai szempontból nem kellően hatékonyan felügyelt pénzköltés jellemzi a mai magyar egészségügyet. Az ellátó- és biztosítási rendszer nem igazságos és nem számon kérhető, a szolgáltatások minősége erősen változó. A betegek előtt nem ismertek a szolgáltatók minőségi, illetve szakmai mutatói, mindez a betegek kiszolgáltatottságát, bizonytalanságát növeli, és alapot teremt az egészségügy feketepiacának, a hálapénzrendszernek a működéséhez is. Ezért gondoskodni kell arról, hogy az ellátási szerkezet, a kínált szolgáltatások, az igénybevételi feltételek megváltoztatása mellett a jogosultságok és a forrásfelhasználás jogszerűsége, a tájékozottsághoz és nyilvánossághoz fűződő alapvető érdekek érvényesüljenek.

A Kormány kiemelt célja, hogy más pályára állítsa az egészségügy mai, a köztulajdon dominanciáján alapuló, biztosítói és szolgáltatói monopóliumokkal, kizárólagos és különleges jogokkal működő, döntően adminisztratív módon szabályozott piacát. Ez a cél magában hordozza azt a feladatot, hogy egyrészt más típusú szabályozást kell kialakítani, másrészt pedig más típusú felügyeleti intézményrendszert kell működtetni, mert a torzításmentes verseny feltételeinek betartatását és a sajátos fogyasztóvédelmi feladatok ellátását, továbbá a kötelező közszolgáltatás körébe tartozó szolgáltatásokhoz való hozzáférést folyamatosan kell biztosítani. Ehhez pedig olyan típusú felügyeleti szerv szükséges, mint amilyen más, a piacnyitáson átesett, liberalizált ágazatokban már működik.

Az Egészségbiztosítási Felügyelet tevékenységének célja a biztosítottak egészségügyi szolgáltatásokkal kapcsolatos fogyasztóvédelmének ellátása, az egészségbiztosítási szolgáltatások minőségének ellenőrzése, őrködés a szereplők tisztességes piaci magatartásának megtartása fölött, az egészségbiztosítási ellátást nyújtók és az egészségügyi szolgáltatók biztosítottakkal kapcsolatos tevékenysége felügyeletének ellátása, az egészségbiztosítási befizetések felhasználásának és az egészségbiztosítás szereplőinek törvényes és szakmailag magas színvonalú működésének ellenőrzése, valamint a kapcsolódó hatósági ügyek ellátása. Tekintve, hogy az Egészségbiztosítási Felügyelet központi hivatalként fog működni, ezért a szervezet létrehozataláról és jogállásáról a központi államigazgatási szervekről, valamint a Kormány tagjai és az államtitkárok jogállásáról szóló 2006. évi LVII. törvény értelmében kormányrendelet rendelkezik, jelen törvény az Egészségbiztosítási Felügyelet feladatairól és hatásköréről szól.

-----STARTING---POINT---RESZLETES---

Az 1. §-hoz

A törvény 1. §-a a Felügyelet tevékenységének céljait, hatáskörét tartalmazza. A Felügyelet hatásköre - egészségbiztosítási szolgáltatásaik tekintetében - a kötelező egészségbiztosítás ellátásairól szóló 1997. évi LXXXIII. törvény (a továbbiakban: Ebtv.) hatálya alá tartozó egészségbiztosítási szervek (OEP és igazgatási szervei), az Önkéntes Kölcsönös Biztosító Pénztárakról szóló 1993. évi XCVI. törvény (a továbbiakban: Öpt.) szerinti önkéntes kölcsönös egészségpénztárak, a biztosítókról és a biztosítási tevékenységről szóló 2003. évi LX. törvény hatálya alá tartozó biztosítók (a törvény alkalmazásában a továbbiakban együtt: egészségbiztosítók), valamint az egészségügyi szolgáltatók e törvény szerinti tevékenységének felügyeletére terjed ki.

A 2-5. §-hoz

E paragrafusok rögzítik a Felügyelet jogállását, kormányhivatali státuszát. A Felügyelet egyszemélyes vezetőjét az elnököt a miniszterelnök nevezi ki hat évre és menti fel. Az elnök munkáját egy hét tagú testület segíti, a Felügyeleti Tanács, amely szakmai és társadalmi ellenőrzést gyakorol a Felügyelet tevékenysége felett. Az elnök és a tanács tagjainak részletes státusszabályait (összeférhetetlenség, megbízatás megszűnése, javadalmazás, fő feladatok), valamint a Felügyelet keretében létesített közszolgálati jogviszony alapvető szabályait a 4-5. § tartalmazza.

A 6. §-hoz

A törvény felsorolja a Felügyelet feladatait általánosságban, majd részletesen szabályozza ezeket.

A 7. §-hoz

Az egészségügyi szolgáltatást igénybe vevők védelmével és az egészségügyi szolgáltatók működésével kapcsolatos feladatai körében a törvény először a Felügyeletnek a különböző, biztosítás körében kötendő szerződések általános és egyéb szerződési feltételeinek jóváhagyási, ellenőrzési és értékelési feladatait tartalmazza.

A 8. §-hoz

A Felügyelet a finanszírozott egészségügyi szolgáltatók által nyújtott szolgáltatások megfelelő minőségének biztosítása érdekében nyilvános minőség-értékelési rendszert működtet, amelynek keretében

- olyan indikátorrendszert alakít ki és működtet, illetve az egészségügyi szolgáltatókkal működtettet, amely alkalmas az egészségbiztosítókkal szerződéses jogviszonyban álló egészségügyi szolgáltatók minőségének mérésére és értékelésére,

- kidolgozza az indikátorrendszerhez való nyilvános hozzáférést garantáló eljárásrendet,

- ellenőrzi és értékeli az egészségbiztosítás körében kötött szerződések általános és egyéb szerződési feltételeinek, valamint a megkötött szerződések teljesítését,

- mindezek alapján elvégzi a finanszírozott egészségügyi szolgáltatók minősítését.

Az ellenőrzés és a minősítés eredményét a Felügyelet a nyilvánosság biztosítása érdekében honlapján közzéteszi.

A 9. §-hoz

A Felügyelet lényeges feladata az egészségbiztosítási szolgáltatások hozzáférhetőségének és minőségének ellenőrzése. Tekintve azonban, hogy nem lenne szerencsés párhuzamos hatósági jogkör kialakítása, amennyiben a Felügyelet azt állapítja meg, hogy a szolgáltató a hozzáférhetőség és minőség tekintetében nem felel meg a vonatkozó előírásoknak, valamint az egészségügyi szolgáltatást igénybe vevők jogos érdekeinek, a szükséges intézkedések megtétele érdekében az ÁNTSZ-hez fordulhat.

A 10. §-hoz

A Felügyelet a várólista alapján nyújtható egészségügyi ellátásokkal kapcsolatban - a nyilvánosság minél szélesebb körű biztosítása érdekében - a honlapjáról elérhetővé teszi a várólistát vezető egészségügyi szolgáltatók és az állami vérellátó szolgálat honlapjait. Ezeken a honlapokon ugyanis - külön törvény rendelkezése szerint - lényeges információk találhatók a várólistákkal kapcsolatban.

Annak érdekében, hogy a biztosítottak megfelelően tájékozódhassanak arról, hogy kezelésük, ellátásuk az egészségügyi szakellátás körében (járóbeteg-szakrendelőkben, kórházakban) mennyibe kerül, a Felügyelet honlapján elérhetővé teszi a térítési díj ellenében igénybe vehető egyes egészségügyi szolgáltatásoknak és az egészségügyi szolgáltatók térítés ellenében nyújtott egyéb szolgáltatásainak a térítési díját.

A 11. §-hoz

A Felügyelet a törvényben meghatározott szankciókat alkalmazhatja, amennyiben a biztosított kérelmére, illetve hivatalból úgy ítéli meg, hogy a területi ellátási kötelezettséggel rendelkező, a társadalombiztosítás által finanszírozott egészségügyi szolgáltató nem vagy nem megfelelően teljesíti a finanszírozási szerződéséből folyó kötelezettségét. A Felügyelet első ízben felszólítja az egészségügyi szolgáltatót a kötelezettsége teljesítésére, majd lehetősége van arra is, hogy más egészségügyi szolgáltatót jelöljön ki az ellátás elvégzésére. Ezt követően pénzbírságot szabhat ki, a legsúlyosabb esetben pedig joga van arra, hogy felszólítsa az egészségbiztosítót a finanszírozási szerződés felfüggesztésére, végső esetben pedig annak felmondására. A szakasz továbbá a pénzbírság megfizetésének szabályait tartalmazza.

A 12. §-hoz

Annak érdekében, hogy a betegek tájékoztatáshoz való joga teljes legyen, külön törvény előírja, hogy a gyógykezelések, kórképek magyar nyelven is kerüljenek feltüntetésre. Az egészségügyi tevékenységek, a kórképek és az elszámolási tételek magyar nyelvű leírásához használható kifejezések jegyzékét pedig a Felügyelet teszi közzé a honlapján.

A 13. §-hoz

A Felügyelet lényeges feladata - és létrehozásának egyik fő célja - a felügyeleti ellenőrzés illetve piacfelügyeleti eljárás végzése. A Felügyelet a törvény hatálya alá tartozó szervezetek tekintetében ellenőrzi az e törvényben és az egyéb vonatkozó jogszabályokban foglalt rendelkezések betartását. Ebben a körben szükséges a PSZÁF-tól történő elhatárolás, annak érdekében, hogy ne kerüljön sor párhuzamos ellenőrzésre. Ennek érdekében a törvény előírja, hogy amennyiben a Felügyelet ellenőrzése során olyan jogsértést tapasztal, amely a PSZÁF hatáskörébe tartozik, a szükséges intézkedések megtétele érdekében tájékoztatja a PSZÁF-ot.

Tekintve, hogy a piacfelügyelet általánosságban nem a Felügyelet hatáskörébe tartozik, a törvény meghatározza azt a kört, ahol a Felügyelet piacfelügyeleti eljárása során eljárhat anélkül, hogy hatáskörelvonás történne. A Felügyelet piacfelügyeleti eljárása a betegbiztosítás általános szerződési feltételeinek, valamint a biztosító biztosítottakkal kapcsolatos magatartásának, így különösen a biztosítás kötése során fellépő indokolatlan diszkriminációnak, valamint a biztosító szerződéskötéstől való elzárkózásának vizsgálatára terjed ki.

A 14. §-hoz

A Felügyelet ellát az egészségügyi szakellátási kötelezettségről szóló törvényből fakadó feladatokat is. Ebben a körben ellenőrzi, hogy a biztosítási szerződésből eredő kötelezettség teljesítéséhez szükséges kapacitás megfelelő minőségű és mennyiségű rendelkezésre állása biztosított-e.

A 15. §-hoz

Tekintve, hogy a törvény értelmében az Egészségbiztosítási Ellenőrző Testület megszűnik, feladatait a Felügyelet veszi át, így továbbra is lesz olyan szerv, amely az Egészségbiztosítási Alap költségvetését figyelemmel kíséri. Ennek során a Felügyelet az Egészségbiztosítási Alap költségvetése elkészítésének folyamatában - a Felügyeletet irányító miniszter útján - véleményezési jogot gyakorol; az Egészségbiztosítási Alap költségvetésének végrehajtásáról szóló zárszámadási javaslatot tájékoztatásul, az Egészségbiztosítási Alap zárszámadására vonatkozó törvény tervezetét véleményezésre meg kell küldeni a részére; évente értékeli az egészségbiztosítás helyzetét, működési feltételeinek alakulását, az értékelésről pedig az egészségbiztosításért felelős miniszter útján tájékoztatja a Kormányt. A Felügyelet vizsgálatot, illetve ellenőrzést kezdeményezhet továbbá az Egészségbiztosítási Alap kezelésével és felhasználásával összefüggő kérdésekben.

A 16. §-hoz

A Felügyelet nemcsak az Egészségbiztosítási Alap költségvetése, hanem a központi költségvetés tekintetében is lát el feladatokat. Ez utóbbi körben javaslatot tesz azokra az egészségügyi szolgáltatásokra, amelyeket a külön jogszabályok alapján a központi költségvetés garantál és finanszíroz, és ebben a körben véleményezési jogot gyakorol az ellátások tartalmának kialakítása tekintetében. Ezzel a szakasszal összefüggésben a záró rendelkezések között található - az egészségügyi törvény módosításával életbe lépő - az a szabály, amely értelmében az egészségügyért felelős miniszter a Felügyelet véleményének kikérését követően határozza meg azokat a fertőző betegségeket, amelyek esetében kötelező védőoltás elrendelésének van helye.

A 17. §-hoz

A 14. §-ban foglaltakhoz hasonlóan jelen szakasz is külön törvényben megjelenő szabályokat tartalmaz, az áttekinthetőség érdekében. A Felügyelet ugyanis a gyógyszerellátás körében is rendelkezik jogosítványokkal, amelyek az alábbiak:

- minősíti azt a számítógépes rendszert, amely az egészségügyi szolgáltató gyógyszer, gyógyászati segédeszköz, valamint gyógyászati ellátás árhoz nyújtott támogatással történő rendelését működteti,

- ellenőrzi a gyógyszertárban szakmai feladatot ellátó személyek szakmai függetlenségének biztosítását, valamint a közfinanszírozásban részesülő gyógyszer támogatással történő forgalmazására szerződött gyógyszertár, és a gyógyszergyártó- és forgalmazó, illetve támogatással történő gyógyszerrendelésre jogosult orvos közötti nem kívánatos magatartás összehangolását.

A 18-19. §-hoz

A törvény a Felügyelet által ellátott hatósági ügyeket tartalmazza. A Felügyelet a törvény szerint a vizitdíjjal és a kórház napidíjjal, valamint a külön törvény szerinti várólistával kapcsolatos panaszokat bírálja el. Ellátja mindazokat a feladatokat, amiket jogszabály a hatáskörébe utal.

A 20. §-hoz

A szakasz a Felügyelet gazdálkodásának alapjait tartalmazza. A Felügyelet bevételeit felügyeleti díj, igazgatási-szolgáltatási díj, felügyeleti bírság és egyéb bevételek képezik. Ezek között a törvény a felügyeleti díj befizetésének szabályait tartalmazza részletesen.

-----STARTING---POINT---VEGE---

A 21-22. §-hoz

A 21. § hatályba léptető és felhatalmazó rendelkezést tartalmaz. A felhatalmazó rendelkezésben kap lehetőséget a Kormány, hogy a törvényben a Felügyelet részére előírt feladatok ellátására hatóságot jelöljön ki, hozzon létre.

A törvény a záró rendelkezések között tartalmazza a megfelelő alkalmazása érdekében szükséges törvénymódosításokat.