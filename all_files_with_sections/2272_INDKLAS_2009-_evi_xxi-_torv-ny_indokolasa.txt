2009. évi XXI. törvény indokolása

az anyakönyvezéssel összefüggő egyes törvények módosításáról

-----STARTING---POINT---ALTALANOS--- 

A törvény az anyakönyvekről, a házasságkötési eljárásról és a névviselésről szóló 1982. évi 17. törvényerejű rendelet (a továbbiakban: At.) és a hozzá kapcsolódó anyagi és eljárási törvények módosításáról rendelkezik. A módosítások indoka az anyakönyvi szabályok minimális, de alkalmazást könnyítő korszerűsítése. Az At. módosításai a részletes indokolásban kifejtettek szerint biztosítják a névviseléshez való jog teljesebb érvényesülését, újraszabályozzák az anyakönyvi nyilvántartásokba való betekintés rendszerét, és törvényi szintre emelik az eddig miniszteri rendeleti szinten rögzített alapvető eljárási szabályokat.

-----STARTING---POINT---RESZLETES---

Az 1. §-hoz

Garanciális szempontokból szükséges az anyakönyvi nyilvántartásokba történő betekintés szabályainak törvényi szintre emelése. Ehhez kapcsolódóan a törvény két módosítást hajt végre: a betekintés engedélyezése az anyakönyvvezetők hatáskörébe kerül, és minden állami szervre egységes szabályok fognak vonatkozni az engedélyezés elbírálásakor. A betekintésre vonatkozó első módosítás indoka a Kormány általános hatáskörű területi államigazgatási szervei leterheltségének csökkentése és az eljárás gyorsítása, ugyanis az anyakönyvvezetők is rendelkeznek azokkal az információkkal, amelyek alapján meg tudják ítélni, hogy jogos-e a betekintés engedélyezése. A második módosítás megszünteti az engedély nélküli betekintésre jogosultak körét, mivel az engedély nélküli betekintésre is csak akkor volt lehetőség, ha az az adott szerv feladat- és hatáskörébe tartozó ok miatt volt szükséges, egyéb szervek pedig a cél és jogalap igazolásával tekinthettek be az anyakönyvi nyilvántartásokba. A két jogalap gyakorlatilag megegyezik egymással, ezért a törvény megszünteti a jogosultak közötti indokolatlan különbségtételt. A törvény nem rendelkezik külön az adatalany betekintési jogáról, ugyanis a személyes adatok védelméről és a közérdekű adatok nyilvánosságáról szóló 1992. évi LXIII. törvény 11. § (1) bekezdése és 12. § (1) bekezdése, valamint a közigazgatási hatósági eljárás és szolgáltatás általános szabályairól szóló 2004. évi CXL. törvény 68. § (1) bekezdése alapján az érintett betekintési joga biztosított.

A törvény a névviseléshez fűződő jog minél teljesebb érvényesülését biztosítja a házassági név megváltoztatásának szabályozásával. Az új rendelkezések megfelelő egyensúlyt teremtenek a közérdek, az állami nyilvántartások pontosságához fűzött érdek védelme, valamint mások jogainak tiszteletben tartása és az egyén érdeke között. A házastársuk nevét házassági névként viselő személyek méltánytalan helyzetbe kerülhetnek akkor, ha házassági nevüket nem az anyakönyvben szereplő formában viselték akár a társadalmi hagyományok, akár a hatóság tévedése miatt, és a házasság megszűnése után semmilyen módon nem tudják az általuk viselt nevet tovább viselni, ha a tévedésre és a név kijavítására egy esetleges okmánycsere kapcsán fény derül. A gyakorlatban tömegesen előforduló eset, hogy a személyi igazolvány kiállításakor nem vették figyelembe a névben szereplő ékezeteket sem a férj, sem a férje nevét házassági névként viselő feleség tekintetében. A házassági név megváltoztatásának lehetővé tételével biztosítható, hogy a volt házastárs azt a nevet viselhesse tovább, mellyel adott esetben már teljesen azonosult. Erre azonban csak akkor kerülhet sor, ha személyazonosító okmánnyal (pl. személyazonosító igazolvány) vagy a személyazonosító igazolvány kiállításának alapjául szolgáló irattal igazolni tudja, hogy volt házastársa nevét a kért formában viselte. Az előbbi feltételnek köszönhetően a volt házastárs nevéhez való joga sem sérül, mivel a házassági névként viselt név nem akármilyen másik névre változtatható meg, hanem csak olyan formára, amit ő is viselt.

A 2. §-hoz

A jogalkalmazási gyakorlat tapasztalatai alapján pontosítani kell az adatszolgáltatás teljesítésére köteles szervek meghatározását, valamint az archívum adattartalmát. A nyilvántartás korszerűbb működésének biztosítása céljából meg kell teremteni annak a törvényi feltételét, hogy az anyakönyvvezető az anyakönyvi változásokat közvetlenül rögzíthesse a nyilvántartás adatbázisába.

A 3. §-hoz

Méltányossági szempontból indokolt, hogy az At. új 27/B. § (6) bekezdése szerinti névváltoztatási eljárás illetékmentes legyen, a törvény ennek megfelelően módosítja az illetékekről szóló 1990. évi XCIII. törvény 33. §-át.

-----STARTING---POINT---VEGE---

A 4. §-hoz

A törvény 2009. június 1-jén lép hatályba. Az illetékekről szóló 1990. évi XCIII. törvény egyes eljárási illetékeinek növelését gazdasági racionalitás indokolja.