2017. évi XCV. törvény indokolása

a gyermekek védelméről és a gyámügyi igazgatásról szóló 1997. évi XXXI. törvénynek a gyermekvédelem rendszerének megerősítése érdekében történő, valamint egyéb törvények módosításáról

-----STARTING---POINT---ALTALANOS--- 

A törvény elsődleges célja a gyermekek védelméről és a gyámügyi igazgatásról szóló 1997. évi XXXI. törvénynek a gyermekvédelem rendszerének megerősítése érdekében történő módosítása. A módosítás elsősorban a jogalkalmazásban felmerülő problémák feloldását célozza, így megerősíti a bentlakásos gyermekvédelmi intézményekben és a javítóintézetekben elhelyezett gyermekek, növendékek biztonságát. A gyermekek bántalmazása jobb hatásfokkal válik megelőzhetővé, illetve feltárhatóvá és megszüntethetővé. Szervezeti, fenntartói és ágazati irányítói szinten is szabályozott, ezzel hatékonyabb, célzottabb és gyorsabb lesz a családjukból kiemelt gyermekek bántalmazási ügyének kivizsgálása és kezelése. A gyermekvédelmi szakellátásban élő gyermek és gyermekvédelmi gyámja, gyermekjogi képviselője között megfelelő gyakoriságú, rendszeres, zavartalan személyes találkozások valósulhatnak meg. A nevelőszülői hálózat működtetője további információkhoz jut a nevelőszülő kiválasztásához, valamint a gyermekvédelmi szakellátási intézmények és javítóintézetek vezetői kinevezéséhez, megbízásához az érintett szakemberek alkalmasságának alaposabb vizsgálatára kell, hogy sor kerüljön. A felsőoktatási tanulmányokat folytató, utógondozói ellátásban részesülő fiatal felnőtt tanulmányait nagyobb biztonsággal fejezheti be az ellátásának meghosszabbításával.

A törvényben szereplő, a Büntető Törvénykönyvről szóló 2012. évi C. törvény (a továbbiakban: Btk.) módosítás a gyermekbarát igazságszolgáltatás egy újabb lépcsőfokát jelenti, ennek érdekében véglegesen eltiltja a gyermekek sérelmére elkövetett nemi élet szabadsága és a nemi erkölcs elleni bűncselekmény, valamint a kiskorú veszélyeztetés bűncselekmény elkövetőjét minden olyan foglalkozástól, amelynek keretében tizennyolcadik életévét be nem töltött személy nevelését, felügyeletét, gondozását, gyógykezelését végezné, illetve ilyen személlyel egyéb hatalmi vagy befolyási viszonyban állna. Az Alkotmánybíróság a 13/2002. (III. 20.) AB határozatban kifejezésre jutatta, hogy a büntetőjogi szankciórendszer alakításában, a büntetés mértékének megállapítása tekintetében a jogalkotó mérlegelési joga mellett a bírói mérlegelés lehetőségének alkotmányos értéket is hordozó és ezért védelmezendő szerepe van. Az egyéniesített büntetéskiszabás és ezen keresztül az alkotmányosan is igazolható preventív büntetési célok érvényre juttatása ugyanis ténylegesen csak ezen keresztül valósulhat meg. A fentieket figyelembe véve továbbra is szükséges annak biztosítása, hogy a bíró a cselekmény jellegére és tárgyi súlyára, valamint az elkövető személyi körülményeire tekintettel - különös méltánylást érdemlő esetben - mérlegelés tárgyává tegye, hogy a foglalkozástól eltiltás valóban szolgálná-e a társadalom védelmét, illetve későbbi bűncselekmény elkövetésének megelőzését. Mindazonáltal a gyermekek ellen elkövethető bizonyos kiemelkedően súlyos bűncselekmények, így különösen a szexuális bűncselekmények, esetében indokolt, hogy a jogalkalmazók alapesetben az elkövetőt eltiltják olyan foglalkozás gyakorlásától, ami további, hasonló bűncselekmények elkövetését megkönnyíthetné, ezzel is védve a gyermekeket az esetleges áldozattá válástól.

A szociális igazgatásról és szociális ellátásokról szóló 1993. évi III. törvényben (a továbbiakban: Szt.) a törvény a finanszírozási rendszerbe történő befogadás egyes kérdéseit módosítja, a hajléktalanellátás hatékonyabbá tétele érdekében új intézkedésként bevezeti a vörös kód riasztást, valamint megteremti a vezetőképzés alapjait.

A törvénynek a családok támogatásáról szóló 1998. évi LXXXIV. törvényt módosító alcíme az anyasági támogatás tekintetében kiterjeszti a törvény hatályát a külföldön született magyar állampolgárságú gyermekekre.

-----STARTING---POINT---RESZLETES---

Az 1. §-hoz

A személyi jövedelemadóról szóló 1995. évi CXVII. törvény (a továbbiakban: Szjatv.) bizonyos bevétel fajtákat - amelyek érdemben nem módosítják az ügyfél jövedelmi helyzetét - kivon az Szjatv. jövedelem fogalma alól. Ilyen bevételek egyebek mellett a hitel, visszatérített adó, az utazási költségtérítés. Annak érdekében, hogy azok a bevételfajták, amelyek az Szjatv. szerint nem tekintendő jövedelemnek, a szociális ellátásokra való jogosultság megállapítása során se kerüljenek jövedelemként figyelembe vételre, szükséges az Szt. jövedelem fogalmának módosítása.

A 2. §-hoz

A módosítás célja, hogy a más uniós tagállamban álláskeresési ellátásra jogosultságot szerzett személyek számára is biztosítható legyen az aktív korúak ellátása.

A 3. §-hoz

Közfoglalkoztatás vagy képzés esetén az aktív korúak ellátásának folyósítása szünetel, a szünetelés határozatlan időtartamú. A módosítás szerint az ellátásra való jogosultság megszűnik, ha szünetelés egy évig folyamatosan fennáll (tehát az ügyfél egy évig nem részesül ellátásban, mert folyamatosan közfoglalkoztatásban, képzésben vesz részt). Egy éves szünetelést követően feltehető, hogy az ügyfél már nem kívánja az ellátást igénybe venni. A rendelkezéssel lehetővé válik a „passzív jogosultságok” lezárása.

A 4. §-hoz

A törvény a finanszírozási rendszerbe történő befogadás egyes szabályait racionalizálja az adminisztratív terhek csökkentése, valamint indokolt esetekben a támogatáshoz való hozzájutás megkönnyítése érdekében.

A kapacitásszabályozás bevezetése óta az önkormányzati fenntartók által létrehozott új szolgáltatások, illetve bővítéssel létrehozott új kapacitások befogadáskötelesek. Az önkormányzati kötelező feladatellátás keretébe tartozó szolgáltatások eddig is a rendelkezésre álló kapacitásoktól függetlenül befogadást nyertek a finanszírozási rendszerbe. A módosítás révén az önkormányzati fenntartók a befogadásra vonatkozó eljárás időigénye nélkül is jogosultak lesznek az állami támogatásra, amennyiben a személyes gondoskodást nyújtó szociális szolgáltatás, ellátás az államháztartásról szóló 2011. évi CXCV. törvény 14. § (3) bekezdése szerinti fejezetből finanszírozott.

A minisztérium a befogadásra irányuló szakhatósági eljárásban a Nemzeti Rehabilitációs és Szociális Hivatal jogutódja lett, ami azzal járt, hogy az egyedi jogkörben hozott miniszteri döntéseket is szakhatósági eljárásban kell meghozni, eljárási határidőkkel és alakszerű döntéssel, valamint arra figyelemmel, hogy a hatályos szabályozás értelmében a döntésre csak évi két alkalommal, a szociál- és nyugdíjpolitikáért felelős miniszter és az államháztartásért felelős miniszter együttes döntésével kerülhet sor. Az egyedi méltányossági kérelmek kezelése érdekében a törvény - a 2018. január 1-jével hatályba lépő Ákr. nyújtotta lehetőségekkel élve - a kérelem benyújtására meghatározott határnaptól számított 60 napos ügyintézési határidőt határoz meg.

A 2017. évtől oly módon változtak a szabályok, hogy fenntartóváltás esetén a szociál- és nyugdíjpolitikáért felelős miniszter az államháztartásért felelős miniszter egyetértése és az évi két döntési időpontra tekintet nélkül dönt, ha a fenntartóváltás költségvetési többletkiadással nem jár. A tapasztalatok azt mutatják, hogy a fenntartók gyakran csak egyes szolgáltatások működtetését kívánják átvenni, ami nem minősül fenntartóváltásnak, azonban ez elfogadható és támogatható igény. Erre tekintettel a törvény lehetőséget biztosít a kapacitások (ellátotti létszám, férőhelyszám, feladatmutató) átvételére is, ha az költségvetési többletkiadással nem jár.

Támogató szolgáltatás és közösségi alapellátás esetében a hatályos szabályozás kizárja az átcsoportosítás jogcímen történő, a rendelkezésre álló kapacitásokra tekintet nélküli befogadást. Ugyanakkor a tapasztalat azt mutatja, hogy ez a korlátozás egyes esetekben indokolatlanul leszűkíti a fenntartók mozgásterét, például ugyanazon a településen belül egy korszerűbb ingatlanba történő költözést nem tesz lehetővé. Az ilyen esetek kiküszöbölésére a törvény lehetővé teszi, hogy amennyiben az átcsoportosítás ellátási terület változásával nem jár, a befogadásra sor kerülhessen a kapacitásokra tekintet nélkül.

A törvény egyértelműsíti továbbá, hogy az emelt szintű férőhelyek átlagos szintű férőhelyekké történő átminősítése esetében a befogadásra csak egyedi miniszteri jogkörben kerülhet sor.

Az 5. §-hoz

A vörös kód egy speciális figyelmeztetés, melynek célja, hogy kritikus időjárási helyzetben felhívja a szociális ellátórendszer figyelmét, hogy a segítő tevékenység egyik legfőbb feladata közé tartozik az élet védelme. A vörös kód ideje alatt az élet védelme érdekében a szociális szolgáltatást nyújtók a bejegyzett szolgáltatásuk típusától, férőhelyszámától és ellátási területétől függetlenül, az utcai szociális szolgálatokkal és a regionális diszpécserszolgálatokkal együttműködve fogadni kötelesek a hajléktalan személyt. A szociális intézményeknek a legkritikusabb időszakban (pl. rendkívüli hideg vagy meleg, nagy mennyiségű csapadék, szélsőséges időjárásváltozás) fel kell készülniük a vörös kód kiadása esetén az utcán élő emberek fogadására a következőképpen: az adott bentlakásos intézmény jelzi a területileg illetékes regionális diszpécserszolgálatnak, hogy egyszerre hány utcán élő személynek tud fedelet biztosítani, és egyben kijelöli az intézményi kapcsolattartót is. Az utcán élők vörös kód idején történő fedél alá juttatása elsősorban a hajléktalan-ellátó intézményrendszeren keresztül kell, hogy megvalósuljon, az egyéb bentlakásos intézmények igénybevétele csak akkor történhet meg, ha az elhelyezés a hajléktalan-ellátáson belül már nem oldható meg. A bentlakásos intézménybe történő befogadás kizárólag a regionális diszpécserszolgálaton keresztül történhet. A vörös kód ideje alatt a szociális intézményeknek a hajléktalan személy élete és testi épsége megóvásához szükséges mértékben a pihenés, télen a melegedés lehetőségét kell csak biztosítani.

A szociál- és nyugdíjpolitikáért felelős miniszter a szociális ágazati portálon közzéteszi a vörös kód ideje alatt alkalmazandó eljárásrendet.

A 6. §-hoz

A módosítás megteremti a szakápolási központ kialakítására vonatkozó pilot program megkezdéséhez szükséges szabályozást, annak érdekében, hogy az új intézmény esetében is biztosított legyen az ágazati szabályoknak megfelelő működés. A szakápolási központban való ellátás feltétele - a gondozási szükséglet meglétén túl - a személyek egészségi állapotára tekintettel a kezelőorvos általi elrendelés, a végrehajtási rendeletben foglaltak szerint. A szakápolási központban történő szakápolási igény esetén hat hónapos átmeneti időre köthető szolgáltatási megállapodás azzal, hogy a szakápolásra szoruló beteg egészségi állapotát, illetve a szakápolás indikációjául szolgáló okot az átmeneti idő leteltekor felül kell vizsgálni. A felülvizsgálat eredménye alapján vagy meghosszabbításra kerül újabb hat hónapra a szakápolási ellátás, vagy az ellátott további gondozása idősotthoni férőhelyen történik, vagy - amennyiben a szükségletek nem állnak fenn - az intézményi jogviszonya megszűnik.

A 7. §-hoz

A személyes gondoskodást nyújtó szociális, gyermekjóléti és gyermekvédelmi tevékenységet végző, vezetői megbízással rendelkező személyek képzésének rendszere átalakításra kerül 2018. január 1-jével, és a vezetők folyamatos szakmai megújulását, tudatos és hatékony irányítóként való tevékenykedését, kompetencia-tudatosságának fejlesztését biztosító képzési rendszer kerül kialakításra. A vezetőképzés új rendszere arra készíti fel az ágazati vezetőket, hogy képesek legyenek saját vezetői szerepüket és az általuk irányított intézmények/szolgáltatások munkáját, szerepét rendszerszemléletben értelmezni, és a szakmai feladatok irányításához a hatályos jogszabályi környezetben elmélyült, korszerű ismereteket szerezzenek. Az új képzési rendszerben a vezetői megbízás feltétele az alap vezetőképzésen vagy mester vezetőképzésen, majd meghatározott időközönként megújító képzésen való részvétel lesz. Az új rendszer kialakításával egyidejűleg a szociális alap- és szakvizsga rendszer megszüntetésre kerül. A képző intézményt a miniszter jelöli ki.

A 8. §-hoz

A hatályos szabályok szerint a rehabilitációs intézményi ellátást megelőzően rehabilitációs alkalmassági vizsgálatot kell végezni. Ez alól a hajléktalan személyek és a szenvedélybetegek kivételt jelentenek, illetve pszichiátriai betegek és fogyatékos személyek esetében is időközben kivételszabályok épültek be, melyek elősegítik az ellátás minél könnyebb igénybevételét (például egy éven belül utólag elvégezhető a vizsgálat). 2017. január 1-jével bekerült a szabályozásba támogatott lakhatás esetében a komplex szükségletfelmérés mellett az alapvizsgálat elvégzésének kötelezettsége a fogyatékos személyek esetében. Célszerű lenne, ha minden fogyatékos személy által igénybe vehető bentlakást nyújtó ellátás esetében egy típusú vizsgálat történne, az alapvizsgálat, melynek célja annak megállapítása, hogy a bentlakást nyújtó ellátás alanya lehet-e a vizsgált személy, és megfelelő-e számára az ellátás. A törvény ezért a fogyatékos személyek rehabilitációs ellátása esetében csak alapvizsgálatot ír elő, a többi célcsoport ellátása esetében pedig egyáltalán nem kerül sor vizsgálatra a bekerülés feltételeként.

A 9. §-hoz

A törvény pontosítja a felülvizsgálat szabályait annak egyértelművé tétele érdekében, hogy felülvizsgálatra az idősek ápoló-gondozó otthonaiban nem kerül sor.

A 10. §-hoz

A módosításokhoz kapcsolódó átmeneti rendelkezéseket tartalmazza.

A 11. §-hoz

A módosításokhoz kapcsolódó szövegcserés rendelkezéseket tartalmazza.

A 12. §-hoz

A hatályon kívül helyező rendelkezéseket tartalmazza.

A 13. §-hoz

A gyermekbántalmazással szembeni védelemhez való jogának érvényesítését szolgálja a gyermekbántalmazás kivizsgálásának egységes módszertana, amely a gyermekvédelmi szakellátást nyújtó intézményben és a javítóintézetben felmerült gyermekbántalmazási esetek kivizsgálására intézményi, fenntartói és ágazati szinten ad támpontokat. Ezáltal a kivizsgálásban részt vevő szakemberek a saját feladataik mellett a teljes folyamatot megismerik, ami segíti, növeli a hatékonyságot. Az ágazati irányítást végző miniszter hagyja jóvá a módszertant, amely a minisztérium honlapján hozzáférhető a szakemberek és az érdeklődők számára is.

A 14. §-hoz

A gyermekjogi képviselő tevékenységének ellátásához elengedhetetlen a gyermekkel való személyes és zavartalan találkozás. Ennek érdekében a gondozási hely számára feladatként jelenik meg a gyermek és a gyermekjogi képviselő zavartalan kapcsolattartásához szükséges körülmények biztosítása.

A 15. §-hoz

A gyermekvédelmi szakellátásban, javítóintézetben vezetőként dolgozó szakemberek alkalmassága garanciális jelentőséggel bír a rájuk bízott gyermekek ellátása szempontjából. Ezért fenntartótól függetlenül indokolt annak előírása, hogy a nevelőszülői hálózat vezetőjének és a gyermekotthon vezetőjének kinevezése, megbízása, valamint ismételt kinevezése, megbízása előtt a kinevezési, megbízási jogkör gyakorlójának feladata legyen meggyőződni az érintett személy vezetői alkalmasságáról. Mindez vonatkozik a javítóintézet vezetőjének kinevezésére, megbízására is, a javítóintézet azonban csak állami fenntartásban működhet. A törvényi szintű felhatalmazás alapot jelent véleménykérésre a kinevezési, megbízási jogkör gyakorlója számára, az érintett személy előző munkáltatójától és az előző munkáltatónál jogvédelmi feladatot ellátó személyektől és szervektől. A szakmai vélemény kiterjed az érintett személynek a gyermekekkel szemben tanúsított magatartására, bánásmódjára, a vele szemben esetlegesen alkalmazott fegyelmi intézkedésre és a foglalkoztatására irányuló jogviszony megszűnésének vagy megszüntetésének okára. Ismételt kinevezés, megbízás esetén lényeges információval szolgálhat a gyermekjogi képviselő, a gyermekvédelmi gyám, az érdekképviseleti fórum és a nevelőtestület, az érintett személynek a gyermekekkel szemben tanúsított magatartásáról, bánásmódjáról, valamint tájékozódik a lefolytatott vizsgálatok eredményéről az intézmény működését engedélyező fővárosi és megyei kormányhivataltól, az ügyészségtől és az alapvető jogok biztosától. Mindezen információk birtokában lehet megalapozottan dönteni a vezetői kinevezésről, megbízásról, valamint annak megismétléséről.

A leendő vezető korábbi munkáltatójától akkor is tájékoztatást kell kérni az érintett személy esetleges fegyelmi ügyéről és a foglalkoztatására irányuló jogviszony megszűnésének vagy megszüntetésének okáról, ha az érintett személy az előző munkahelyén nem gyermekekkel foglalkozott közvetlenül. A javítóintézet igazgatói és otthonvezetői, továbbá gyermekotthont működtető intézmény vezetői és a gyermekotthon vezetői ismételt kinevezés esetében a munkáltató továbbá véleményt kér az adott gyermekvédelmi intézmény székhelye, telephelye szerinti település önkormányzattól, az érintett személy velük való együttműködéséről. Ezáltal egy adott településen működő bentlakásos gyermekvédelmi intézmény vezetőjének a település életében való részvételéről, a települési önkormányzattal való esetleges együttműködéséről is információ nyerhető, annak érdekében, hogy a gyermekeket ellátó bentlakásos intézmények vezetői alkalmasságáról minél szélesebb körben meg lehessen bizonyosodni.

A 16. §-hoz

A családok átmeneti otthonában élők ellátásból történő minél sikeresebb kivezetése, társadalmi reintegrálása és a „visszaforgás” csökkentése érdekében kialakított külső férőhelyeken 2018. január 1-jétől biztosítható lesz azoknak a családoknak az ellátása, amelyek önálló lakhatásra támogatással képesek. A külső férőhely kedvezményes lakhatást és az intézményi ellátáshoz képest kisebb intenzitású szociális munkát biztosít a családok számára. A törvény meghatározza, hogy a külső férőhelyek száma nem lehet több mint a családok átmeneti otthona férőhelyszámának 50%-a.

A 17. §-hoz

A területi gyermekvédelmi szakszolgálat alapvető szolgáltatási, szervezési, tanácsadói és szakértői feladatai mellett - ha arra a Kormány rendeletében kijelölt szerv döntése felhatalmazta - a gyermekek ideiglenes hatályú elhelyezését és a gyermekek ideiglenes befogadását biztosító nevelőszülői hálózatot és gyermekotthont működtet. Ezen túl új feladatként jelenik meg több gyermek áldozattá válása, vagy a gyermek áldozattá válásának több gyermekre vonatkozó jelentős hatása esetén a gyermekeket ért trauma feldolgozása és az ellátást biztosító szakemberek tevékenységének támogatása érdekében kríziskezelő szolgáltatás nyújtása, a családjukból kiemelt gyermekek érdekében. Ugyanakkor a gyermek teljes körű ellátásának része az őt ért traumák feldolgozásához történő segítségnyújtás, amelyet a gyermek gondozási helye biztosít. A nagyobb hatású, több gyermeket érintő esetek kezelése, a szakemberek támogatása céljával jelenik meg a területi gyermekvédelmi szakszolgálat új tevékenységeként a kríziskezelő szolgáltatás bevezetése.

A 18. §-hoz

A gyermekvédelmi szakellátásban, javítóintézetben vezetőként dolgozó szakemberek alkalmassága mellett a nevelőszülők alkalmassága is garanciális jelentőséggel bír a rájuk bízott gyermekek ellátása szempontjából. Ezért a nevelőszülői foglalkoztatási jogviszony létesítését megelőzően a nevelőszülői hálózat működtetőjének szükséges meggyőződnie a nevelőszülőnek jelentkező személy feladatellátásra való alkalmasságáról. Ennek érdekében - mivel nem áll rendelkezésre országos nyilvántartás a nevelőszülői foglalkoztatási jogviszonyban lévő személyekről - a nevelőszülőnek jelentkező személy az alkalmassági vizsgálata körében nyilatkozik arról, hogy korábban állt-e már más működtetővel nevelőszülői, hivatásos nevelőszülői vagy nevelőszülői foglalkoztatási jogviszonyban. A leendő működtető e nyilatkozat alapján keresi meg a nevelőszülő előző működtetőjét szakmai véleménykéréssel. A szakmai vélemény kiterjed a nevelőszülőnek a gyermekekkel szemben tanúsított magatartásáról, bánásmódjára, a gyermekek gyermekvédelmi gyámjával, szükség esetén vér szerinti családjával, a nevelési-oktatási intézményével, az egészségügyi ellátást nyújtóval és a működtetővel való együttműködésére, valamint a nevelőszülő jogviszonya megszűnésének vagy megszüntetésének okára. Ezek ismerete a nevelőszülői feladatellátásra való alkalmasság megítélését megalapozottabbá teszi.

A 19. §-hoz

A gyermekvédelmi gyám feladatainak ellátása érdekében a gyámsága alatt álló gyermekkel személyesen találkozhat, az általa kezdeményezett időpontban, zavartalan körülmények között, ami indokolttá teheti a négyszemközti beszélgetést. A gyermekvédelmi gyámnak az időpont megválasztásakor figyelemmel kell lennie a gyermek kötelező (például iskolai) elfoglaltságára, de krízishelyzetben a gyermek érdekében a gyermekvédelmi gyám mérlegeli a találkozás sürgősségét. A gyermek gondozási helye számára feladatként jelenik meg a gyermek és a gyermekvédelmi gyám zavartalan kapcsolattartásához szükséges körülmények biztosítása, amely a gyermeki jogok gyakorlását, a gyermek érdekének érvényesülését segíti.

A 20. §-hoz

A módosítás következtében a korábban nevelésben volt, majd utógondozói ellátásban részesült, és annak legfelső korhatárát, vagyis a 25. életévét betöltött, de még hallgatói jogviszonyban álló fiatal felnőtt utógondozói ellátása meghosszabbítható a fiatal felnőtt tanulmányainak befejezése érdekében. A meghosszabbítás a hallgatói jogviszony megszűnéséig, de legkésőbb a 30. életévének a betöltéséig tarthat. A fiatal felnőtt kéreleméről az utógondozói ellátást biztosító intézmény vagy nevelőszülői hálózat fenntartója dönt, mérlegelve a fiatal felnőtt tanulmányaiból hátralévő időtartamot, a tanulmányok befejezésének esélyét, a fiatal felnőttnek az utógondozói ellátást nyújtóval való együttműködési készségét és rászorultságát.

A 21. §-hoz

Az ágazati irányítást ellátó miniszter által jóváhagyott és a minisztérium honlapján közzétett módszertani anyagok közé a módosítás beilleszti a gyermekbántalmazás kivizsgálásának módszertanát, az egységes, hatékony és átlátható vizsgálatok lefolytatása érdekében.

A 22. §-hoz

A Gyvt.-ben is rendezésre kerül az egyedi méltányossági kérelmek esetében az ügyintézési határidő. A törvény rendezi továbbá a külső férőhelyek létrehozásának ösztönzése érdekében, hogy e férőhelyek mentesülnek a befogadási kötelezettség alól. Az önkormányzati fenntartású szolgáltatás, intézmény, hálózat, férőhelyszám után a központi költségvetésről szóló törvényben biztosított támogatás befogadás nélkül is jár, ha az államháztartásról szóló 2011. évi CXCV. törvény 14. § (3) bekezdése szerinti fejezetből finanszírozott.

A 23. §-hoz

A jelenlegi szabályok alapján a Gyvt.-ben meghatározott férőhelyszámú, 12 és 40 fő közötti családok átmeneti otthonai és ezekhez kapcsolódóan „telephelyekként” 12 fő alatti házakban, lakásokban kialakított kis intézmények működnek. A szolgáltatói nyilvántartás adatai szerint jelenleg 46 db 12 férőhelyesnél kisebb intézmény működik országos szinten. A külső férőhelyek kialakítására tekintettel ezeknek a kis intézmények a helyét meg kell találni a rendszerben. A már működő intézmények esetében a törvény átmeneti időt biztosít arra, hogy a fenntartók megtervezzék a számukra kedvezőbb jövőbeni működési formát. A 12-nél kevesebb férőhellyel működő intézmények vagy a családok átmeneti otthonának részeként működhetnek tovább, vagy külső férőhellyé alakíthatók a fenntartó döntése szerint. 2017. november 15-ét követően ilyen férőhelyek már csak külső férőhelyként jöhetnek létre.

A módosítás alapján felépülő rendszer elősegíti a szakmai létszámokkal és erőforrásokkal való racionálisabb gazdálkodást is.

A 24. §-hoz

A szövegcserés módosításokat tartalmazza.

A 25. §-hoz

A hatályon kívül helyező rendelkezéseket tartalmazza.

A 26. §-hoz

A családok támogatásáról szóló 1998. évi LXXXIV. törvény személyi hatálya kiegészül az anyasági támogatás tekintetében a külföldön született magyar állampolgárságú gyermekkel.

A 27. §-hoz

Az egyének, családok, gyermekek problémáinak időben történő felismerése és azok mihamarabbi enyhítése, megoldása érdekében az állam a szociális és gyermekjóléti ellátórendszerének keretében észlelő- és jelzőrendszert működtet. Ez az észlelő- és jelzőrendszer ágazatok, intézmények, szakemberek és magánszemélyek közötti együttműködés, amelynek célja a problémák, veszélyeztető tényezők, krízishelyzetek észlelése, felismerése és jelzése az erre a célra kijelölt szolgáltató felé, folyamatos együttműködés és információáramlás biztosítása az egyének és családok problémáinak mielőbbi megoldása, a krízishelyzet következményeinek enyhítése, állapotromlásának megelőzése érdekében.

A gyermekek a védelmi rendszer keretében különös figyelmet kell, hogy kapjanak, mivel helyzetüknél fogva problémáikat önállóan jelezni csak részben, vagy egyáltalán nem képesek. A gyermeki jogok érvényre juttatása érdekében a Gyvt. külön is rendelkezik az észlelő- és jelzőrendszer gyermekvédelmi rendszerhez kapcsolódó feladatairól. A Gyvt. 17. § (1) bekezdése értelmében a gyermekvédelmi rendszerhez kapcsolódó feladatot látnak el többek között a köznevelési intézmények. A Gyvt. egyértelmű kötelezettséget ró a gyermekvédelmi jelzőrendszer tagjaira. Rögzíti, hogy amennyiben a jelzőrendszeri tagok tevékenységük során gyermek veszélyeztetettségére utaló információ birtokába jutnak, azt mérlegelés nélkül kötelesek jelezni a területileg illetékes család- és gyermekjóléti szolgáltató felé, továbbá a gyermek életét, testi épségét súlyosan veszélyeztető helyzetben haladéktalanul hatósági intézkedést kell kezdeményezniük a gyermek védelme érdekében. A jelzésre irányuló kötelezettség és annak szankciói mellett nagyon fontos kiemelni, hogy a Gyvt.-ben nevesített jelzőrendszeri tagok számára folyamatos és rendszerszintű együttműködési kötelezettséget írnak elő az ágazati jogszabályok. Az észlelő- és jelzőrendszer hatékonyabb működése érdekében indokolt, hogy a nemzeti köznevelésről szóló 2011. évi CXC. törvényben kerüljön megerősítésre ez a feladat.

A 28. §-hoz

A hatályos Btk. a foglalkozástól eltiltás büntetés kiszabását csak lehetőségként szabályozza, az a bíróság mérlegelésétől függően alkalmazható.

A tizennyolcadik életévét be nem töltött személy sérelmére elkövetett nemi élet szabadsága és a nemi erkölcs elleni bűncselekmény súlyára tekintettel indokolt, hogy ezen bűncselekmények elkövetője végleges hatállyal el legyen tiltva bármely olyan foglalkozás gyakorlásától vagy egyéb tevékenységtől, amelynek keretében tizennyolcadik életévét be nem töltött személy nevelését, felügyeletét, gondozását, gyógykezelését végzi, illetve ilyen személlyel egyéb hatalmi vagy befolyási viszonyban áll. Ez kizárja annak a lehetőségét, hogy azok az elkövetők, akik ilyen súlyú bűncselekményt követnek el kiskorúak sérelmére később a foglalkozásukból kifolyólag ismételten közvetlen kapcsolatba kerülhessenek gyermekekkel.

A kiskorú veszélyeztetése a kiskorú testi, értelmi, erkölcsi vagy érzelmi fejlődését veszélyeztető magatartásokat öleli föl. Tekintettel arra, hogy a kiskorú veszélyeztetése nem a nemi élet szabadsága és a nemi erkölcs ellen irányul, indokolt, hogy a foglalkozástól eltiltás kötelező alkalmazása különös méltánylást érdemlő esetben mellőzhető legyen.

A 29. §-hoz

Az Erzsébet-programról szóló 2012. évi CIII. törvény módosítása rögzíti, hogy az Erzsébet a Kárpát-medencei Gyermekekért Alapítvány állami támogatásának mértékét és feltételeit az állam és az Alapítvány közötti megállapodás határozza meg, amelyet 5 évenként meg kell újítani.

-----STARTING---POINT---VEGE---

A 30. §-hoz

A hatályba léptető rendelkezéseit tartalmazza.