2004. évi XXXIX. törvény indokolása

a Magyar Köztársaság Kormánya és Románia Kormánya között, a katonai együttműködésről szóló, Budapesten, 2003. április 7-én aláírt Megállapodás kihirdetéséről

Indokolás

Magyarország és Románia között a védelmi területre vonatkozó együttműködést egy 1990. november 29-én aláírt, a Magyar Köztársaság Hadserege és a Román Hadsereg között létrejött alacsony szintű katonai együttműködési megállapodás szabályozza. E megállapodás megkötése óta a két állam kétoldalú kapcsolatai jelentősen kibővültek, továbbá a nemzetközi közösségben vállalt katonai szerepvállalásunk is jelentős mértékben megnövekedett (pl. az 1990 óta eltelt időszakban mindkét állam PfP- és NATO-tagállam lett, a két állam szerződést kötött az EBESZ 1994. évi Bécsi Dokumentumát kiegészítő bizalom- és biztonságerősítő intézkedésekre és katonai kapcsolatok fejlesztésére vonatkozóan, 1999-től a két állam közös békefenntartó zászlóaljat működtet, valamint magyar-román-szlovák-ukrán részvétellel felállításra került a Többnemzetiségű Műszaki Zászlóalj). A nemzetközi környezet megváltozása és a két állam szerepvállalásának növekedése a katonai együttműködés területeit olyannyira kibővítette, hogy a korábbi megállapodás már nem szabályozza kielégítően a katonai együttműködés bonyolult rendszerét, és szükségessé vált új megállapodás kidolgozása.

A Kormány 2031/2003. (II. 25.) Korm. határozatában egyetértett a Magyar Köztársaság Kormánya és Románia Kormánya közötti katonai együttműködésről szóló Megállapodás megkötésével, és felhatalmazta a honvédelmi minisztert, hogy az Országgyűlés által történő megerősítés fenntartásával a Megállapodást aláírja, melyre 2003. április 7-én, Budapesten került sor.

2003. szeptember 8-i ülésén az Országgyűlés megtárgyalta és elfogadta a Megállapodás megerősítéséről szóló 88/2003. (IX. 11.) OGY határozatot. A román fél a megerősítésről történő diplomáciai értesítést megkapta, majd a román parlament 394/2003. (X. 7.) határozatával szintén megerősítette a Megállapodást. Ez utóbbiról Románia diplomáciai jegyzék útján a Külügyminisztériumot értesítette.

A Megállapodás a megerősítésről szóló későbbi diplomáciai jegyzék aláírásától számított 30. napon, azaz 2004. január 30-án lépett hatályba, és egyidejűleg hatályát vesztette az 1990. november 29-én aláírt, a Magyar Köztársaság Hadserege és a Román Hadsereg között létrejött katonai együttműködési megállapodás.

A Megállapodás keretjellege miatt széles körű lehetőséget biztosít a két állam közötti bármilyen védelmi együttműködésre. Az aláírt Megállapodás az együttműködési területek felsorolása (pl. biztonságpolitikai kérdések egyeztetése, tapasztalatcsere számos területen, gyakorló- és lőtérhasználat biztosítása, közös békefenntartó tevékenység elemzése) mellett rendelkezik a katonai együttműködés szervezését és koordinálását ellátó közös katonai vegyes bizottságról is.

A Megállapodásban meghatározó szerepet kapnak a Felek honvédelmi minisztériumainak éves hadműveleti és kiképzési terveiben szereplő gyakorlatokra (közös gyakorlatokra) vonatkozó részletszabályok (pl. légtérhasználat, légtértranzit, a gyakorlatban részt vevők ellátása, a gyakorlat időtartama alatt a fogadó Fél, illetve a küldő Fél által biztosított szolgáltatások jegyzéke, távközlő eszközök használata, környezetvédelmi szabályok betartása a közös gyakorlat alatt) meghatározása.

A jogállási kérdések vonatkozásában a Megállapodás az Észak-atlanti Szerződés részes államai és a Békepartnerség más részt vevő államai közötti, fegyveres erőik jogállásáról szóló Megállapodás (PfP SOFA) előírásainak alkalmazását rendeli el.

A Megállapodás további szabályozási csomópontjai:

- az együttműködéssel érintett minősített információk védelmének szabályozása, amely a Magyar Köztársaság Kormánya és Románia Kormánya között a minősített katonai információk kölcsönös védelme tárgyában, Debrecenben, 1997. február 17-én aláírt Egyezmény rendelkezései alkalmazásában nyilvánul meg;

- az együttműködés során felmerülő költségek viselésének rendje (a kölcsönösség elvének alapulvétele).

A törvény a Magyar Köztársaság Kormánya és Románia Kormánya közötti, a katonai együttműködésről szóló Megállapodás Országgyűlés által történő kihirdetésére irányul. A nemzetközi szerződésekkel kapcsolatos eljárásról szóló 1982. évi 27. tvr. 13. §-ának (1) bekezdése értelmében a Megállapodás - az Országgyűlés által történő megerősítését követően - törvény formájában kerül kihirdetésre.