1992. évi I. törvény indokolása

a szövetkezetekről

-----STARTING---POINT---ALTALANOS--- 

1. A szövetkezetek - főtevékenységüket tekintve - 6 területen működnek: a mezőgazdaságban (1341 szövetkezet), a halászatban (16 szövetkezet), az iparban (3450 szövetkezet), a kereskedelemben (274 szövetkezet), a bank- és hitelszférában (260 szövetkezet) és a lakásépítés- fenntartás területén (1407 szövetkezet). Összesen: 6747 szövetkezet működik jelenleg, 5 millió 21 ezer fős tagsággal (többszörös tagságot is figyelembe véve).

A gazdaság eme jelentős területét jelenleg igen nagy számú jogszabály szabályozza. Az alap a szövetkezetekről szóló 1971. évi III. törvény; erre épülnek rá a fent említett ágazatokra vonatkozó törvények és törvényerejű rendeletek, amelyekhez a legtöbbször kormányszintű és miniszteri szintű végrehajtási jogszabályok kapcsolódnak. Ezen felül sok jogszabály vonatkozik a szövetkezetek gazdálkodására.

Ez a terület a túlszabályozottság állapotában van, emellett ezek a jogszabályok szükségképpen az elmúlt rendszernek a szövetkezetekkel kapcsolatos szemléletét tükrözik. Számos olyan jogszabály és rendelkezés is van, amely hátrányos megkülönböztetést tartalmaz a szövetkezetekre nézve, számukra az esélyegyenlőséget a gazdaságban nem biztosítja.

2. A rendszerváltásnak a gazdaság területén történő végigvitele megköveteli a szövetkezés és a szövetkezetek helyzetének rendezését. Ehhez új egységes szövetkezeti törvény alkotására van szükség, amely felváltja a jelenleg hatályos 1971. évi III. törvényt, de ez utóbbitól eltérően

a) az állam szabályozási jogkörét lényegesen szűkíti, beavatkozási lehetőségét pedig megszünteti, egyidejűleg

b) a szövetkezeti önkormányzat szabályozási jogkörét (olykor egyben kötelességét) jelentősen bővíti (az alapszabály és a belső szabályzatok tartalma tekintetében), és

c) tág teret nyit a szövetkezet és a tagja közötti - vállalkozási jellegű vagy munka jogviszonyt létrehozó megállapodásoknak, ugyanakkor

d) a szövetkezetet, mint a gazdaság területén a magántulajdon alapján működő társas vállalkozást, minden lehetséges vonatkozásban közelíti a gazdasági társaságokhoz;

e) mindezek révén lehetővé teszi az európai szabályozási irányzatokhoz való alkalmazkodást.

Ennek a szemléletnek egyenes következménye az, hogy nemcsak a már említett egységes szövetkezeti törvényt kell majd hatályon kívül helyezni, hanem - néhány kivételtől eltekintve - az egyes szövetkezeti „ágazatokra” vonatkozó valamennyi törvényt, törvényerejű rendeletet és kormányrendeletet, a végrehajtási jogszabályokkal együtt.

A szövetkezetek által folytatott egyes tevékenységek igényelte specialitásokat részben az új törvényben (pl. a lakásszövetkezetek), részben pedig a törvény által adott felhatalmazás alapján a szövetkezet alapszabályában és más belső szabályzataiban lehet és kell szabályozni. Ebből a szempontból különleges helyzetben vannak a takarékszövetkezetek és a szerveződő biztosító szövetkezetek, amelyeknek működésére a - készülő - banktörvényt és biztosítási törvényt is majd alkalmazni kell.

Mindez igen jelentős mértékű deregulációt is eredményez a túlszabályozott és áttekinthetetlen szövetkezeti jog területén.

A jogalkotásról szóló törvénnyel összhangban, a szövetkezetekről, különösen azok tagsági, szervezeti és vagyoni viszonyairól, valamint működésük alapvető kérdéseiről csak törvényben lehet rendelkezni. A szövetkezeteket érintő azokat a kérdéseket, amelyekről a törvény kötelező erővel nem rendelkezik, a szövetkezetek - a jogszabályok keretei között - önkormányzati hatáskörükben rendezhetik.

3. A törvényjavaslat megerősíti a szövetkezeteknek azt a fennálló jogát, hogy területi vagy szakmai alapon szerveződő, illetőleg országos érdekképviseleti szerveket hozzanak létre és tartsanak fenn. Ezekre az érdekképviseleti szervekre az egyesülési jogról szóló 1989. évi II. törvényben foglaltak az irányadók.

Az országos szövetkezeti érdekképviseleti szerveknek és az általuk létrehozott közös országos szövetkezeti szervnek a jogosítványait a javaslat lényegében a jelenlegieknek megfelelően állapítja meg.

4. A törvényjavaslat a jövő általános szövetkezeti modelljét szabályozza. Nyilvánvaló ugyanakkor, hogy a más körülmények között és más módon létrehozott, de jelenleg is működő közel 7000 szövetkezetet át kell vezetni a - a szövetkezeti autonómia lehető tiszteletben tartása mellett - az új szabályozás uralma alá. Rendezni kell tehát az átmenetet, vagyis az új szabályok alkalmazására való áttérést, figyelembe véve a szövetkezetek különféle tevékenységéből adódó sajátosságokat.

Ehhez mindenekelőtt helyre kell állítani a tagság tulajdonosi minőségét és ennek megfelelő érdekeltségét (vagyonnevesítés), oly módon azonban, hogy az ország gazdasági teljesítőképessége veszélybe ne kerüljön, és a helyreállítás minél kevesebb méltánytalansággal járjon. Szabályozni kell továbbá a szövetkezet fenntartásáról, átalakításáról vagy megszüntetéséről a tagság döntésének mechanizmusát és sok más átmeneti kérdést.

Mindebből az következik, hogy a szabályozást két különálló törvénnyel kell megoldani. Az egyik törvény a jövő szövetkezeti modelljét szabályozza, a másik törvény pedig gondoskodik az átmenet szabályozásáról és a korábbi jogszabályok hatályon kívül helyezéséről vagy módosításáról.

5. A törvényjavaslat kidolgozása során az Igazságügyi Minisztérium figyelembe vette az országos szövetkezeti érdekképviseleti szervek, az Országos Szövetkezeti Tanács, valamint ez utóbbi által működtetett szövetkezeti jogi szakértő bizottság javaslatait és észrevételeit.

Az előkészítők hasznosították a két világháború közötti magyar jogirodalomban publikált idevágó szabályozási koncepciókat, és több vonatkozásban támaszkodtak az 1947. évi XI. törvényben (az első egységes szövetkezeti törvényben) foglaltakra. Konzultációkat folytattak továbbá külföldi szakértőkkel, így a genfi székhelyű Szövetkezetek Nemzetközi Szövetségének és az Európai Gazdasági Közösség szövetkezeti jogi koordinációs bizottságának szakértőivel.

-----STARTING---POINT---RESZLETES---

I. RÉSZ

I. Fejezet

Bevezető rendelkezések

A bevezető rendelkezések két témakört ölelnek fel: a törvény hatályát és a szövetkezet fogalmát.

1. A törvény tárgya, egyben hatálya (1. §) a Javaslat tartalmának rövid összefoglalása. A normatív tartalom az ehhez kapcsolódó 2. §-nál kezdődik. Alapvető fontosságú annak tisztázása, hogy a törvényben nem szabályozott és a szövetkezeti önkormányzat által (alapszabályban vagy más szabályzatban) sem rendezett viszonyokra milyen joganyagot kell alkalmazni. Ez az ún. háttérjog kérdése, amit a jelenleg hatályos szövetkezeti törvény nem rendez.

A szövetkezetnek a 3. § szerinti fogalmával összhangban, a Javaslat egymást követő sorrendben két törvény alkalmazását rendeli el: első lépcsőben a gazdasági társaságokról szóló törvényét, közelebbről annak az általános rendelkezéseket és a gazdasági társaságok közös szabályait tartalmazó Első Részének alkalmazását, második lépcsőben a Polgári Törvénykönyv alkalmazását, amely a társasági törvény háttérjoga. A Javaslat ezzel is egyértelművé teszi, hogy a szövetkezetet - az általános európai felfogásnak megfelelően - a gazdasági társaságok egyik sajátos formájának tekinti.

Sokáig vitatott volt az a kérdés, vajon nem kellene-e konkrétan is megjelölni az előzőekben felsorolt törvényeknek azokat a részeit, amelyek itt pótlólagosan alkalmazásra kerülnek. Ez a társasági törvény vonatkozásában meg is történt. Ezen túlmenően azonban nincs erre szükség és nincs is lehetőség, hiszen általában vagyoni és személyi viszonyokról van itt szó, amelyekkel kapcsolatban a Polgári Törvénykönyvnek bármely rendelkezése adott esetben alkalmazásra kerülhet. Nem is volna helyes a jogalkalmazók, főleg a bíróságok kezét ezen a téren megkötni.

Ebből a szempontból különleges helyzetben vannak a pénzintézeti tevékenységet folytató szövetkezetek (takarékszövetkezetek). Ezek ugyanis egyúttal bankok is, így elkerülhetetlen hogy rájuk mindazok a szabályok is vonatkozzanak, amelyek általában a bankokra vonatkoznak. Itt nem háttérjogról van szó; a banktörvény rendelkezései e törvényjavaslattal párhuzamosan érvényesülnek, a két joganyagot együttesen kell majd alkalmazni, Ha a két joganyag között eltérés mutatkozik, a pénzintézeti tevékenység tekintetében mindig a bankjogszabályok élveznek elsőbbséget, míg a szövetkezeti tagok jogállása és más hasonló kérdések tekintetében a szövetkezeti törvény élvez elsőbbséget. Értelemszerűen hasonló a helyzet a szerveződő biztosító szövetkezetek tekintetében is.

2. A szövetkezet fogalma meghatározásának jelenleg alapvető jelentősége van, mert ezáltal lehet a szövetkezetet az ún. gazdálkodó szervezetek között megfelelően elhelyezni, más gazdasági társaságoktól pedig elhatárolni.

A fogalom legfontosabb elemei a következők (3-4. §):

a) A szövetkezet a szövetkezés szabadsága elvének megfelelően létrehozott közösség. Ez egyfelől az önkéntességet hangsúlyozza, másfelől azt, hogy a szövetkezet - miként ez a következő d) pontban kifejtésre kerül - nem csak „gazdálkodó szervezet”, „gazdasági társaság”, hanem egyben a tagok olyan személyegyesülése (közössége) is, amely sok vonatkozásban segíti, támogatja a tagjait és/vagy azok tevékenységét, és általánosságban is a tagok érdekeit szolgálja.

b) A szövetkezet egyik döntő sajátossága, hogy nemcsak vagyoni hozzájárulást igényel tagjai részéről, hanem a személyes közreműködés valamilyen formáját is. Ez utóbbi természetesen nem csupán munkatevékenység lehet, hanem főleg a szövetkezet szolgáltatásainak igénybevételéből áll.

c) A szövetkezet autonóm szervezet, amely saját demokratikus önkormányzata alapján működik. A demokratikus jelleget a Javaslat - többek között - az egy tag - egy szavazat elvének érvényesítésével juttatja kifejezésre, az autonómiát pedig azzal, hogy igen tág hatáskört biztosít a szövetkezeti belső szabályozásra.

d) A szövetkezet tevékenysége kétféle: gazdasági vállalkozás és a tagok érdekeit szolgáló más tevékenység. Ez utóbbi körbe egyfelől pl. a lakásszövetkezetek sajátos tevékenysége tartozik, másfelől a tagokról való gondoskodás, a tagok képzése, a részükre történő különféle juttatások tartoznak. Ez a szociális-kulturális tevékenység a szövetkezetek egyik legfőbb sajátossága.

e) A Javaslat a fogalom szintjén tisztázza azt a kérdést, vajon jogi személy lehet-e tagja a szövetkezetnek. Fő szabályként fennmarad a hagyományos megoldás: a szövetkezet jellegzetesen természetes személyek közössége. Az európai fejlődésnek és a nálunk is várható fejlődésnek megfelelően azonban a Javaslat felhatalmazza a szövetkezeti közösséget, hogy az alapszabályban lehetővé tegye jogi személy tagságát is. A tagok ugyanis el tudják dönteni azt, vajon szükségük van-e - akár pótlólagos tőkebevonás céljából, akár más okból - valamely jogi személy (pl. pénzintézet, helyi önkormányzat) tagságára.

A jogi személy belépése a tagok sorában nem változtathatja meg a szövetkezet személyegyesülés jellegét. Ezt biztosítja az a tétel, amely szerint a jogi személy tagot ugyanaz a jogállás illeti meg (és nem több), mint a természetes személy tagokat. E tekintetben azonban két kivételt kellett tenni. Az egyik magától értetődik: a jogi személy tag személyes közreműködést nem teljesíthet. A másik kivétel az, hogy a jogi személy tag (képviselője) nem tölthet be tisztséget a szövetkezetben. Ez utóbbi kivétel egyben azt is megakadályozza, hogy jogi személyek hozzanak létre szövetkezetet; ti. nem tudnak tisztségviselőket választani.

II. Fejezet

Általános szabályok

Ez a fejezet a szövetkezetekkel kapcsolatos legáltalánosabb kérdéseket szabályozza: az alapítást, a képviseletet, a törvényességi felügyeletet és a jogsértő határozatok ellen igénybevehető bírói utat.

1. Az alapítással kapcsolatos alapvető szabályok (5-7. §) annyiban térnek el a hatályos jogtól, hogy általában csak öt alapító tagot kívánnak meg; ezzel is elősegíteni kívánják a rugalmasan működő kisszervezetek alakulását.

Az 5. §-ban említett hitelszövetkezetek most szerveződnek. Feladatuk a tagok segítése pénzügyi szolgáltatások nyújtásával. Jellemzőjük a „nonprofit” jelleg, továbbá az, hogy csak tagjaik részére végzik tevékenységüket.

A 8-10. § - a javaslat 2. §-ánál kifejtettekkel összhangban - változatlan tartalommal átveszi a gazdasági társaságokról szóló törvénynek (1988. évi VI. tv.) azokat a szabályait, amelyek a szövetkezet cégbejegyzése előtt keletkezett jogviszonyokra, a cégbejegyzés elmaradásának esetére és a nyilvánosságra vonatkoznak.

2. A szövetkezet képviseletére vonatkozó rendelkezések (11. §) a jelenlegi joggal azonosak.

3. Az államigazgatási szerveknek a gazdálkodó szervezetek tekintetében fennálló törvényességi felügyeleti jogköre már korábban megszűnt; ezt a tevékenységet a cégbíróság látja el a szövetkezetek tekintetében is, az erre vonatkozó törvényes előírásoknak megfelelően (12. §).

4. A jogsértő szövetkezeti határozatok, döntések bírósági felülvizsgálatát szabályozó 13-14. § új elemeket hoz be a joganyagba, itt is a gazdasági társaságoknál alkalmazott megoldást véve alapul.

A szabályozás lényege az, hogy az ún. tagsági viták főszabályként nem szövetkezeten belül intéződnek el, hanem bírósági útra tartoznak. A felülvizsgálásra irányuló jogot az a tény alapozza meg, hogy a szövetkezet vagy valamely szerve jogsértő határozatot, döntést hozott, amelynek folytán a szövetkezet tagja sérelmet szenvedett.

Megjegyzendő, hogy nem minden ügy tartozik a 13-14. §-ban szabályozott felülvizsgálati útra. Így az üzemi jellegű munkavégzéssel kapcsolatos tagsági viták a 65. § szabályainak megfelelően intéződnek, a szövetkezet, a tisztségviselők és a tagok kártérítésre kötelezése pedig közvetlenül tartozik a bíróság hatáskörébe (vö. 40. §, 72. §). A szövetkezet mint jogi személy működésének törvényessége felett a cégbíróság őrködik, az erre vonatkozó külön szabályok szerint.

A Javaslat megadja azt a lehetőséget, hogy az alapszabály kötelezővé tegye a szövetkezeten belüli egyeztetést jogsértő határozat esetében; erre elsősorban nagyobb létszámú munkaszövetkezetben lehet szükség. (E lehetőség a kevesebbet is magában foglalja: az egyeztetést az alapszabály fakultatívvá is teheti.) Az egyeztetést a felügyelőbizottság vagy az egyeztetőbizottság látja el; mindkettő létrehozása fakultatív (30. §, 34. §). Ez az egyeztetés azonban nem érinti a bírósági út igénybevételének lehetőségét és határidejét sem [34. § (2) bek.].

A bíróság ilyen ügyekben nem a Pp. szerinti különleges eljárások kertében jár le, hanem az általános eljárási szabályok szerint. A bírósági szervezeti törvény és polgári perrendtartásról szóló törvény ennek megfelelően módosításra kerül.

II. RÉSZ

III. Fejezet

A szövetkezeti önkormányzat

Ez a fejezet a szövetkezeti önkormányzat tartalmát és legfontosabb megnyilvánulási formáját: az önkormányzati szabályzatokat szabályozza.

1. Az önkormányzat tartalmát a 15. § adja meg, lényegében a hatályos joggal megegyezően. Ebből a következők érdemelnek kiemelést:

a) A 15. § bevezető része utal arra a fontos körülményre, hogy amikor a szövetkezet tagsága az autonómiát gyakorolja, nem függetlenítheti magát a jogrendszertől. Döntéseiben, eljárása során, szabályozási tevékenysége során egyaránt köteles tiszteletben tartani a szövetkezetekről szóló törvényt és minden más törvényes jogszabályt. Ezzel függ össze a 19. §-nak az a szabálya, amely szerint az alapszabály és más önkormányzati szabályzat jogszabálytól csak annyiban térhet el, amennyiben az eltérést maga a jogszabály lehetővé teszi. A „jogszabály” kifejezés mindkét helyen a jogforrások minden fajtáját jelenti, nem csak a törvényeket.

b) A 15. § c) pontja a törvény által kötelezően előírt szabályzatokat említ. Kötelező az alapszabály megalkotása, továbbá az ún. munkaügyi szabályzat megalkotása (65. § a) pont), de ez utóbbi témakört az alapszabályban is lehet szabályozni.

c) A szövetkezeti autonómia sérelmét jelentené, ha korlátozás nélkül mód volna a szövetkezet jogviszonyait az államigazgatás szervei által alkotott jogszabályokkal rendezni. Ezért a Javaslat 16. §-a - a jogalkotásról szóló 1987. évi XI. törvénnyel összhangban - kimondja, hogy a szövetkezetek alapvető jogviszonyairól csak törvényben lehet rendelkezni. Ez a szabály természetesen nem kívánja megfosztani a törvényalkotót attól, hogy adott esetben ne adhasson felhatalmazást valamely részletkérdésnek alacsonyabb szintű jogszabályban történő szabályozására, de az nem vonatkozhat a szövetkezet belső jogviszonyaira. - Az autonómia egyúttal azt is jelenti, hogy amiről törvény kötelezően nem rendelkezik, azt a szövetkezet önkormányzati hatáskörében rendezheti.

2. Az önkormányzati szabályzatok közül a Javaslat 17. §-a egyedül a kötelezően megalkotandó alapszabály tartalmát körvonalazza. A felsorolás lényegében a hatályos joggal megegyezik, és nem taxatív. Érdemi eltérés az, hogy az alapszabályban kell meghatározni a tag saját gazdasági tevékenységének és a szövetkezet gazdálkodásának kapcsolatait és e körben a szövetkezet által nyújtott szolgáltatások és támogatások elveit (a részletkérdések a tagsági megállapodásokra tartoznak). Ez is arra mutat, hogy a szövetkezet alapvetően a tagok saját magángazdaságán alapul.

A 17. § (2) bekezdés j) pontjában említett iskolai szövetkezeti csoport az oktatási intézményben működő szövetkezetnek önkormányzati és önelszámoló egysége. Az iskolai szövetkezet bevált intézmény, amely szolgáltató és értékesítő tevékenység útján a tanulókat önállóságra és munkára neveli.

Az alapszabály a szövetkezet alapokmánya lévén, annak elfogadásához és módosításához minősített többségre van szükség a közgyűlésen. Az alapszabályon felül további önkormányzati szabályzatok alkotása nem kötelező. A szövetkezet dönti el, hogy a kötelezően vagy a helyi igények folytán szabályozandó kérdéseket egyetlen okmányban, az alapszabályban rendezi, vagy azon felül külön szabályzatokat is készít (pl. munkaügyi szabályzatot, szervezeti és működési szabályzatot stb.). Ha ilyen szabályzatot kisebb jelentőségű, esetleg technikai jellegű részletkérdésekről kell alkotni, a Javaslat megadja azt a lehetőséget, hogy az alapszabály a közgyűlés helyett más testületi szerv (pl. az igazgatóság) hatáskörébe utalja annak megalkotását [20. § (3) bek.].

3. A Javaslat számtalan téma szabályozását utalja az alapszabályra vagy más önkormányzati szabályzatra. Gyakran arra is kitér a Javaslat, hogy adott témában mit érdemes vagy szükséges szabályozni; ezzel orientálja a szövetkezet tagságát, megkönnyíti a szabályzatok megalkotását.

IV. Fejezet

A szövetkezet önkormányzati szervei

A Javaslat egyértelműen különbséget tesz kötelezően létrehozandó és működtetendő önkormányzati szervek és olyan önkormányzati szervek között, amelyeknek a létrehozása a szövetkezeti tagság elhatározásától függ. Kötelezően létrehozandó szervek: a közgyűlés, az igazgatóság és - bizonyos kivételekkel - a felügyelőbizottság. Fakultatív szervek: a küldöttgyűlés, a helyi önkormányzati egységek és az egyeztetőbizottság.

1. A közgyűlés a szövetkezeti önkormányzat legfőbb testületi szerve, a tagság parlamentje. Az erre vonatkozó rendelkezések (20-25. §) többsége hagyományos. Új elemek a következők:

a) A Javaslat szakít azzal a hagyományos megoldással, amely általánosságban különbséget tett kizárólagos közgyűlési hatáskör és nem kizárólagos közgyűlési hatáskör között. Ez azt jelenti, hogy ha az alapszabály küldöttgyűlést rendszeresít, annak hatásköre - egyetlen ügycsoport kivételével - megegyezhet a közgyűlés hatáskörével. Ezzel függ össze a 26. § (4) bekezdésének az a szabálya, hogy a küldöttgyűlés hatáskörére és eljárására - bizonyos eltérésekkel - a közgyűlésre vonatkozó szabályokat kell alkalmazni.

Err a megoldásra azért van szükség, mert egyes szövetkezeteknek a tagsága olyan nagy létszámú, hogy szoros értelemben vett közgyűlés rendszeres tartása lehetetlen. Minden olyan esetben tehát, amikor a Javaslat valamely döntéssel kapcsolatban a közgyűlés hatáskörét említi, azon - az alapszabály tartalmától függően - a küldöttgyűlést is érteni kell.

E tekintetben egyetlen kivételt kellett megtenni: az un. státusügyeket, vagyis a szövetkezet létét érintő szervezeti változásokat (egyesülés, szétválás stb.) a közgyűlés kizárólagos hatáskörében kellett tartani. Az ilyen ügyekben ui. a Javaslat - garanciális okokból - az összes tag kétharmados szótöbbségét írja elő (74. § 77. §, 83. §, 89. §). Nagy taglétszámú szövetkezetben ilyen esetben részközgyűlések útján lehet a technikai nehézségeket áthidalni.

b) A közgyűlés hatásköre a Javaslatban foglaltakra, továbbá más törvényekre tekintettel kibővül a fel nem osztható vagyonrész meghatározásával, a szövetkezetbe vagy más gazdasági társaságba való belépéssel és onnan való kilépéssel, továbbá szövetkezet vagy más gazdasági társaság alapításával. Új hatásköri elemek végül a szövetkezeti üzletrész névértékének megállapítása és a szövetkezet tisztségviselője ellen kártérítési per (40. §) indításának elhatározása. (Ez utóbbi kapcsán adott esetben arról is dönteni kell, hogy a perben mely tisztségviselő képviselje a szövetkezetet.)

c) A Javaslat főszabályként fenntartja azt a hagyományos szövetkezeti elvet, hogy a közgyűlésen minden tagot egy-egy szavazat illet meg, függetlenül attól, hogy mekkora a vagyoni hozzájárulása. Az újabb jogfejlődésre tekintettel azonban két kivételt kell engedni e szabály alól; mindkét kivétel a lakásszövetkezetekre vonatkozik.

d) Új elem végül a közgyűléssel kapcsolatban az írásban történő szavazás megengedése. A Javaslat ezt is az alapszabályra bízza. Nyilvánvaló, hogy az alapszabály elsősorban a kis létszámú szövetkezetnél vezeti be ezt a módszert és a kisebb jelentőségű, formális döntést igénylő ügyekre vonatkozóan.

e) A Javaslat a részközgyűlést a közgyűlés megtartásának egyik formájaként teszi lehetővé, és az ezzel kapcsolatos részkérdések szabályozását az alapszabályra hagyja.

f) A Javaslat egyetlen ügyben sem ír elő titkos szavazást. A főszabály a nyílt szavazás, de az alapszabály vagy esetileg a közgyűlés bármely ügyben elrendelheti a titkos szavazást [22. § (2) bek.].

2. A küldöttgyűlés (26. §) fakultatív szerv, szabályai nagyrészt a hatályos joggal megegyeznek. Az eltérések a következők:

a) A Javaslat a küldöttek létszámát legkevesebb 50 főben határozza meg; ezzel jelezni kívánja, hogy küldöttgyűlés rendszeresítésének csak viszonylag nagy taglétszámú szövetkezetnél van indokoltsága.

b) A csak írásban történő szavazás - a küldöttek viszonylag nagy száma miatt - nem megengedett; a lakásszövetkezeteket célszerű ez alól kivonni, annak érdekében, hogy működésük minél egyszerűbb legyen.

c) Küldöttgyűlés esetében nem alkalmazható az a szabály, hogy a megjelent tagok alacsony létszáma miatti határozatképtelenség esetében a 8 napon belül azonos napirenddel összehívott újabb közgyűlés a megjelent tagok számára tekintet nélkül határozatképes. A küldöttektől ugyanis elvárható a küldöttgyűlésen való részvétel, ezen felül a szövetkezeti demokrácia sérelmét jelenteni az, ha a tagok egy töredék része hozna döntéseket egy nagy taglétszámú szövetkezet ügyeiben.

3. Nagyobb taglétszámú szövetkezeteknél, különösen azoknál, ahol a szövetkezet tevékenysége egymástól távol lévő telephelyekhez vagy több településhez kapcsolódik, szükség lehet arra, hogy az alapszabály a tagságnak ezeket a helyi közösségeit korlátozott önkormányzattal ruházza fel. Ezeket az egységeket a saját ügyeikben döntési jogkörrel is felruházhatja az alapszabály (27. §.)

4. A szövetkezet operatív vezető testülete az igazgatóság. Az erre vonatkozó szabályok (28-29. §) a gazdasági társaságoknál alkalmazott megoldást veszik alapul.

Ebben a témakörben jelentőséggel bír az a kérdés, vajon ez a vezető testület csak szövetkezeti tagokból állhat-e vagy olyan személyekből is, akik a szövetkezettel csak munkaviszonyban állnak. A szövetkezeti demokrácia azt a főszabályt igényli, hogy az igazgatóság tagjává csak a szövetkezet tagját válasszák meg. Lehetséges azonban, hogy szükség van speciális képzettségű igazgatósági tagra is, és ha ilyen tagja nincs a szövetkezetnek, a tagság az alapszabályban eltérhet a főszabálytól.

A szövetkezeti demokrácia sérelmét jelenteni viszont az, ha az igazgatóságban kizárólag vagy túlnyomórészben alkalmazottak foglalnának helyet; ilyen helyzet főleg a nagy taglétszámú és több településen működő szövetkezetnél állhatna elő. Ennek elkerülése érdekében a Javaslat lehetővé teszi az alapszabályban a szövetkezettel munkaviszonyban is álló vagy csak munkaviszonyban álló igazgatósági tagok számának korlátozását. A tagság ui. el tudja dönteni, hogy az említett helyzet előállhat-e az adott szövetkezetben.

A munkaviszonyban (is) álló igazgatósági tag (elnök) tekintetében a munkáltatói jogokat természetesen az a szerv gyakorolja, amely a megválasztására jogosult: a közgyűlés.

5. A szövetkezeti önkormányzat egyik fontos megnyilvánulása az, hogy külön szerv működik a szövetkezetben, amely - az operatív vezetéstől függetlenséget élvezve - a tagok tulajdonosi és önkormányzati érdekeinek képviseletét látja el, és ennek érdekében a szövetkezet egész tevékenységére kiterjedő folyamatos ellenőrzést végez. Ez a testületi szerv a felügyelőbizottság. Ennek a bizottságnak a tevékenysége szakismereteket igényel, ezért a Javaslat nem rendelkezik arról, hogy kik lehetnek a tagjai; ezek lehetnek akár szövetkezeti tagok, akár - teljes létszámban is - külső személyek.

A kisebb szervezetek és a sajátos lakásszövetkezetek minél rugalmasabb működését elősegítendő, a Javaslat az alapszabályra bízza annak az eldöntését, hogy a felügyelőbizottság helyett annak funkcióit milyen más módon lássák el.

A felügyelőbizottságra vonatkozó rendelkezések (30-33. §) - az elnevezéstől eltekintve - a hatályos joggal lényegében azonosak.

6. A 13. §-sal kapcsolatban már említés történt arról, hogy a Javaslat a tagsági viták eldöntését főszabályként külső szervre, a bíróságokra bízza. Ugyanakkor lehetővé teszi, hogy a tagság egyeztetőbizottságot (34. §) hozzon létre, amely a vitás ügyekben egyeztetést kísérel meg; ennek igénybevétele kötelezővé is tehető az alapszabályban. Ilyen megoldásra főleg az ún. munkaszövetkezetekben lehet szükség.

Ha a tagság úgy kívánja, ez a bizottság társadalmi jellegű tevékenységet is kifejthet: javaslattételi és véleményezési joggal ruházható fel a tagságot érintő fontos kérdésekben. Erről azonban az alapszabály jogosult rendelkezni.

7. A Javaslat külön alcímben foglalkozik a tisztségviselőkkel kapcsolatos kérdésekkel (35-41. §). A tisztségviselők köre nem zárt, mert az alapszabály a Javaslatban felsoroltakon felül további tisztségviselőket is rendszeresíthet.

A tisztségviselőkkel kapcsolatban alapvető fontosságúak azok a szabályok, amelyek arra irányulnak, hogy a tisztségviselők olyan személyek legyenek akik arra méltók. Ennek megfelelően a Javaslat kizáró okokat állapít meg velük kapcsolatban, és részletesen szabályozza az összeférhetetlenség eseteit. Mindezek nagyrészt hagyományos szabályok. Új elem, hogy a szövetkezeti tagság hiánya nem mindig kizáró ok; a Javaslat 30. §-a pl. a felügyelőbizottsági tagsághoz nem kívánja meg, és az alapszabály is eltérhet ettől [pl. 28. § (2) bek.].

További új elem az, hogy az összeférhetetlenség alól az esetek többségében [37. § (1) és (3) bek., 39. §] a közgyűlés felmentést adhat. A felmentéssel kapcsolatban azonban körültekintően kell eljárni, és arra főleg a kis taglétszámú szövetkezeteknél lehet szükség.

A Javaslat két fontos vonatkozásban eltér a jelenlegi szabályoktól. Ezek:

a) A 38-39. § új összeférhetetlenségi eseteket állapít meg; ezek a társasági törvényen alapulnak, és e téren is megteremtik a kapcsolódást a szövetkezet és a többi gazdasági társaság között. A 38. § (1) bekezdése a gyakorlatban azt jelenti, hogy ugyanaz a személy tisztségviselő (ha más gazdasági társaságról van szó, akkor - a társasági törvény szóhasználata szerint - vezető tisztségviselő) lehet egyidejűleg két szövetkezetben vagy egy szövetkezetben és egy másik gazdasági társaságban, vagy két más formájú gazdasági társaságban. (Ez utóbbi már a társasági törvényre tartozik, 1. annak 31. § (1) bekezdését.)

b) Újszerűen szabályozza a Javaslat a tisztségviselők felelősségét, átvéve a gazdasági társaságokra vonatkozó törvény szabályait. Ennek lényege az, hogy a szövetkezetben is mint tulajdonosok közösségében, a munkajogi jellegű korlátozott felelősség helyett a teljes körű polgári jogi felelősség érvényesül a tisztségviselők tekintetében még akkor is, ha a tisztségviselő a szövetkezettel munkaviszonyban áll.

III. RÉSZ

V. Fejezet

A szövetkezeti tagsági viszony

Ez a fejezet a tagsági viszony létrejöttét, a tagok alapvető jogait és kötelezettségeit szabályozza, továbbá a tagsági viszony megszűnését. A tag és a szövetkezet közötti vagyoni viszonyokról a következő fejezet szól részletesen.

1. A tagsági viszony létrejöttére vonatkozó szabályok (42-44. §) a hatályos joggal lényegében megegyeznek. A 42. § (1) bekezdésében olvasható tilalom azonos az Alkotmány 70/A §-ának (1) bekezdésében lévő szabállyal, de a nyitott tagság hagyományos szövetkezeti elvéből is következik.

A 42. § (3) bekezdése figyelembe veszi a hitelszövetkezeteknek azt az alapvető sajátosságát, hogy azokat olyan személyek alapítják, akiket valamilyen közös érdekeltség köt össze, pl. azonos foglalkozás, munkahely; azonos körzetben élés; azonos társadalmi érdekcsoporthoz tartozás stb.;

2. A 45-46. § alapjában véve a hatályos joggal megegyezően sorolja fel a tagok alapvető jogait és kötelességeit. Ezek valóban csak a legalapvetőbbek; ezeknek a részleteit és további jogokat és kötelességeket a tagság maga határozhatja meg az alapszabályban, az önkormányzati szabályzatokban és nem utolsósorban a tag és a szövetkezet közötti tagsági megállapodásokban (47. §).

Új elem ebben a körben az, hogy az alapszabály lehetővé teszi a jogi személy tagságát a szövetkezetben, ennek a tagnak a képviselője nem lehet tisztségviselő. Ezt kívánja meg a szövetkezetnek az az alapvető jellege, hogy természetes személyek közössége.

3. A tagsági viszony megszűnésére vonatkozó rendelkezések (48-51. §) nagyrészt megfelelnek a hatályos jognak. Lényegesebb eltérések a következők:

a) Mint ismeretes az alapszabály lehetővé teheti, hogy a szövetkezetnek jogi személy is tagja legyen. Ha ez a jogi személy megszűnik, automatikusan megszűnik a szövetkezeti tagsága is, akkor is, ha van jogutódja. A szövetkezet tagjainak ugyanis módot kell adni arra, hogy maguk döntsék el: a jogutód jogi személyt vagy más (új) jogi személyt szívesen látnak-e a tagság soraiban.

b) Az 51. § (2) bekezdése rendezi annak a vagyontárgynak a sorsát, amelyet a tag a szövetkezet használatába adott (vö. 54. §). A főszabály természetesen az, hogy a vagyontárgyat a volt tag vagy örököse részére ki kell adni. Ennek során azonban figyelembe kell venni a szövetkezet tevékenységének zavartalanságához fűződő érdekeket is, ezért a Javaslat felhatalmazza az alapszabályt a kiadás időpontjának meghatározására, de ez történhet a tagsági megállapodásban is.

Feltehető, hogy mindezek alapján a vagyontárgy kiadása később történik meg, mint ahogy a tagsági viszony megszűnik. Ebben az esetben a Javaslat szerint a vagyontárgy további használatáért a díjfizetés kötelező, ami nem azt jelenti, hogy az ezt megelőző időszakra nem kellene ellenszolgáltatást nyújtani a használatért, de ez a felekre tartozik. Az említett többlet-időtartamra azonban a Javaslat alapján a díj mindenképpen jár.

VI. Fejezet

A tagok és a szövetkezet közötti vagyoni viszonyok

Ez a fejezet külön és részletesen foglalkozik a tag legfontosabb jogai és kötelességei körébe tartozó vagyoni kapcsolatok kérdéseivel, és pedig két oldalról megközelítve: a tag részéről történő vagyoni hozzájárulásokkal és a szövetkezet részéről a tag részére történő juttatásokkal és más támogatásokkal (52-60. §).

1. A Javaslat a tag és a szövetkezet közötti vagyoni kapcsolatnak a legfontosabb formájaként újból az üzletrész jogintézményét vezeti be, amelyet a kft-üzletrésztől való megkülönböztetésül „szövetkezeti üzletrész”-nek nevez. Újbóli bevezetés ez azért, mert egyfelől a hasonló társadalmi-gazdasági körülmények között megalkotott első egységes szövetkezeti törvény (az 1947. évi XI. törvény) már ezt a megoldást választotta, és a háború utáni európai jogfejlődés is egyértelműen emellett van. (Ez a konstrukció a lakásszövetkezetekre, azok jellege folytán, nem vonatkozik.) Ugyanakkor a Javaslat fenntartja a bevált részjegy intézményét is.

Induláskor (alapításkor, belépéskor) a tag köteles egy részjegyet jegyezni és befizetni, de alapszabályban meghatározott számú további részjegyeket is jegyezhet. A részjegy szorosan tapad a személyhez, a tagsághoz, ezért nem átruházható, viszont a szövetkezet adózott eredményéből részesedésre jogosít.

A Javaslat lehetővé teszi, hogy a tagság más vagyoni hozzájárulási formákat is bevezessen és azok működési szabályait megállapítsa. Az ezzel kapcsolatos általános feltételeket az önkormányzati szabályzatban a részletes feltételeket pedig egyedileg kell meghatározni, tagsági megállapodásban, amely csak írásban érvényes. Ebbe a körbe tartozik termőföldnek, más ingatlannak, műhelynek, gépnek stb. a szövetkezet használatába adása, de az ún. tagsági kölcsön is, amelyet a jelenlegi jog célrészjegyként szabályoz. A felek abban is megállapodhatnak, hogy az említett más formájú vagyoni hozzájárulás ellenében a tag egy vagy több részjegyet kap.

A szövetkezet működése során a közgyűlés dönt arról, hogy az adózott eredményből milyen arányt fordítsanak az üzletrésztőke növelésére, a tartalék növelésére (a 67. § figyelembevételével) és a kifizetésre kerülő részesedésre. Az üzletrésztőke növelésére fordított összeg az üzletrészek névértékét arányosan növeli. Veszteség esetében viszont az üzletrésztőke és ennek folytán az üzletrészek névértéke arányosan csökken.

A szövetkezeti üzletrészről a tag részére kiállított okirat névreszóló értékpapír, amely átruházható és örökölhető és a szövetkezet adózott eredményéből évente részesedésre jogosít. Ez az értékpapír teljeskörűen forgalomképes. Tekintettel azonban arra, hogy az üzletrész jogosultjának és a szövetkezeti tagságnak az egybeesése a kívánatos, a szövetkezetet és tagjait a Javaslat elővásárlási joggal ruházza fel arra az esetre, ha az üzletrészt kívülálló személyre kívánják átruházni. A Javaslat a tagságra bízza annak eldöntését, hogy több jelentkező esetében melyik érvényesítheti az elővásárlási jogot.

A tag és a szövetkezet vagyoni kapcsolatában két vonatkozás különös figyelmet érdemel. Az egyik az a kérdés, a tag harmadik személyekkel szemben fennálló (saját) tartozásával kapcsolatban a hitelezőnek milyen jogai vannak a részjegy tekintetében. A szövetkezet stabilitásához fűződő érdek kívánja meg az 53. § (1) bekezdésének azt a szabályát, amely nem teszi lehetővé a hitelező részére a részjegyek a szövetkezetből való kivonását. Az üzletrészről kiállított értékpapír persze végrehajtás alá vonható.

A másik fontos vonatkozás a tagsági viszony megszűnése esetében a volt tagot vagy örökösét a szövetkezettel szemben megillető követelés. A Javaslat alapvető szabályként kimondja, hogy a volt tagot a részjegyének az összege (eredeti összege) illeti meg. Itt is belép azonban a hitelezők védelme: a részjegy összegének a kifizetése is csak akkor lehetséges, ha a részjegytőkét nem kellett veszteség fedezésére felhasználni. (Az 58. § szövegében szereplő „amennyiben” szó arányosságot fejez ki.) Mindebből az következik, hogy a volt tag nem tarthat igényt sem az üzletrésztőke, sem az eredménytartalék, sem a szabad pénzeszközök arányos részére. Ez a megoldás biztosítja a szövetkezet stabilitását, ami egyben a hitelezőknek is érdeke. Ugyanakkor a volt tagnak módjában áll az üzletrészét átruházni (a szövetkezet is megvásárolhatja) és ily módon hozzájutni az üzletrésze értékéhez.

Az európai jogokban alkalmazott megoldáshoz hasonlóan az 58. § második mondata lehetővé teszi, hogy a szövetkezet a működése során olyan külön tartalékot is képezzen, amelyből a kilépő tag arányos részt megkaphat, ami megkönnyíti az új egzisztencia létesítését.

2. A vagyoni kapcsolatok másik oldalát azok a juttatások jelentik, amelyekben a szövetkezet részesítheti tagjait, a szövetkezeti szolidaritás elvének megfelelően. Ezeket a vonatkozásokat a Javaslat nem kívánja kötelező erővel szabályozni, mert a szövetkezeti tagságra tartozik. A juttatásokra szolgáló vagonrész képzését segíti elő az 59. § (2) bekezdésének az a szabálya, amely az ilyen célra szolgáló összegeket költségnek minősíti.

Ebbe a körbe tartoznak azok a támogatások is, amelyeket a szövetkezet a tagjainak a gazdasági tevékenységéhez nyújt (60. §). Ezek meghatározása is az alapszabályra tartozik.

Mindezeket a juttatásokat a törvény hatálybalépése után az új alapszabály megalkotásakor újra kell gondolni és új alapokra kell helyezni a szövetkezetben, mert a korábbi erre vonatkozó jogszabályok és rendelkezések hatályon kívül helyezésre kerülnek.

IV. RÉSZ

VII. Fejezet

A szövetkezet gazdasági tevékenysége

1. A szövetkezet gazdasági tevékenységével kapcsolatban a Javaslat két alapvető szabályt szögez le:

a) A szövetkezet önállóan gazdálkodik a tulajdonában és a használatában álló eszközökkel, és adózott eredményével - e törvény keretei között (vö. 67. §) szabadon rendelkezik. Ez a szabály elsősorban az eszközök és az eredmény feletti rendelkezés jogáról szól és nem arról, hogy a szövetkezet milyen vagyontárgyakkal felel tartozásaiért. Ez a két kör nem esik egybe [vö. 69. § (1) bek.].

b) A szövetkezet szabadon határozhatja meg tevékenységének körét, mint minden más olyan társas vállalkozási forma, amely a magántulajdonon alapul. E tekintetben azonban - a hatályos jogra tekintettel - két korlátot kellett felállítani:

- nem folytathat a szövetkezet olyan tevékenységet, amelyet törvény más formájú gazdálkodó szervezet kizárólagos tevékenységi körébe utal (ilyen pl. az értékpapír forgalmazás),

- olyan tevékenységet sem folytathat, amelyet törvény az állam (állami szerv) kizárólagos tevékenységi körébe utal, (pl. kábítószer termelése, gyártása, feldolgozása, forgalmazása és raktározása).

2. A Javaslat a szövetkezeten belüli munkavégzés szabályait új alapokra helyezi (63-66. §). Eszerint a szövetkezetben - a tagsági viszony keretében - kétféle munkavégzésre irányuló jogviszony jöhet létre, mindkét vonatkozásban az önkormányzati szabályzatok alapján:

- a vállalkozási típusú munkavégzés, amelynek részletes tartalmát a legkülönbözőbb- lényegében a Polgári Törvénykönyvhöz, különösen a szerződési szabadság elvéhez igazodó - csoportos vagy egyéni tagsági megállapodások határozzák meg;

- az üzemi jellegű (nemcsak nagyüzemi) munkavégzés, amelyre általában a Munka Törvénykönyvének a rendelkezései az irányadók, a Javaslat rendelkezéseiből adódó kivételekkel. A munkaügyi viták elintézése nem szerepel a kivételek között, arra tehát az általános munkajogi szabályok az irányadók.

Ebben a témakörben érdemel említést, hogy a szövetkezetnek, mint társas vállalkozási formának foglalkoztatási kötelezettsége, a tagnak pedig pusztán a tagsági jogviszony alapján munkavégzési kötelezettsége nincs, a Javaslat ilyen kötelezettségeket nem ír elő.

3. A Javaslat - az európai megoldásokhoz hasonlóan, a hitelezők érdekeire is figyelemmel - kötelezővé teszi a szövetkezet részére a tartalékképzést (67. §). E tekintetben két kivételt kellett tenni:

a) a lakásszövetkezeteknél a tartalékképzésnek nincs indokoltsága, ott felújítási vagy más hasonló alapot képeznek;

b) a tartalékképzés minimális mértékét egyes szövetkezeteknél (pl. takarékszövetkezetek) külön törvény eltérően szabályozza.

A Javaslat a tartalékképzésnek csak az eredményhez viszonyított arányát írja elő kötelezően, a részjegytőkéhez viszonyított arányát már a szövetkezet jogosult meghatározni.

A tartalékalap elsősorban a veszteség fedezésére szolgál, de ugyanakkor a szövetkezet folyamatos működését is szolgálja.

4. A Javaslat 68. §-a csupán a teljesség kedvéért utal arra, hogy a szövetkezet - mint minden más gazdálkodó szervezet - könyvelést köteles vezetni, évente beszámolót köteles készíteni, az erre vonatkozó külön szabályok szerint.

VIII. Fejezet

Felelősség

Ez a fejezet (69-73. §) szabályozza a szövetkezet felelősségét kifelé és befelé, valamint a tag és az alkalmazott felelősségét a szövetkezettel szemben. A tisztségviselők felelősségére külön szabályok vonatkoznak (40. §).

A szövetkezet felelősségének nálunk hagyományos jogi konstrukciója az, hogy maga a szövetkezet kifelé, harmadik személyekkel szemben a vagyonával felel a tartozásokért, míg a tagok felelőssége részjegyükre és üzletrészükre korlátozott. A tag saját vagyona és a szövetkezettől járó munkadíja tehát nem szolgál fedezetül a hitelezők számára. Lakásszövetkezetben ettől eltérőek a felelősségi viszonyok.

A 69. § (1) bekezdése megadja a szövetkezeti vagyon tartalmát a felelősség szempontjából. Kiemelést érdemel, hogy ebbe a vagyonba beletartozik az az elkülönített vagyonrész is, amelyet a szövetkezet a kilépő tagok részére tart fenn. (vö. 55. § utolsó mondat, ezért van a „tartalék” szó többesszámban), viszont nem tartozik bele az ún. fel nem osztható vagyonrész [vö. 91. § (1) bek.].

A Javaslat a szövetkezetnek a taggal szembeni és a tagnak a szövetkezettel szembeni kártérítési felelősségét egyaránt a polgári jog alapjára helyezi (70-71. §). A szövetkezetet terhelő objektív felelősség eseteit a jelenlegi joggal egyezően szabályozza. A tag által a szövetkezetnek okozott kárért fennálló polgári jogi felelősség enyhítését teszi lehetővé a Javaslat 71. §-ának második mondata, amely ezt az alapszabályra bízza, de csak abban a körben amikor a tag üzemi jellegű munkavégzés keretében gondatlanul okozott kárt a szövetkezetnek.

A kár megtérítésére kötelezés általában a rendes bíróság hatáskörébe, üzemi jellegű munkavégzéssel kapcsolatban pedig a munkaügyi bíróság hatáskörébe tartozik (72. §).

Az alkalmazottak fegyelmi és kártérítési felelősségére valamint a szövetkezet által alkalmazottainak okozott kárért fennálló felelősségre magától értetődően a Munka Törvénykönyvét kell alkalmazni. (73. §).

Említést érdemel végül, hogy a Javaslat nem ismeri a tagok fegyelmi felelősségének intézményét, mert az a tulajdonosi mivoltukkal ellentétes lenne. (Más gazdasági társaságnál is ez a helyzet.)

V. RÉSZ

IX. Fejezet

Szövetkezetek egyesülése, szétválása, átalakulása és megszűnése

1. Az egyesülés és a szétválás egymáshoz hasonló, bár ellentétes irányú szervezeti változás (74-78. §). A Javaslat erre vonatkozóan lényegében a jelenleg hatályos szabályozást veszi át, azzal azonban, hogy a szövetkezetnek az ilyen jellegű változásait is a gazdasági társaságokra vonatkozó szabályokra figyelemmel rendezi.

Az egyesülés és a szétválás szabályai a tekintetben is hasonlók, hogy mindkét változáshoz két közgyűlés kell, és mindkét esetben garanciális okokból sajátos minősített többséget ír elő a Javaslat: az összes tag kétharmados pozitív szavazata szükséges. A takarékszövetkezetekre vonatkozó eltérő szabályt e szövetkezetek rendkívül nagy taglétszáma indokolja.

Az egyesülés és a szétválás folytán keletkezett új szövetkezetre alkalmazni kell azokat a szabályokat is, amelyek a szövetkezet alapítására vonatkoznak.

2. A szövetkezet más formájú gazdasági társasággá átalakulására vonatkozó szabályok (79-88. §), a gazdálkodó szervezetek és a gazdasági társaságok átalakulásáról szóló 1989. évi XIII. törvényből kerültek átvételre. Ez utóbbi törvénynek ezek a rendelkezései hatályon kívül helyezésre kerülnek.

Kisebb pontosításoktól eltekintve, a fontosabb eltérések a hatályos szabályozástól a következők:

a) átalakuláshoz is két közgyűlést kíván meg a Javaslat; ez a gondosabb előkészítést kívánja elősegíteni;

b) mellőzi a Javaslat a szövetkezeti vagyonkezelő szervezetek bekapcsolását az átalakulási folyamatba, mert ezek a szervezetek ma már más funkciókat látnak el.

Kiemelést érdemel, hogy a 84. § a szövetkezet „teljes” vagyonának felosztását rendeli, ebbe tehát az egyébként fel nem osztható vagyonrész [vö. 91. § (1) bek.] is beletartozik. A vagyon fogalmát a 69. § (1) bekezdése szabályozza.

3. A szövetkezet megszűnésére vonatkozó szabályok (89-91. §) nagyrészt a hatályos és bevált rendelkezéseken alapulnak. Új elem ebben a vonatkozásban az a megoldás, amelyet a Javaslat a szövetkezet jogutód nélküli megszűnése esetére alkalmaz. ez a végelszámolás intézménye, amelyet a gazdasági társaságokról szóló törvény szabályai szerint kell lefolytatni, azokkal a nyilvánvaló kisebb eltérésekkel, amelyeket a 90. § (2)-(3) bekezdése sorol fel.

A Javaslat nem szabályozza a fizetésképtelenség miatti megszűnés lebonyolítását, mert az a csődtörvényre tartozik valamennyi gazdálkodó szervezetre vonatkozóan.

A szövetkezetnek jogutód nélkül történő megszűnésével kapcsolatban alapvető jelentőségű annak a kérdésnek az eldöntése, vajon a megszűnt szövetkezetnek a tartozások kifizetése után megmaradó teljes vagyona felosztható-e a volt tagok között, miként ez a gazdasági társaságoknál általános. A Javaslat e tekintetben is azt a megoldást alkalmazza, amely az európai szövetkezeti jogokban régóta érvényesül. Ennek megfelelően a szövetkezet tagságára bízza azt, hogy az alapszabályban meghatározza a fel nem osztható vagyon értékét vagy arányát; ennek meghatározása természetesen nem kötelező. Az így meghatározott vagyonrészt a szövetkezet jogutód nélküli megszűnése esetében szövetkezeti vagy közérdekű célokra kell fordítani. Ez a megoldás összefügg azzal, hogy a szövetkezet nem csupán társas vállalkozás, hanem társadalmi (szociális) tevékenységet is kifejtő szervezet.

Hangsúlyozni kell, hogy ez a konstrukció a fizetésképtelenség miatti felszámolás esetében is alkalmazandó; az alapszabály szerint fel nem osztható vagyon a csőd és felszámolási eljárásba nem vonható be. A szövetkezet átalakulása esetén más szabály (84. §) az irányadó.

VI. RÉSZ

X. Fejezet

A lakásszövetkezetekre vonatkozó különös szabályok

A lakásszövetkezeteknek sajátos, minden más szövetkezettől eltérő jogi konstrukciójuk van, amely a tulajdonviszonyok tekintetében a társasház polgári jogi intézményén alapul. Ez és e szövetkezetek jelentősége, elterjedtsége szükségessé teszi a konstrukcióból következő szabályoknak külön fejezetbe foglalását.

1. A közös rendelkezések (92-94. §) mindenekelőtt megadják a lakásszövetkezet fogalmának tartalmát, ami érzékelteti, hogy milyen széles körben terjedtek el ezek a sajátos szövetkezetek.

Az a körülmény, hogy e szövetkezet - mint neve is mutatja - valamely építménnyel van kapcsolatban, az alapításnál maga után vonja azt a követelményt, hogy a leendő szövetkezet valamiféle fizikai egységet alkosson. Nyilvánvalóan ki kell zárni, hogy ugyanazon építménynek egyik része tekintetében lakásszövetkezet működjön, másik része pedig teljesen egyéni tulajdonban álljon, ezt az ingatlannyilvántartás (telekkönyv) szabályai sem teszik lehetővé.

2. A Javaslat deklarálja a lakásszövetkezet közhasznú jellegét, amelyet kommunális szervezetként lát el. A közhasznúság azt jelenti, hogy alaptevékenységét tekintve „nonprofit” szervezet, alapvető lakossági szükségletet elégít ki.

3. A nyugdíjasházi szövetkezeti tagsághoz bizonyos többletfeltételekre azért van szükség, mert csak így biztosítható e szövetkezetek jellegének megtartása. Ha nem lennének sajátos feltételek, néhány év alatt a szövetkezet eredeti céljának megvalósítása lehetetlenné válna.

4. A 104. § (1) bekezdése által lehetővé tett „privatizáció” több előnyt rejt magában:

- a közös részek is a lakás alapterületével arányosan kerülhetnek a lakástulajdonosokhoz, új lakásszövetkezetek már ilyen feltételekkel alakulhatnak;

- erősödik a szövetkezeti tagok „gazda tudata”;

- egyszerűsíti, tömegessé teheti a társasházak csatlakozását a lakásszövetkezetekhez (erre addig is jelentős igény volt);

- kialakulhat a „társasház” lakásszövetkezet, amelynél csak a fenntartási forma változik (amely számos előnyt jelent az ott lakóknak), és nem kell a közös tulajdoni hányadról lemondani.

5. A Javaslat 110. §-a szabályozza a lakásszövetkezet egyik fő sajátosságát: a szövetkezet tartozásaiért - az általános szabálytól [69. § (2) bek.] eltérően - a tagok is felelnek, másodlagosan. Ez a tulajdoni konstrukciónak a következménye, továbbá annak, hogy a lakásszövetkezetnek alaptevékenységéből eredően gazdasági eredménye általában nincs.

Ha a lakásszövetkezet harmadik személyek irányában vállalkozói tevékenységet folytat, a Javaslat lehetővé teszi a tagok felelősségének egy elkülönített vagyonrészre korlátozását. Ha ilyen vagyonrészt elkülönítenek, a tag és a nem tag tulajdonos nem kötelezhető pótbefizetésre.

6. A vegyes rendelkezések a bevált szabályozáson és a kialakult gyakorlaton alapulnak.

-----STARTING---POINT---VEGE---

XI. Fejezet

Záró rendelkezések

1. Az európai országokban is hagyomány, hogy a különféle területeken tevékenykedő szövetkezetek létrehozzák saját érdekképviseleti szerveiket. Magyarországon az egyesülési jogról szóló 1989. évi II. törvény erre szintén lehetőséget ad. A Javaslat 112. §-a tehát ehhez képest új szabályt nem tartalmaz.

A Javaslat ezért nem kívánta szabályozási körébe vonni a szövetkezeti érdekképviseleti szervek létrehozásának módját, ideértve a választásokat és a szövetkezeti kongresszusokat is. Mindez ugyanis a szövetkezeti mozgalom belső ügye, amelybe az államnak nem kell beavatkoznia.

Erre a törvényre tartozik viszont annak meghatározása, hogy milyen jogosultságok illetik meg a szövetkezetek országos szintű érdekképviseleti szerveit. Ezek a jogosultságok ugyanis az állami szervek oldaláról kötelezettségként jelentkeznek. A Javaslat lényegében a jelenlegi szabályoknak megfelelően foglal állást ebben a kérdésben: biztosítani kell azt, hogy e szövetkezeti érdekképviseleti szervek véleménye a szövetkezeteket érintő szabályozásokkal kapcsolatosan megjelenjenek a döntésre jogosult államhatalmi vagy államigazgatási szerv előtt, akár egyetértés, akár különvélemény formájában. (113. §).

2. Az általános indokolásban kifejtetteknek megfelelően a Javaslat 114. §-a külön törvényre utalja e törvénynek a hatálybaléptetését, a működő szövetkezetekre való alkalmazásának szabályozását és más átmeneti szabályok megállapítását. Ezzel elhárul az a veszély, hogy a hatálybalépéskor még más szabályok szerint működő szövetkezetek működése törvényességi szempontból kifogás alá essék.