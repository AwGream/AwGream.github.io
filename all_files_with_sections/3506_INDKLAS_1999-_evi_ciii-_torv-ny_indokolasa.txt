1999. évi CIII. törvény indokolása

a Magyar Köztársaság Kormánya és az Osztrák Köztársaság Kormánya között a Szentgotthárd város környéki magyar-osztrák ipari park vasúti átmenő forgalmáról szóló, Bécsben, 1998. november 24-én aláírt Egyezmény kihirdetéséről

INDOKOLÁS

1. A Kormány előzetes felhatalmazása alapján a Magyar Köztársaság Kormánya és az Osztrák Köztársaság Kormánya erre felhatalmazott miniszterei Bécsben, 1998. november 24-én aláírták a Magyar Köztársaság Kormánya és az Osztrák Köztársaság Kormánya között a Szentgotthárd város környéki magyar-osztrák ipari park vasúti átmenő forgalmáról szóló Egyezményt.

Az Egyezmény a magyar és az osztrák államhatár két oldalán kiépített Szentgotthárd - Heiligenkreuz-i Ipari Parkot összekötő vasúti határforgalom és ellenőrzés szabályait állapítja meg, s olyan szabályokat tartalmaz, amelyek a fuvarozás sajátosságaihoz igazodva megteremtik a gyors, biztonságos áruszállítás és határforgalmi ellenőrzés feltételeit.

2. Az Egyezményben szabályozott vasúti fuvarozásra, a felek jogaira és kötelezettségeire a Nemzetközi Vasúti Fuvarozási Egyezmény és annak Függelékei rendelkezéseit kell alkalmazni, jóllehet a Szentgotthárd és Heiligenkreuz között kiépített ipari vágányon történő vasúti átmenő forgalomra ezen nemzetközi szerződés nem vonatkozik, mivel az nem minősül nemzetközi vasúti fuvarozásnak. A Szerződő Felek azonban - saját elhatározásukból - megállapodtak abban, hogy betartják e speciális fuvarozás során is ezen egyezmény rendelkezéseit, amelynek mindkét ország részese (2. Cikk). Ez azért különösen fontos, mert az osztrák fél a Heiligenkreuz-i Ipari Parkban lévő Lyocell Művekbe vegyi alapanyagokat - köztük veszélyes árunak minősülő vegyszereket is - szállít. A Nemzetközi Vasúti Fuvarozási Egyezmény és annak egyik melléklete, a Veszélyes Áruk Nemzetközi Fuvarozásáról szóló Szabályzat szigorú rendelkezéseket tartalmaz az ilyen árukat szállító fuvarozók számára, és rögzíti mindazokat a szabályokat, amelyek betartása alapvető érdekünk.

A vasúti fuvarozás sajátos módon, vasúti zár alatt történik, melynek lényege, hogy a vonatokra menetközben árut nem lehet sem felrakni, sem lerakni és a személyek sem szállhatnak fel vagy le a vonatokról (1. Cikk). Az ilyen forgalomhoz sajátos határforgalom ellenőrzés és vámhatósági eljárás kapcsolódik, melynek lényege, hogy általában egyik fél határőrizeti szerve sem végez határforgalom ellenőrzést. Ennek lehetőségét azonban a Szerződő Felek (a Szentgotthárd pályaudvaron történő ellenőrzés formájában) fenntartották. A fuvarozott áruk mentesek a vámterhek megfizetése és biztosítása, valamint a behozatali, kiviteli, és átvételi tilalmak és korlátozások alól. A fuvarozott áruk felett a vámhatóságok felügyeleti jogát szintén fenntartották a Szerződő Felek (6-7. Cikk).

A vasutak egymásnak nyújtott segítségnyújtása és a védelem, illetve az eseti határforgalom ellenőrzés tekintetében a két állam között hatályos vasúti forgalomról, valamint a vasúti határforgalom ellenőrzéséről szóló államközi egyezmények rendelkezéseit kell alkalmazni (4. és 6. Cikk).

A fuvarozás során bekövetkezett kártérítési kötelezettség a felelősségi szabályokhoz igazodik. Ezért a fuvarozást úgy kell tekinteni, mintha azt az osztrák vasutak az Osztrák Köztársaság területén végeznék.

Erre figyelemmel, a vasúti zár alatt átmenő forgalommal összefüggésben okozott károkért az osztrák fél teljes kártérítési felelősséggel tartozik. A magyar vasutakkal szemben azonban viszontkeresettel élhet, ha az esetleg bekövetkező balesetet a magyar vasutak, illetőleg alkalmazottainak szándékos vagy gondatlan magatartása, illetve a vasúti pálya hiányossága okozta [3. Cikk (1) és (2) bekezdés].

Az Egyezmény tartalmazza a szerződésen kívül okozott károk megtérítésének szabályait is. Nem zárható ki ugyanis, hogy a vasúti fuvarozás során olyan baleset következik be, amely magyar állampolgárokat is érint. Az ilyen károkkal kapcsolatos igényt bíróság előtt kell érvényesíteni. Annak elbírálására a károsult lakóhelye szerinti bíróság az illetékes, azaz a magyar bíróságok járhatnak el. Az osztrák fél a nemzetközi szerződésben kötelezettséget vállalt arra, hogy a magyar bíróságok jogerős határozatát vagy a megkötött egyezséget elismeri és végrehajtja [3. Cikk (3)-(4) bekezdése]. Ezen rendelkezések összhangban vannak a nemzetközi magánjogról szóló 1979. évi 13. törvényerejű rendelettel.

Az Egyezmény olyan rendelkezéseket is tartalmaz, amelyek az állampolgárok alapvető jogait és kötelezettségeit, valamint az érvényre juttatásuk eljárási szabályait érintik, melyek törvényhozási tárgykörbe tartoznak (3. Cikk). Ezért a nemzetközi szerződés az Országgyűlés által történő megerősítés fenntartásával került aláírásra. Az Egyezmény 11. Cikk (1) bekezdése ezzel összhangban van.

A nemzetközi szerződés eredményes végrehajtása hozzájárulhat a határon átnyúló gazdasági együttműködés fejlődéséhez, a két ipari park sikeres működéséhez, teljes kiépüléséhez.

3. Az Országgyűlés a 25/1999. (III. 26.) OGY határozatával az Egyezményt megerősítette.

4. A nemzetközi szerződés, annak 11. cikke értelmében, a hatályba lépéshez szükséges belső jogi előírások teljesítéséről szóló második diplomáciai jegyzék kézhezvételét követő hónap első napján, 1999. év július hónap 1. napján hatályba lépett.

A nemzetközi szerződésekkel kapcsolatos eljárásról szóló 1982. évi 27. tvr. 13. § (1) bekezdése kimondja, hogy az Országgyűlés által megerősített nemzetközi szerződéseket törvénnyel kell kihirdetni. Erre tekintettel, a törvényjavaslat az aláírt és hatályba lépett nemzetközi szerződés törvénnyel történő kihirdetésére vonatkozó rendelkezéseket tartalmazza.