2005. évi LXXXV. törvény indokolása

az adózás rendjéről szóló 2003. évi XCII. törvény módosításáról

-----STARTING---POINT---ALTALANOS--- 

A Kormány „100 lépés” programja keretében számos, az adóigazgatás korszerűsítését célzó, hatékonyságát növelő javaslat született. Az adózás rendjéről szóló 2003. évi XCII. törvénynek (a továbbiakban: Art.) a törvényben szereplő módosításai elsősorban az ezek megvalósításához szükséges, törvényi szintű szabályozást igénylő eljárásjogi rendelkezéseket tartalmazzák. A különböző célokat szolgáló javaslatok a felkészülési idő hossza, és a technikai feltételek biztosításának időigénye miatt nem vezethetők be azonnal, vagy akár 2006. január 1-jétől. Az elhatározás szilárdságára tekintettel a törvény tartalmazza azoknak a jogintézményeknek a szabályait is, amelyek csak 2007. évtől léptethetők életbe.

A társadalombiztosítás pénzügyi alapjai bevételeinek fokozott védelme, a biztosítási elv erősítése és annak érdekében, hogy valamennyi biztosított személy esetében megvalósuljon a járulékfizetés, illetőleg a társadalombiztosítási ellátások befizetésekre alapozódjanak, a törvény az egyéni kötelezettségek teljesítését jobban követő, átláthatóbb nyilvántartási rendszer megteremtését irányozza elő. A munkáltatók és kifizetők által jelenleg az Országos Egészségbiztosítási Pénztárhoz, az Országos Nyugdíjbiztosítási Főigazgatósághoz és az állami adóhatósághoz teljesített, lényegében azonos adattartalmú adatszolgáltatásokat 2006. január 1-jétől egy szervezethez - az állami adóhatósághoz - kellene teljesíteniük, ami a személyre szóló adatok havonta történő bevallása által a foglalkoztatási jogviszonyok fehérítését is elősegíti.

2006. április 1-jétől megváltoznak az állami adóhatósághoz teljesítendő adófizetésekre vonatkozó előírások. A jelenlegi adózónkénti fizetés helyett kötelezettségcsoportok szerint megnyitott és vezetett számlákra kell a befizetéseket teljesíteni.

2005. november 1-jén lép hatályba a közigazgatási hatósági eljárás és szolgáltatás általános szabályairól szóló 2004. évi CXL. törvény (Ket.), és ezzel egyidejűleg az államigazgatási eljárás általános szabályairól szóló 1957. évi IV. törvény (Áe.) hatályát veszti. Tekintettel arra, hogy az Áe. az Art. mögöttes szabályaként alkalmazandó az adózással kapcsolatos eljárásokban, ezért szükséges az említett időponttól az Art. és a Ket. szabályainak összehangolása.

A törvény 2007. évtől az adókötelezettségek egyszerűsítése érdekében megszünteti a munkáltatói adómegállapítást - ebből következően az adózó a 2006. évre vonatkozó jövedelmei tekintetében önadózás, illetőleg az adatszolgáltatás alapján történő adóhatósági adómegállapítás útján tehet eleget adókötelezettségének -, így ellensúlyozza az egyéni járuléknyilvántartás bevezetéséből eredő adminisztrációs terheket.

A kettős adóztatás elkerülése, a jogkövető magatartás, illetőleg a jogbiztonság erősítése érdekében a törvény - szintén 2007. január 1-jétől - bevezeti a szokásos piaci ár meghatározására irányuló eljárást.

A törvény emellett számos pontosítást tartalmaz, választ ad a gyakorlat által felvetett jogértelmezési kérdésekre, illetőleg javítja a fellépés lehetőségét a durva adóelkerülő magatartásokkal szemben, mint például a feketefoglalkoztatás.

-----STARTING---POINT---RESZLETES---

Az 1. §-hoz

Az indokolatlan párhuzamos szabályozás elkerülése érdekében az Art.-ban nem szabályozott kérdésekben 2005. november 1-jétől háttérszabályként a Ket. szabályait kell alkalmazni, ennek megfelelően a törvény a jogszabályi megjelölést tartalmazó törvényi hivatkozást kicseréli.

A Ket. a hatálybalépésével néhány új jogintézményt is meghonosít (pl. újrafelvételi eljárás), illetőleg szabályoz olyan kérdéseket (pl. méltányossági eljárás), amelyekre vonatkozóan az Art. az adóigazgatási eljárásban már jól bevált szabályokat tartalmaz, ezért a Ket. ezen a rendelkezéseit az Art. szabályai megelőzik. A törvény az Art.-nak a két törvény egymáshoz való viszonyát rendező szabályát kiegészíti egy tételes felsorolással, amely az egyértelműség kedvéért felsorolja a Ket.-nek azokat a rendelkezéseit, amelyek az adózással kapcsolatos hatósági eljárásban nem alkalmazandók.

Az Európai Unió kötelező jogi aktusa minden tagállamban - tehát Magyarországon is - közvetlenül érvényesül, amely az Art.-ban foglalt eljárási rendelkezésektől eltérő normákat is megállapíthat. Amennyiben az Unió jogi aktusa eljárási kérdéseket szabályoz, az Art.-ban foglaltakkal szemben elsőbbséget élvez. Jelenleg a törvénytől való eltérésre törvénnyel, kormányrendelettel kihirdetett nemzetközi szerződés vagy viszonosság alapján van lehetőség, ezért a törvény az Art. vonatkozó rendelkezésének módosítását indítványozza. Tekintettel arra, hogy nemzetközi szerződés végrehajtásával kapcsolatban a Külügyminisztérium és a külképviseletek is rendelkeznek információval, ezért a törvény szerint a jövőben a viszonosság kérdésében a pénzügyminiszter a külügyminiszterrel egyetértésben foglal állást.

A 2. §-hoz

Az ügyvédekről szóló 1998. évi XI. törvény (a továbbiakban: Ütv.) módosításáról szóló 2003. évi XI. törvény az Európai Unió tagállamaiban ügyvédi tevékenység folytatására jogosult, tagállami állampolgársággal rendelkező személyek körére a magyarországi tevékenységükre vonatkozó szabályokban az európai közösségi jogász kifejezést használja. E gyűjtőnév bevezetése egyfelől azért volt indokolt, mert az Európai Unió tagállamaiban az ügyvédi tevékenység különböző megnevezések alatt folytatható (pl. advocat, Rechtsanwalt, barrister), másfelől a törvény e személyekre nézve azért nem használja az „ügyvéd” kifejezést, mert azt fenn kívánja tartani a magyar jog hatálya alá tartozó személyekre az összetéveszthetőség elkerülése érdekében.

A fentiek alapján tehát az Európai Unióhoz történő csatlakozással az Ütv. 5. §-a szerinti tevékenységet már nem kizárólag ügyvéd, ügyvédi iroda, hanem európai közösségi jogász is elláthat. Az Ütv. 89/I. § (1) bekezdése szerint az európai közösségi jogász az Ütv. 5. §-ában foglalt ügyvédi tevékenységet (pl.: képviseli az ügyfelét, jogi tanácsot ad, szerződést, beadványt, más iratot készít, a felsoroltakkal összefüggésben pénz és értéktárgy letéti kezelését végzi, stb.) végezheti, azokban az ügyekben azonban, amelyekben jogszabály kötelező jogi képviseletet ír elő, az európai közösségi jogász csak akkor láthatja el a képviseletet, ha e célból ügyvéddel vagy ügyvédi irodával együttműködési szerződést kötött [Ütv. 89/K. § (1) bek.].

Tekintettel arra, hogy ezek a személyek nem ügyvédek, hiszen az Ütv. szerint az ügyvéd fogalmába nem tartoznak bele, az Art. jelenlegi szabályai alapján nem képviselhetik az adóhatóság előtt az adózót. Ugyanakkor az adóhatóság egyes területi szerveinél adózói igény mutatkozott arra, hogy európai közösségi jogász is meghatalmazott lehessen adózási ügyekben. Ennek érdekében a törvény a képviseletre jogosultak körét kibővíti az európai közösségi jogásszal.

Az Art. hatályos képviseleti szabályai szerint a magánszemélyt, illetőleg a jogi személyt és egyéb szervezetet az adóhatóság előtt - többek között - a képviseleti jogosultságát igazoló adótanácsadó, adószakértő képviselheti. A 2001. októberétől indult okleveles adószakértő képzés eredményeként az adózással foglalkozók körében felkészültebb szakértők jelentek meg, ugyanis okleveles adószakértő az lehet, aki adótanácsadói képesítéssel már rendelkezik, ezért indokolatlan a képzettebb szakértőt kihagyni a képviselők sorából. Ennek okán célszerű a képviseletre jogosultak körét kibővíteni az okleveles adószakértővel. További módosítás, hogy a rendelkezés egyéb szervezet helyett - a terminológia egységesítése érdekében - jogi személyiséggel nem rendelkező egyéb szervezetet nevesít a jövőben.

A 3. §-hoz

A Ket. elnevezésben is különbséget tesz az érdemi és eljárási kérdésekben hozott döntések között. Az előbbieket határozatnak, az utóbbiakat végzésnek nevezi, ezáltal is kifejezésre juttatva a kétféle döntés közötti eltéréseket.

A hatályos szabályozás értelmében az iratbetekintés korlátozásáról az adóhatóság határozatot hoz. Tekintettel arra, hogy az Art. átveszi a Ket. hatósági döntésekre vonatkozó differenciálását, ezért az iratbetekintés korlátozásáról - minthogy az nem minősül érdemi döntésnek - 2005. november 1-jétől az adóhatóság a határozati forma helyett végzéssel dönt.

Az adózónak jogai érvényesítéséhez, kötelezettségei teljesítéséhez szükséges lehet bármely, az adózására vonatkozó irat megismerése. E jog gyakorlása addig terjedhet, amíg más személyek adótitokhoz fűződő érdekeit nem sérti, mert az iratnyilvánossághoz fűződő érdekeknél erősebb a más személyek magán- és üzleti titkainak, személyiségi jogainak védelme. A gyakorlatban ez a korlát az adózó jogainak és kötelezettségeinek érvényesülését nem csorbítja, de az adótitokra vonatkozó szigorú rendelkezésekkel csak így teremthető meg az összhang. A Ket. 68. § (2) bekezdése az Art. hatályos szabályaitól eltérően szélesebb körben, illetőleg más tartalommal korlátozza az iratbetekintést. Ezt figyelembe véve a törvény szerint az Art. 2005. november 1-jétől taxatív módon felsorolja azokat a dokumentumokat, amelyek esetében az adózó iratbetekintési joga korlátozott.

A 4. §-hoz

A jelenlegi szabályozás szerint bejelentést kell tenni azon jogi személyeknek, jogi személyiséggel nem rendelkező egyéb szervezeteknek, amelyeknek a székhelyére, telephelyére munkavégzés céljából külföldi illetőségű magánszemélyt rendeltek ki. A bejelentést kizárólag akkor kell teljesíteni, ha a külföldi illetőségű magánszemélynek belföldön adófizetési kötelezettsége keletkezik. Az adófizetési kötelezettség a törvényben meghatározott három feltétel bármelyikének bekövetkeztével beáll. Ezek szerint, ha a külföldi illetőségű magánszemély az adóévben 183 napot meghaladó időtartamnál hosszabb ideig tartózkodik belföldön, vagy munkabérét nem a külföldi illetőségű munkáltató, illetőleg nem a külföldi illetőségű munkáltató nevében fizetik, vagy munkabérét a munkáltatónak a belföldön fekvő telephelye vagy állandó bázisa viseli, akkor ezt köteles az a személy az adóévet követő január 31-éig bejelenteni, amelyhez a magánszemélyt munkavégzésre kiküldték. A bejelentési kötelezettséget éves rendszerességgel kell teljesíteni. Azok a külföldi illetőségű magánszemélyek, akiknél a felsorolt három feltétel egyike sem teljesül belföldön nem adóznak, ezért a jövőben nem kell róluk adatot szolgáltatni.

A törvény az adóhatóságnál rendelkezésre álló kontrolladatok naprakészebbé tétele érdekében előírja, hogy a bejelentési kötelezettséget a három feltétel bármelyikének bekövetkezése esetén a belföldi cégnek 30 napon belül teljesítenie kell, így az adóhatóság korábban hozzájut a kontrolladatokhoz, és ismertté válik az előlegfizetésre, illetőleg a bevallás benyújtására kötelezett személyek köre. A törvény a feltételeket pontosítja, mely szerint akkor is bejelentést kell tenni, ha a kirendelés alapján a belföldi tartózkodás időtartama a 183 napot várhatóan meghaladja.

Az 5-7. §-hoz

A munkáltatói adómegállapítás 2007. évtől történő megszűnése technikailag számos korábbi rendelkezés hatályon kívül helyezését, illetőleg az érintett szakaszok kisebb-nagyobb pontosítását igényli.

Az Art. 27. §-ának hatályon kívül helyezésével a kifizető, illetőleg az adóbeszedésre kötelezett adómegállapítására vonatkozó rendelkezés helyet változtat a törvényen belül, és a jövőben - az Art. 25. §-ában - az Adómegállapítás címszó alatt található meg. A törvény az adóhatósági adómegállapítást választó adózó adómegállapítást kérő nyilatkozatának adattartalmát kibővíti azokkal az adatokkal, amelyeket korábban a munkáltatói adómegállapítás során a munkáltató részére teljesített, továbbá pontosítja a munkáltatónak az adóelőleg megállapításával, és az összesítő igazolás kiállításával kapcsolatos feladatait.

A 8. §-hoz

Az adózás rendje a bevallás és adatszolgáltatás intézményével kapcsolatban jelenleg is meghatározza, hogy melyek az adatszolgáltatásra kötelezett adózók, illetőleg szervek, mely időpontban, milyen módon és tartalommal kötelesek az adatokat az adóhatósághoz továbbítani, illetőleg melyik adózó mely kötelezettségeiről milyen gyakorisággal köteles bevallást tenni. Ezzel összhangban a hatályos szabályozás kimondja, hogy a kifizető és a munkáltató a megállapított adót, a levont adóelőleget és járulékot a törvény által meghatározott gyakorisággal benyújtandó saját adóbevallásában, bruttó módon vallja be.

Az egyéni adó- és járuléknyilvántartás kialakítása érdekében a munkáltatók és a kifizetők terhére a törvény bevezet egy egységes, személyre lebontott adatok feltüntetésével havonta, a tárgyhót követő hó 12-éig elektronikus úton vagy gépi adathordozón teljesítendő bevallási kötelezettséget az adó, illetőleg a társadalombiztosítási kötelezettséget eredményező, magánszemélyeknek teljesített kifizetésekkel, juttatásokkal összefüggésben, amely a bruttó módon történő bevallási kötelezettséget feleslegessé teszi.

A törvény pontosan meghatározza a havi részletező bevallásban feltüntetendő adatokat, amelyek az adókötelezettségek teljesítésének ellenőrzéséhez, illetőleg a társadalombiztosítási (nyugdíjbiztosítási és egészségbiztosítási) ellátásokra való jogosultság megállapításához szükségesek, illetőleg ezzel megszüntethető a kifizetők, munkáltatók (egyéni vállalkozók) nyugdíjbiztosítási igazgatási szervek részére közvetlen módon teljesített adatszolgáltatási kötelezettsége, illetőleg az adóévet követő január 31-ig teljesítendő éves adatszolgáltatási kötelezettsége is. Tekintettel arra, hogy az új rendelkezés alapvetően változtat az adózók által eddig megszokott renden, a viszonylag hosszú felkészülési idő ellenére is indokolt az alkalmazás első félévében az elkövetett hibákat, hiányosságokat a megszokottnál jobban tolerálni, ezért a törvény az új rendelkezéssel összefüggő mulasztási bírság szabály alkalmazását 2006. július 1-jétől lépteti hatályba. A felkészülés megkönnyítése érdekében a törvény szerint a bevallás adattartalmát és fájlformátumát az állami adóhatóságnak e törvény kihirdetését követő 120 napon belül közzéteszi.

A munkáltatói adómegállapítás megszűnésével a magánszemélyek adómegállapítása önadózással, illetőleg adatszolgáltatás alapján adóhatósági adómegállapítás útján történik. A magánszemély - amennyiben az adóját nem kívánja önadózással megállapítani - az erre a célra rendszeresített nyomtatványon az adóévet követő február 15-ig bejelenti, hogy adóhatósági adómegállapítást kér. A nyilatkozat az adóbevallással egyenértékű, és csak akkor tehető meg, ha a feltételek adottak. A jelenleg hatályos szabályozás szerint az adózók az adóbevallás kitöltéséhez - tekintettel azok bonyolultságára - adótanácsadó, adószakértő közreműködését vehetik igénybe. A közreműködést igazoló ellenjegyzés esetén a bevallás hibájáért az adótanácsadó, adószakértő felel. 2006. január 1-jétől az ellenjegyzésre jogosult személyek köre kibővül az okleveles adószakértővel. A törvény ugyanakkor jelenleg nem terjeszti ki az ellenjegyzés lehetőségét az adózók adóbevallással egyenértékű nyilatkozatára, amely adott esetben ugyanolyan bonyolult lehet, mint egy adóbevallás. A törvény ezért megteremti a jogszabályi feltételét annak, hogy - a munkáltatói adómegállapítás megszűnését követően - az adótanácsadó, adószakértő, okleveles adószakértő az adóbevallással egyenértékű nyilatkozatot is ellenjegyezhesse.

A 9. §-hoz

A törvény a hatályos szabályozással egyezően tartalmazza az adóhatósági kiutalásra vonatkozó adótechnikai előírásokat, az adófizetés tekintetében azonban az adónemenkénti befizetés helyett összevont, kötelezettségcsoportonként meghatározott pénzforgalmi számlákra történő befizetési kötelezettségről rendelkezik, felsorolva az állami adóhatóságnál a kötelezettségcsoportonként rendszeresített számlákat. Ezzel lényegesen csökken az egyes fizetési időpontokban a kitöltendő átutalási megbízások száma, és így egyszerűsödik az adóadminisztráció. Az adó- és járulékkötelezettségek teljesítésének elősegítése érdekében a törvény rendelkezése szerint az állami adóhatóság az egyes számlákra teljesítendő adók és járulékok köréről (kötelezettségcsoportokról), ezek elnevezéséről és számlaszámáról közleményben ad tájékoztatást. Annak érdekében, hogy az állami adóhatóság a jelenleg kezelt nyilvántartási rendszerről az új rendszerre zavartalanul át tudjon térni, az új számla-rend 2006. április 1-jétől lép hatályba.

A 10. §-hoz

A hatályos szabályok szerint elévülés esetén csak az adózó adószámláján mutatkozó tartozást lehet törölni, a túlfizetés összegét nem. Mivel a túlfizetés után nincs késedelmi pótlékfizetési kötelezettség, az adózó a túlfizetés visszaigényléséhez való jog elévülését követően nem érdekelt abban, hogy az adószámláján mutatkozó túlfizetés átvezetését kérje esetleges tartozása javára. A törvény szerint a túlfizetés visszaigényléséhez való jog elévülését követően az adóhatóság hivatalból átvezetheti a túlfizetés összegét az adózó adóhatóságnál nyilvántartott tartozása javára, illetőleg ha az adózónak az adóhatóságnál nincsen nyilvántartott tartozása, akkor az adóhatóság az elévült túlfizetés összegét hivatalból törölheti.

Jelenleg az adóhatóság a felszámolás alatt álló adózók esetében az adózó adószámláján fennálló túlfizetéseket hivatalból számolja el az általa nyilvántartott, az adózót terhelő adótartozásra. A törvény azonban nem biztosít lehetőséget a hivatalból történő átvezetésre a jogutód nélkül megszűnt társaságok esetében, illetőleg a megszűnés okán - minthogy az adózó már nem létezik - adózói átvezetési kérelem benyújtására sincs lehetőség. Ez gyakorlatilag azt jelenti, hogy a túlfizetés miatt a megszűnt társaság tartozása végrehajthatatlanságra hivatkozással nem törölhető, az adószámla nem rendezhető, illetőleg amennyiben a tartozás elévül, azt törölni kell, ugyanakkor a túlfizetés elévülésre hivatkozással nem törölhető, tehát azt továbbra is nyilván kell tartani. A törvény szerint a jövőben az adóhatóságnak lehetősége lesz a túlfizetés hivatalból történő átvezetésére a jogutód nélkül megszűnt társaságok esetében is.

Az adóhatóság jellemzően nem kezel készpénzt, az adókat bankszámláról átutalással, illetőleg postai befizetéssel lehet teljesíteni. Az adófizetési kötelezettség határideje az esedékesség, amelynek elmulasztásához a törvény jogkövetkezményeket fűz. A hatályos szabályozás az egyes adónemekben keletkezett fizetési kötelezettséget adónemenkénti pénzforgalmi számlákra rendeli teljesíteni. A 2006. április 1-jétől bevezetni tervezett, az egyes pénzforgalmi számlákhoz tartozó kötelezettségcsoportok szerinti, egy összegben teljesítendő befizetések megfelelő kezelése azonban szükségessé tette az ugyanazon kötelezettségcsoportba tartozó adó- és járuléknemekre történő befizetés felosztásának szabályozását arra az esetre, ha a befizetés a kötelezettségcsoportba tartozó valamennyi adónemben fennálló kötelezettségre nem nyújt fedezetet. A törvény szerint a befizetést az esedékesség sorrendjében, az azonos esedékességű tartozások esetén a tartozások arányában indokolt elszámolni. Előfordulhat olyan eset, hogy a befizetés összege több, mint a nyilvántartott kötelezettség vagy tartozás. Ebben az esetben - a törvény szerint - az adózó rendelkezhet a túlfizetés összegéről, amennyiben ez nem történik meg, a túlfizetés összegét az adóhatóság a kötelezettségcsoporton belül meghatározott, később esedékes kötelezettségek (tartozások) kiegyenlítésére számolja el, ennek hiányában a túlfizetés összegét elkülönítetten kell nyilvántartani.

A 11. §-hoz

A hatályos szabályozás szerint a magánszemély a vele együtt élő házastársát (élettársát) megillető, de általa igénybe nem vehető családi kedvezményt - többek között - a munkáltatói adómegállapítás során is érvényesítheti. Tekintettel arra, hogy a munkáltatói adómegállapítás a 2007. évtől megszűnik, ettől az időponttól a magánszemély az említett kedvezményt adóbevallásában önellenőrzéssel, az adóhatósági adómegállapítás során tett nyilatkozatában, illetőleg az adómegállapításra tett észrevételében veheti igénybe.

A 12. §-hoz

Az adóhatóság a bevallott adót a bevallás benyújtására előírt időpont évének utolsó napjától számított 5 éven belül - azaz a megállapításhoz való jog elévüléséig - ellenőrizheti, ezért a bizonylatokat, könyveket, nyilvántartásokat addig meg kell őrizni. A hatályos szabályok szerint a munkáltató az adó alapjául szolgáló bizonylatokat az említett időpontig köteles megőrizni. Minthogy a munkáltatói adómegállapítás megszűnése okán a munkáltató adót nem állapíthat meg, ezért a hivatkozott rendelkezés pontosítása vált szükségessé. A törvény szerint a megőrzési kötelezettség a munkáltató esetében az adóelőleg, a kifizető esetében pedig az adó és az adóelőleg megállapításának alapjául szolgáló bizonylatokra terjed ki.

A 13. §-hoz

Az adóhatóságoknak a törvényben meghatározott ellenőrzési és adóztatási feladataik eredményes teljesítéséhez az adózók és az adó megfizetésére kötelezettek azonosítására, továbbá az adóalap megállapításához és természetesen ennek ellenőrzéséhez külső adatokra, a megszerzett adatok nyilvántartására és megőrzésére van szüksége. Az adóhatóság ezen túlmenően adatot nem gyűjthet és nem használhat fel. Mindez - összhangban az adatvédelmi törvénnyel - biztosítja, hogy az adóhatóság a szükséges és még elégséges mértéken felül ne korlátozza az információs önrendelkezési jogot. A törvény nemcsak az adatok felhasználásának célja tekintetében korlátozza az adóhatóságot, hanem felsorolja, hogy más nyilvántartások közül melyeket használhat fel.

Az adóhatóság az ellenőrzéshez szükséges adatokat részben adatszolgáltatás útján szerzi meg. A viszonylag széleskörű adatszolgáltatás a jövedelemadózás jelenlegi rendszere alapján nem mellőzhető. Az adatszolgáltatásra kötelezett szervezetek köre csak akkor lenne szűkíthető, ha egyidejűleg egyes adópreferenciák is megszűnnének. Megfelelő kontrolladatok hiányában a jövedelemadózás ellenőrzése lehetetlenné, vagy más esetekben összehasonlíthatatlanul költségesebbé válna. Az adatszolgáltatási kötelezettségek a jövőben nem pusztán ellenőrzési célokat követnek, az adatszolgáltatások egy része, mint a kifizetőnek, munkáltatónak, az adókedvezmény igénybevételére jogosító igazolás kiállítójának, a biztosítóintézetnek, a hitelintézetnek az adatszolgáltatása az adóhatósági adómegállapítást választó adózók adókötelezettségének alapját képezik, amelyek alapján a magánszemély adóját az adóhatóság állapítja meg. A törvény lehetővé teszi az állami adóhatóság számára, hogy a társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvény (Tbj.) szerinti biztosított személyek vonatkozásában a nyugdíjbiztosítási ellátások megállapításához szükséges, illetőleg az egészségbiztosítási ellátások utólagos ellenőrzésére használható adatokat szolgáltassa. Az azonos adattartalmú adatszolgáltatások összevonása szükségessé tette a bevallásban adatszolgáltatásra kötelezettek körének kiszélesítését néhány olyan kategóriával, akik jelenleg a nyugdíjbiztosítási igazgatási szervekhez közvetlenül kötelesek adatot szolgáltatni, de ilyen kötelezettség az adóhatóság felé nem terheli őket.

A 14. §-hoz

A magánszemélyektől és a nem magánszemély adózóktól jogszabályi előírások alapján különböző eljárásokban gyakran kérik jövedelmük, illetőségük, vagy éppen adófizetési kötelezettségük teljesítésének igazolását. Az igazolások beszerzésének megkönnyítése érdekében a törvény 2005. január 1-jétől lehetővé teszi, hogy az adózó - függetlenül attól, hogy adóügyében egyébként melyik igazgatóság jogosult eljárni - bármelyik APEH igazgatóságnál megkaphassa igazolását. A rendelkezés - kizáró feltétel hiányában - kiterjed az Észak-budapesti Igazgatóság kizárólagos illetékessége alá tartozó adózókra is. A kizárólagos illetékesség jogintézményét - egyebek mellett - adatbiztonsági szempontok is indokolják, ezért a törvény az adózók ezen csoportjánál nem teszi lehetővé az adó-, jövedelem- és illetőségigazolásnak bármely igazgatóságnál történő beszerzését, ezekben az esetekben a kérelem teljesítésére kizárólag az Észak-budapesti Igazgatóság jogosult.

A 15. §-hoz

A törvény arra kötelezi az adóhatóságot, hogy munkálja ki a szakmánkénti, tevékenységenkénti átlagos elvárható jövedelmezőségi mutatókat, amely alapján az adóhatóság az ellenőrzésre kiválasztás során az ezt el nem érő vállalkozásokat vonja fokozottabb ellenőrzés alá. Az adóhatóság által szakmánként, tevékenységenként kialakított jövedelmezőségi mutatókat, illetőleg a jövedelmezőségi mutatót el nem érő adózók fokozott ellenőrzésének szempontrendszerét a jövőben az adóhatóság elnöke által évenként közzétett ellenőrzési irányelv tartalmazza.

A 16. §-hoz

Az adóhatóság az adóbevallásban foglaltak valódiságát egyszerűsített ellenőrzés esetén az adóbevallásban közölt adatok, illetőleg az adatszolgáltatás alapján rendelkezésre álló adatok egybevetésével ellenőrzi. Ebben az esetben az adózó az adóhatósági megállapításokkal kapcsolatos észrevételeit csak a jegyzőkönyv átadását követően tudja közölni. A gyakorlati tapasztalatok szerint az adóbevallás egyszerűsített ellenőrzése esetén a jegyzőkönyvre vonatkozó adózói észrevételezési jog biztosítása - figyelemmel az ellenőrzési határidők betartására - sok esetben megnehezíti a tényállás teljes körű tisztázását a határozathozatal előtt. Ezért a törvény szerint az adóbevallás, illetőleg az adatszolgáltatás adatainak eltérésekor - a megalapozottabb döntés biztosítása érdekében - az adóhatóság az eltérés okainak tisztázása érdekében az adózóval a jegyzőkönyv megküldését megelőzően egyeztetést kezdeményez, illetőleg az adózó kötelezettségévé teszi, hogy a jegyzőkönyvre tett észrevételeihez egyidejűleg csatolja az abban foglaltak bizonyításához szükséges iratokat is.

A 17. §-hoz

A hatályos szabályozás becslésre vonatkozó rendelkezései arra engednek következtetni, hogy a becslés a magánszemélyek, egyéni vállalkozók adóztatása során alkalmazható bizonyítási módszer, azonban a tapasztalatok szerint a nem magánszemély adózók körében is jelen van az olyan, adóbevételt eltitkoló magatartás, amely súlyosan sérti a költségvetés bevételi oldalának érdekeit. A törvény a hasonló jelenségek felfedése céljából a becslés feltételeinek körét bővíti azzal, hogy az adózó tevékenységével, eredményével összefüggő iratok, nyilatkozatok és az adott tevékenységre vonatkozóan szakértők által kidolgozott egyes mutatók, standardok közötti lényeges eltérés alapján az adóhatóság az adózó adókötelezettségeivel kapcsolatos valós adatokat megállapíthatja. A becslés új módszere lehetőséget ad például arra, hogy az adóhatóság az alkalmazott technológia és az épület fizikai jellemzőinek ismeretében a szakértők által kidolgozott élőmunka standardok segítségével az építkezés valóságnak megfelelő élőmunka-szükségletét meghatározza.

A 18. §-hoz

A Ket. 32. § (3) bekezdése úgy rendelkezik, hogy a feltételek teljesülése esetén az ügyfél indokolt kérelmére az eljáró szerv az elsőfokú eljárást felfüggesztheti. Tekintettel arra, hogy az adóigazgatási eljárásban az említett szabály alkalmazási lehetőségének fenntartása visszaélésekre adna okot, ezért a törvény szerint az Art. a hivatalból indult hatósági eljárás adózó kérelmére történő felfüggesztésére nem ad lehetőséget.

A Ket. alapján megszüntethető az elsőfokú eljárás többek között abban az esetben is, ha az eljárási illetéket vagy igazgatási szolgáltatási díjat az ügyfél a felhívás ellenére sem fizette meg és költségmentességben sem részesült [Ket. 31. § (3) bekezdés]. Az illetékekről szóló 1990. évi XCIII. törvény (Itv.) az adóhatóságok előtt folyó eljárások tekintetében speciálisan rendezi a meg nem fizetett eljárási illetékkel kapcsolatban teendő intézkedéseket, mely szerint az esedékességkor meg nem fizetett eljárási illeték és a mulasztási bírság összegét az adóhatóság határozatban közli az adózóval, aki az eljárási illetéket a határozat kézhezvételétől számított 8 napon belül - mulasztási bírság nélkül - fizetheti meg az adóhatóság illetékbeszedési számlájára. Amennyiben az adózó fizetési kötelezettségét ilyen módon nem teljesíti, a meg nem fizetett illetéket és a mulasztási bírságot az adóhatóság hajtja be [Itv. 73. § (3) bekezdés]. Mindezek alapján indokolatlan, hogy az illetékfizetési kötelezettség teljesítésének elmaradása az adóigazgatásban eljárás megszüntető ok legyen, ezért a törvény szerint az Art. 2005. november 1-jétől - a Ket. 13. § (2) bekezdés b) pontjában adott felhatalmazás alapján - felülírja a Ket. vonatkozó rendelkezését és kimondja, hogy a hatósági eljárás lefolytatásának nem akadálya az eljárási illeték megfizetésének elmulasztása.

A 19. §-hoz

Az Art. hatályos szabályai szerint az adóhatóság az adózó jogait, kötelezettségeit határozatban állapítja meg. A Ket. ugyanakkor a hatósági döntésnek két fajtáját nevesíti, a határozatot (érdemi kérdésekben hozott döntés) és a végzést (eljárási kérdésekben hozott döntés). A két törvény összhangjának megteremtése érdekében a törvény szerint az Art. átveszi és alkalmazza a Ket. hatósági döntésekkel kapcsolatos fogalomhasználatát. Ennek megfelelően az adóhatóság 2005. november 1-jétől az adóügy érdemében határozattal, az eljárás során eldöntendő egyéb, az ügy érdeméhez nem tartozó kérdésben pedig végzéssel dönt.

A nyilvántartás vezetésével kapcsolatos hatósági eljárásban az adóhatóságnak - a hatályos szabályozás szerint - csak abban az esetben kell határozatot hoznia, ha az adózó kérelmét nem teljesíti. A jelenlegi gyakorlat szerint az adóhatóság nem hoz határozatot és értesítést sem küld az adózónak abban az esetben, ha kiutalást és/vagy átvezetést kezdeményez, és az adóhatóság az adózó kérését maradéktalanul teljesíti. A Ket. azonban csak abban az esetben engedi meg a határozat meghozatalának mellőzését, ha az eljárás pénzbeli ellátás jogszabályban meghatározott mértékre történő emelésére irányul [Ket. 71. § (5) bekezdés]. Tekintettel arra, hogy a jelenlegi adóhatósági gyakorlat megváltoztatása nem indokolt, ezért az ellentmondás feloldása érdekében a törvény az Art. vonatkozó rendelkezésének pontosításával egyértelművé teszi, hogy nyilvántartás vezetésével kapcsolatos hatósági eljárásnak minősül a kiutalási és az átvezetési kérelem elbírálása is.

A 20. §-hoz

A kézbesítési vélelem megdöntése iránti kérelem elbírálásánál garanciális szempontok azt a szabályozást indokolják, hogy a kérelmet ne a határozatot kézbesítő adóhatóság, hanem az az adóhatóság bírálja el, amely a kézbesítés tárgyát képező iratot kiadmányozta. Tekintettel arra, hogy a vélelem megdöntésének tárgyában hozott döntés nem minősül érdeminek, ezért az adóhatóság 2005. november 1-jétől a kérelmet végzésben bírálja el. Ha a kérelmet késedelmesen terjesztették elő, azt érdemi vizsgálat nélkül végzéssel kell elutasítani, amely döntés ellen önálló fellebbezésnek van helye.

A 21. §-hoz

A jelenlegi rendelkezések értelmében az adóhatóság soron kívül állapítja meg az adót abban az esetben, ha a magánszemély és a kifizető, illetőleg a munkáltató között az adó, adóelőleg összege tekintetében vita van. A rendelkezés pontosítását a munkáltatói adómegállapítás megszűnése indokolja. Tekintettel arra, hogy a munkáltatói adómegállapítás megszűnése okán a munkáltató adót nem állapíthat meg, ugyanakkor az adóelőleg megállapítási kötelezettsége megmarad, ezért az adóhatóság a munkáltató vonatkozásában akkor állapítja meg az adót határozattal, ha a magánszemély a munkáltató által megállapított adóelőleg összegét vitatja.

A 22. §-hoz

A törvény a feltételes adómegállapításhoz hasonló jogintézményt honosít meg az adóeljárásban, mégpedig a szokásos piaci ár meghatározására irányuló eljárást. Ennek alapján az Art. új címmel és két új szakasszal egészül ki, amely az új jogintézményre vonatkozó részletszabályokat tartalmazza.

A szokásos piaci ár az az ár, amely ellenértéket független felek összehasonlítható körülmények esetén egymás között érvényesítenek vagy érvényesítenének. A kapcsolt vállalkozásoknak az egymás közötti szerződésükben az ennek megfelelő ellenértéket kell alkalmazniuk, ellenkező esetben a szokásos piaci ár és az alkalmazott ellenérték alapján számított különbözetnek megfelelő összeggel a kapcsolt vállalkozások a társasági adóról és az osztalékadóról szóló törvény előírásainak megfelelően módosítani kötelesek az adózás előtti eredményüket.

A vállalatcsoporton belül a szokásos piaci ártól eltérően alkalmazott elszámolás jelentősen befolyásolhatja a társaság adóztatható jövedelmét. Az előzetes ármegállapítás tárgya azoknak a transzferáraknak az előzetes értékelése, amelyek olyan ügyletekhez kötődnek, ahol egy vállalkozás árukat és szellemi javakat szállít, illetve szolgáltatást végez egy társult vállalkozása részére. Az ármegállapítás eredményeként azt kell feltárni, hogy a jövőbeni ügyletben a társaság által leírt tényállás alapján a transzferár, illetőleg a megállapítására alkalmazott módszer megfelel-e a valódiság klauzulának, vagy alkalmazásának egyik célja az adókötelezettség megkerülése (bújtatott osztalékfizetés, veszteség-átcsoportosítás). A kapcsolt vállalkozások közötti tranzakciókat nem feltétlenül az adófizetés kikerülése motiválja, hanem a különböző kockázatokat elkerülő gazdasági, befektetési meggondolások, valamint a technológiai eljárások növekvő integrációja.

A kapcsolt vállalkozások közötti tranzakciók szokásos piaci árának meghatározását érintő, az adózó és az adóhatóság között kialakuló jövőbeni jogviták elkerülése érdekében lehetőséget teremt a törvény a kérelemre történő, kötőerővel rendelkező szokásos piaci ármegállapításra. Ennek alapján a Pénzügyminisztérium kérelemre - az adóhatóság tényszempontú vizsgálata után - határozatban állapítja meg a kapcsolt vállalkozási viszonyban álló társaságok által egymás között megkötendő, jövőbeni jogügyletben érvényesíthető szokásos piaci ár meghatározásakor alkalmazandó módszert, a megállapítás alapjául szolgáló tényeket és körülményeket, valamint ha meghatározható, a szokásos piaci árat, ártartományt (szokásos piaci ár).

A határozat kötőereje változatlan tényállás esetén érvényesül. A határozat érvényessége alatt bekövetkezett változásokat és ehhez kapcsolódóan a kötőerő megszűntét kívánja orvosolni a határozat módosításának intézménye. A Pénzügyminisztérium az eljárásban résztvevő felek kérelmére, velük egyetértésben határozatban módosítja korábbi határozatát a megváltozott feltételrendszernek megfelelően.

A feltételes adómegállapításhoz képest eltérés, hogy az adóhatóság valódiság-vizsgálatot folytathat le. A tényszempontú vizsgálat az adóhatóság feladata, amely történhet a benyújtott iratok alapján is, ha azok az ármegállapításhoz elegendőek.

A jogintézmény bevezetése sajátos felkészültséget igényel az adóhatóságtól, ezért a bevezetés időpontja 2007. január 1-je.

A 23-25. §-hoz

Jelenleg az Art. fellebbezésre vonatkozó szabályai teljes körűek, háttérjogszabályként az Áe.-t nem kell alkalmazni. A módosítások biztosítják, hogy az Art. a fellebbezéssel összefüggő kérdéseket a Ket. hatálybalépését követően is - azaz 2005. november 1-jétől - teljes körűen rendezze.

A korábban már említettek szerint a Ket. a hatósági döntésnek két fajtáját nevesíti, a határozatot (érdemi kérdésekben hozott döntés) és a végzést (eljárási kérdésekben hozott döntés). A Ket. a közigazgatási határozat esetében általánossá teszi, míg a közigazgatási végzés esetében csak akkor biztosítja az önálló jogorvoslatot, ha azt a törvény megengedi. Ennek értelmében az Art. fellebbezésre vonatkozó szabálya új rendelkezésekkel egészül ki, egyrészt taxatív módon felsorolja az önálló fellebbezéssel megtámadható végzések körét, másrészt kimondja, hogy az ebbe a körbe nem tartozó végzések ellen kizárólag az eljárást lezáró határozat ellen benyújtott fellebbezésben kérhető jogorvoslat.

A Ket. 99. § (2) bekezdése szerint a fellebbezésre jogosult a fellebbezési határidőn belül a fellebbezési jogáról szóban vagy írásban lemondhat. A lemondó nyilatkozat nem vonható vissza, ennek következtében a határozat jogerőssé és végrehajthatóvá válik. Minthogy az Art. hatályos szabályai a lemondó nyilatkozatra vonatkozóan nem tartalmaznak rendelkezést, a szabályozás teljes körűvé tétele okán a törvény az Art. vonatkozó rendelkezését kiegészíti.

A fellebbezéshez akkor fűződnek jogkövetkezmények, ha azt határidőben benyújtották. A törvényben meghatározott határidő jogvesztő. A gyakorlatban előfordulnak olyan esetek - vélhetően az eljárás meggyorsítása érdekében -, amikor a fellebbezésre jogosult a fellebbezést - határidőben ugyan, de - a másodfokú szervnél terjeszti elő. A Ket. 102. § (1) bekezdésére figyelemmel az Art. a jövőben úgy rendelkezik, hogy elkésettség okán a fellebbezés nem utasítható el, ha az adózó a fellebbezési határidőn belül azt nem a megtámadott döntést hozó szervhez, hanem az elbírálásra jogosult szervhez nyújtotta be.

A törvény a korábbi hatályos szabályokhoz, illetőleg a Ket. szabályaihoz képest is eltérő határidőt állapít meg a fellebbezés felettes szervhez történő felterjesztésére. Az adóügyek bonyolultságára tekintettel, illetve a megalapozott döntések meghozatalának elősegítése érdekében az adóigazgatási eljárásban a megtámadott döntést hozó szervnek a felterjesztésre - a fellebbezési határidő leteltétől számított 8 napon belül történő felterjesztés előírása helyett - az új szabály szerint a fellebbezés beérkezésének napjától számított 15 nap áll a rendelkezésére.

A Ket. szabályai szerint az első fokon eljáró hatóság a fellebbezésről kialakított álláspontjáról is nyilatkozhat a felterjesztés során [102. § (3) bekezdése]. A nyilatkozat nem kötelező, a törvény ezt csak lehetőségként fogalmazza meg. Ugyanakkor az adóigazgatásban szokásos gyakorlat a fellebbezésben foglaltak véleményezése, amely különösen új tény, körülmény felmerülése, illetőleg más jogi megközelítésre történő hivatkozás esetén nem mellőzhető. A törvény tehát az említett indokok alapján kimondja, hogy az elsőfokú adóhatóság a fellebbezésről kialakított álláspontját a felettes szervvel minden esetben ismerteti.

A törvény a fellebbezés elbírálására nyitva álló 30 napos határidő alóli kivételként rögzíti, hogy az utólagos adómegállapítás során hozott határozat ellen benyújtott fellebbezés esetén - tekintettel az ilyen jellegű ügyek bonyolultságára - az adóhatóságnak a megalapozottabb döntés biztosítása érdekében a határozat meghozatalára 60 nap áll a rendelkezésére. A jogalkalmazók számára egyértelművé teszi továbbá a törvény, hogy a fellebbezést határozattal kell elbírálni, ha azt határozat ellen terjesztették elő, illetőleg végzéssel akkor, ha végzés ellen nyújtották be.

A 26. §-hoz

A Ket. szerinti felügyeleti eljárás helyett az Art. rendkívüli jogorvoslati formaként a felügyeleti intézkedést szabályozza. Az Art. felügyeleti intézkedésre vonatkozó szabályai felülírják a Ket. rendelkezéseit, tehát azokat az adóigazgatási eljárás során nem kell alkalmazni.

A felügyeleti intézkedésre vonatkozó jelenleg hatályos szabályok nem tartalmaznak határidőt az iratok felettes szervhez történő felterjesztése tekintetében. E hiányosságot pótolva a törvény a felterjesztésre 15 napos határidőt állapít meg. A Ket. szerinti általános ügyintézési határidő 30 nap, tehát a felügyeleti intézkedés elbírálására is ezt a határidőt kell irányadónak tekintetni. Az utólagos adómegállapítással kapcsolatban benyújtott felügyeleti intézkedés iránti kérelem esetében - tekintettel az ilyen jellegű ügyek bonyolultságára - a törvény az általánosnál hosszabb, 60 napos határidőt biztosít. A határidő kezdő időpontjának meghatározására az Art. a Ket. vonatkozó rendelkezéseit maradéktalanul alkalmazni rendeli, mely szerint az ügyintézési határidőt a kérelemnek az eljárásra hatáskörrel és illetékességgel rendelkező hatósághoz történő megérkezése napjától, illetőleg az eljárás hivatalból történő megindításának napjától kell számítani. A rendelkezés 2005. november 1-jétől lép hatályba.

A 27. §-hoz

A hatályos szabályozás szerint az adóhatósági határozatok közül a jogerős másodfokú érdemi határozat támadható meg bíróság előtt jogszabálysértésre hivatkozással. A Ket. hatósági döntéssel kapcsolatos differenciálására tekintettel 2005. november 1-jétől minden határozatot érdeminek kell tekinteni, tehát az Art. adóhatósági határozatok bírósági felülvizsgálatára vonatkozó rendelkezésének - a két törvény összhangjának megteremtése érdekében - módosítása vált szükségessé. Ez alapján a rendelkezésből az „érdemi” szövegrész - tekintettel a megkülönböztetés okafogyottá válására - hatályát veszti. Ezen túlmenően a törvény a bíróság előtt megtámadható határozatok alóli kivételek számát - szintén a határozat és a végzés közötti különbségtétel okán - csökkenti. Az eddig meghatározott öt kivétel közül a törvény a jövőben az adóhatóság jogerős másodfokú határozatai közül csak egyet nevesít, mégpedig a méltányossági jogkörben a fizetési könnyítés, adómérséklés engedélyezése tárgyában hozott határozatot. A végrehajtási kifogás, az adózó ismételt ellenőrzésre irányuló kérelme, továbbá a kézbesítési vélelem megdöntése tárgyában jelenleg határozatot kell hozni, azonban tekintettel arra, hogy ezek kifejezetten eljárási és nem érdemi kérdések, azokat a jövőben végzéssel kell elbírálni, amely ellen a törvény önálló fellebbezési jogot biztosít, bírósági felülvizsgálatra azonban nincs lehetőség. A feltételes adómegállapítás iránti kérelem tárgyában hozott másodfokú határozat nem adóhatósági határozat, tehát az ezen rendelkezésben történő szerepeltetése nem indokolt.

A 28. §-hoz

A törvény az adóhatóságot megillető végrehajtási jog és jelzálogjog bejegyzésével kapcsolatos eljárást a bírósági végrehajtásról szóló 1994. évi LIII. törvénnyel (a továbbiakban: Vht.) egyező módon rendezi. Ennek megfelelően a jövőben e jogok ingatlan-nyilvántartásba történő bejegyzéséhez nincs szükség az adóhatóság külön határozatára, az adóvégrehajtó, illetőleg az adóhatóság megbízásából eljáró bírósági végrehajtó közvetlenül a végrehajtható okirat alapján kezdeményezi a földhivatal ezzel kapcsolatos eljárását.

A 29. §-hoz

A hatályos Art. szerint az adóhatóság a végrehajtás alá vont ingóságot, illetve ingatlant rendszerint árverésen, árverésen kívüli eladással, illetve nyilvános pályázat útján értékesíti. Az értékesítés részletes eljárási szabályait az Art. nem rögzíti, e tekintetben a Vht. rendelkezései irányadóak.

A Vht. az ingatlanok nyilvános pályázat útján történő értékesítését szabályozza, az ingóságok ily módon történő értékesítésének lehetőségét azonban nem ismeri. Ezen joghézag megszüntetése érdekében a törvény előírja, hogy a nagy értékű ingóságok nyilvános pályázat útján történő értékesítése során a Vht. ingatlanok nyilvános pályáztatására vonatkozó rendelkezéseit kell alkalmazni és csak az ingóságok sajátosságaiból eredő, különös szabályokat nevesíti.

A 30. §-hoz

A végrehajtás során az adóhatóság és az adóhatóság megbízásából eljáró önálló bírósági végrehajtó jogsértő intézkedése vagy intézkedésének elmulasztása ellen egyaránt a végrehajtást foganatosító (elrendelő) elsőfokú adóhatóságnál előterjesztett végrehajtási kifogásnak van helye. A kifogás elbírálása főszabály szerint a felettes adóhatóság hatáskörébe tartozik.

Az adóvégrehajtás során eljáró önálló bírósági végrehajtót díjazás illeti meg, melyet a végrehajtó a 14/1994. (IX. 8.) IM rendeletben foglaltak alapján számít fel. Amennyiben a díj mértékét az adós, a behajtást kérő, illetőleg kivételes esetben maga az adóhatóság vitatja, kifogást terjeszthet elő. A jogvita eldöntésére ez esetben mindezen személyektől független szerv, a végrehajtó székhelye szerint illetékes helyi bíróság jogosult a Vht. és az említett IM rendelet szabályai szerint.

A 31. §-hoz

A törvény szerint az adók módjára behajtandó köztartozást végrehajtásra átadó szerv a jövőben a törvény alapján lesz köteles a végrehajtási költségminimum megelőlegezésére, így erről az adóhatóságnak nem kell külön határozatot hoznia.

A törvény a behajtást kérő által megelőlegezett költségátalány elszámolásával kapcsolatban egyértelműen rögzíti, hogy amennyiben az adóhatóság az ingó-, illetőleg ingatlan-végrehajtás foganatosítása során a végrehajtás költségeit az adózótól nem tudta beszedni, a megkereső szerv által megelőlegezett költségminimumot a felmerült költségekre számolja el, ellenkező esetben azt a megkereső szervnek visszautalja.

A 32. §-hoz

A beváltott állami kezesség miatt keletkezett kötelezettség behajtása az állami adóhatóság hatáskörébe tartozik, ugyanakkor az ebből eredő tartozás nem minősül adótartozásnak, ezért a hatályos szabályok szerint annak behajthatatlanság címén történő törlésére nincs mód abban az esetben sem, ha valamennyi végrehajtási cselekmény eredménytelenül zárult.

A törvény az Art. 162. §-ának hatályát e tartozásokra is kiterjeszti, így megteremti a törvényi felhatalmazást ahhoz, hogy behajthatatlanság esetén e tartozások is törölhetőek legyenek az adóhatóság nyilvántartásából.

A 33. §-hoz

A törvény az Art. mulasztási bírságra vonatkozó szabályait több ponton kiegészíti.

A jogalkalmazás során gyakran előfordul, hogy az adózó még az adóhatósági intézkedés előtt - a hátrányos jogkövetkezményektől való mentesülés érdekében - eladja, átadja, bérbe adja, a lezárást követően jogtalanul kinyitja az üzletet a tevékenység folytatása érdekében vagy a tevékenységét a felfüggesztés ellenére folytatja. Ilyen esetekben az adóhatóság nem rendelkezik eszközökkel az intézkedés foganatosítására, ezért az ilyen jellegű magatartások szankcionálhatósága és ezáltal történő visszaszorítása érdekében a törvény a kiszabható mulasztási bírság mértékét napi tételes értékben határozza meg.

A Tbj. módosítása szigorítja a foglalkoztatót terhelő bejelentési kötelezettség teljesítésének határidejét, melynek értelmében a foglalkoztatottakat a foglalkoztatás megkezdésének első napján be kell jelenteni. Az illegálisan történő foglalkoztatás (feketemunka) visszaszorítása érdekében szigorítani szükséges az adóhatóság által alkalmazható szankció mértékét. Elterjedt ugyanis az a gyakorlat, hogy a foglalkoztatók a megindított ellenőrzés során arra hivatkoznak, hogy a bejelentésre előírt határidő még nem járt le, és a foglalkoztatási jogviszony fennállásának időtartama a bejelentésre előírt határidőt még nem lépte túl. A törvény ennek visszaszorítása érdekében a mulasztási bírság legfelső határát a bejelenteni elmulasztott alkalmazottak számának és az adózóra egyébként kiszabható mulasztási bírság legfelső határának szorzataként határozza meg.

Az egyéni adó- és járuléknyilvántartás kialakítása, illetőleg ezzel együtt a társadalombiztosítás ellátásai jogosulatlan igénybevételének korlátozása érdekében minden munkáltató, illetőleg kifizető - ideértve az egyéni vállalkozót is - havonta bevallást tesz az állami adóhatósághoz a foglalkoztatottak után fizetendő, illetőleg az általa levont adókról, járulékokról, személyre lebontott adatok feltüntetésével. Az adóhatóság a bevallás adatai alapján szolgáltat adatot a társadalombiztosítási szervek részére a nyugdíjbiztosítási ellátások elbírálásához, a megállapításához jogszabályban előírt adatokról, illetőleg az egészségbiztosítási ellátások jogszerűsége utólagos vizsgálatát lehetővé tevő egészségbiztosítási járulék adatokról. Tekintettel arra, hogy a bevallás benyújtása, illetőleg az abban közölt adatok valóságtartalma a foglalkoztatott társadalombiztosítási ellátásra jogosultsága megállapíthatóságának feltételét jelenti, a mulasztáshoz fűződő szankció visszatartó erejének növelése érdekében a törvény - 2006. július 1-jétől - a mulasztási bírság felső határát a bevallással érintett magánszemélyek és a bírság adózóra egyébként vonatkozó törvényben megállapított legmagasabb értékének szorzataként állapítja meg.

A 34. §-hoz

Az adóhatósági intézkedések körében üzletbezárásra és az adózó tevékenységének felfüggesztésére a jelenleg hatályos szabályozás szerint - egyebek mellett - akkor kerülhet sor, ha az adózó be nem jelentett alkalmazottat foglalkoztat. A törvény kiterjeszti a rendelkezés tárgyi hatályát arra az esetre is, ha az adózó a tilalmazott magatartást (a be nem jelentett alkalmazott foglalkoztatását) korábban tanúsította.

A törvény szerint a jövőben az adóhatóság nem az üzletlezárás, illetőleg tevékenység felfüggesztés első és utolsó napjáról, hanem csupán annak időtartamáról rendelkezik, és egyidejűleg értesítést küld az adózónak arról, hogy a határozatban foglaltak végrehajtására mikor kerül sor. Ennek következtében, amennyiben az adózó a megjelölt időpontban távollétével vagy egyéb módon akadályozza a lezárás (felfüggesztés) végrehajtásának foganatosítását, nincs szükség a határozat módosítására, csupán újabb értesítés kiküldésére.

A 35. §-hoz

A jelenlegi szabályok nem határozzák meg, hogy az állami adóhatóság által rendszeresített nyomtatványokat a benyújtásukra előírt időpontot megelőzően mikor kell közzétenni. A szabályozás az adózók előzetes tájékozódását és felkészülését kívánja megkönnyíteni, ezért a törvény határidő tűzésével rögzíti, hogy a bevallási és adatszolgáltatási nyomtatványokat a benyújtásukra előírt határidőt megelőzően legalább 30 nappal közzéteszi az adóhatóság. A nyomtatványok közzétételének határidejére vonatkozó rendelkezéseket az adóhatóság honlapján közzétett számítógépes programok aktualizálására is megfelelően alkalmazni kell.

A 36. §-hoz

A törvény az Art. értelmező rendelkezéseit egy ponton módosítja, illetőleg két új fogalommal egészíti ki.

2007. január 1-jétől a szokásos piaci ármegállapítás jogintézményének bevezetésével egyidejűleg a törvény bővíti a jövőbeni ügylet fogalmát, tekintettel arra, hogy ezt a fogalmat már nem csak a feltételes adómegállapítás során kell alkalmazni, továbbá ugyancsak a szokásos piaci ármegállapítás jogintézményéhez kapcsolódóan - az említett időponttól - a fogalmak közé bekerül a „kritikus feltételek” meghatározása, mely feltételek az ármegállapítás érvényessége szempontjából kiemelt jelentőséggel bírnak.

Az adókötelezettségeiket hosszú időn keresztül kifogástalanul teljesítő adózókat érdemes megkülönböztetni - önkéntességi alapon - azoktól az adózóktól, akik kifogásolható módon teljesítik kötelezettségeiket, ezért a törvény bevezeti a minősített adózó fogalmát. A meghatározott kritériumrendszernek megfelelő minősített adózók vélhetően az üzleti életben is megbízható partnerek a gazdasági kapcsolatokban, tehát a megkülönböztetésnek pozitív hozadékai lehetnek a hitelkérelmek elbírálásánál, pályázatok elnyerésénél, illetőleg az adóhatósági ellenőrzések szempontjából a kisebb kockázatot jelentő vállalkozások körébe sorolhatók. Az adózói kérelmek alapján kialakított nyilvántartást az adóhatóság közzéteszi, ehhez különböző jogterületek kapcsolódhatnak a pozitív megkülönböztetés biztosításával. Például a hitelintézetek adósminősítő nyilvántartásába is bekerülnek ezek az információk, amely hitelbírálati szempontból, ha nem is meghatározó, de előnyös pozíciót eredményezhet.

A 37. §-hoz

A törvény a szokásos piaci ár megállapításával kapcsolatos eljárás rendjére vonatkozó rendeleti szabályozásra ad felhatalmazást. Ebből következően a rendelkezés 2007. január 1-jén lép hatályba.

A 38. §-hoz

Az Art. mellékleteinek módosításáról szóló technikai rendelkezés.

A 39-40. §-hoz

Az Art. 77. § (1) bekezdése taxatív módon sorolja fel, hogy mely személyek tartoznak az APEH Észak-budapesti Igazgatósága kizárólagos illetékességébe, ilyennek minősül - többek között - a külföldön tevékenységet végző társasági adóalany (ún. „off-shore” cég) is. A külföldön tevékenységet végző fogalmát a társasági adóról és az osztalékadóról szóló 1996. évi XXXI. törvény 4. §-ának 28. pontja határozza meg. Ugyanakkor az adókról, járulékokról és egyéb költségvetési befizetésekről szóló törvények módosításáról szóló 2002. évi XLII. törvény 303. § (10) bekezdése 2006. január 1-jétől hatályon kívül helyezte a Tao. törvény említett rendelkezését, ebből következően a törvény ettől az időponttól hatályon kívül helyezi a külföldön tevékenységet végző társasági adóalanyok kizárólagos illetékességi körben való nyilvántartására vonatkozó rendelkezést.

A törvény a 3 000 legnagyobb adóteljesítménnyel rendelkező adózó rendszeres ellenőrzésével kapcsolatos szabályt módosítja, tekintettel arra, hogy az ellenőrzéssel kapcsolatos gyakorlati tapasztalatok azt mutatják, hogy az ilyen adózók esetében elegendő a 3 évenként történő ellenőrzés.

A végrehajtással összefüggő törvényi értékhatárokat illetően a törvény valorizálja a végrehajtási költségátalány és költségtakarékosságból a behajthatatlanság címén törölhető kisösszegű adótartozások értékét.

A törvény rendelkezik az üzletlezárás alkalmazása során esetlegesen felmerülő - kisebb súlyú - nem jogkövető magatartások szankcionálásáról.

A törvény szerint a kiegészítő tevékenységet folytató egyéni vállalkozó - az eddigi gyakorlattól eltérően - nem negyedévenként, hanem évente teljesíti baleseti járulék fizetési kötelezettségét.

A munkáltatói adómegállapítás megszüntetésével összefüggésben módosul a személyi jövedelemadóról szóló 1995. évi CXVII. törvény.

A törvény e szakaszban rendelkezik továbbá a 2006. január 1-jén hatályba lépő módosítások alkalmazásával összefüggő átmeneti szabályokról.

A 41. §-hoz

Az Art.-nak a Ket. hatálybalépésével kapcsolatos módosításai 2005. november 1-jén lépnek hatályba azzal, hogy azokat az említett időpontot követően indult eljárásokra kell alkalmazni.

A Ket.-tel való összhang megteremtése érdekében - különösen a határozat (érdemi kérdésekben hozott döntés) és a végzés (eljárási kérdésekben hozott döntés) közötti különbségtétel okán - a törvény az Art. érintett rendelkezéseit módosítja.

Az adóhatóság visszatartási jogának gyakorlásával kapcsolatban a törvény szerint az adóhatóság - az említett időponttól - a határozati forma helyett végzéssel dönt, további módosítás, hogy ha a megkeresésben szereplő összeg visszatartása ügyében hoz végzést, a jogosultnak történő átutalást ennek jogerőre emelkedését követő - a korábbi 8 nap helyett - 15 napon belül kell teljesítenie.

A 42. §-hoz

L.: a 9. § indokolása.

A 43. §-hoz

L.: a 8. § indokolása.

A 44. §-hoz

E törvény rendelkezései közül 2007. január 1-jétől lépnek hatályba a szokásos piaci ár megállapítására vonatkozó szabályok.

A 45. §-hoz

Lásd: a 4. számú melléklet indokolása.

A 46. §-hoz

2005. január 1-jétől a munkáltató a magánszemélytől az adó és a korábban levont adóelőleg különbözetét legkésőbb június 20-ig vonja le vagy fizeti vissza, amely időpont a levonás tekintetében - amennyiben a munkáltatónak az említett időpontig a törvényben meghatározott mérték alkalmazásával nincs módja az adóhátralék teljes egészében történő levonására - 2 hónappal, tehát augusztus 20-ig meghosszabbítható. Ugyanakkor a munkáltató - amennyiben évente tesz bevallást - a levont vagy visszafizetett különbözetről az adóévet követő év augusztus 20-áig tesz bevallást [Art. 1. sz. melléklet I/B)/3./f) pont], amelyre a fentiek alapján nem minden esetben lenne módja. Az összhang megteremtése érdekében e törvény hatálybalépését követően az éves bevallásra kötelezett munkáltatónak a levont vagy visszafizetett különbözetről augusztus 20-a helyett szeptember 20-áig kell bevallást tennie.

A 47. §-hoz

A hatályos szabályozás felhatalmazást ad a pénzügyminiszternek, hogy az érintett miniszterekkel egyetértésben rendeletben szabályozza azoknak az igazgatási szolgáltatásoknak a körét, amelyeket az adózók elektronikus úton tudnak igénybe venni az állami adóhatóságnál. Tekintettel arra, hogy az állami adóhatóság a Ket.-ben szabályozott elektronikus szolgáltatásokat biztosítani tudja, ezért nem indokolt a rendeleti szabályozásra való felhatalmazás.

A 48. §-hoz

A személyi jövedelemadó meghatározott részének az adózó rendelkezése szerinti felhasználásáról szóló 1996. évi CXXVI. törvény 5. § (1) bekezdésének b) pontja lehetőséget biztosít arra, hogy a magánszemély a rendelkező nyilatkozatot (nyilatkozatokat) tartalmazó borítékot az adóbevallást helyettesítő munkáltatói és ezzel egyenértékű elszámolás esetén legkésőbb az adóévet követő február 20-áig közvetlenül a munkáltatójának adja át. A rendelkezés - a munkáltatói adómegállapítással összefüggésben - 2006. június 30-án hatályát veszti.

A 49. §-hoz

A csődeljárásról, a felszámolási eljárásról és a végelszámolásról szóló 1991. évi XLIX. törvény 53. § (2) bekezdésének módosítása egyértelművé teszi, hogy a felszámolási eljárás alatt álló gazdálkodó szervezetre vonatkozó adatszolgáltatás teljesítése a kijelölt felszámoló kötelezettsége.

Az 50. §-hoz

A hatályos szabályozás szerint az APEH a felszámolás alatt álló szervezetekkel szemben fennálló, a központi költségvetést, az elkülönített állami pénzalapokat, illetőleg a Nyugdíjbiztosítási és Egészségbiztosítási Alapot megillető követeléseivel kapcsolatos engedményezési jogát pályáztatás útján gyakorolja.

Az engedményezhető követelésállományban találhatók olyan követelések, amelyek vonatkozásában az állam, állami intézmények, illetőleg az állam egyszemélyes gazdasági társaságai mögöttes kezesi felelőssége felmerül. Ez azt jelenti, hogy az APEH által töredék áron értékesített követelések mögött a követelést megvásárolókkal szemben az állam fizetési kötelezettsége 100%-os mértékben fennáll.

A törvény kizárja az állammal, illetőleg az állam egyes intézményeivel, társaságaival szemben érvényesíthető követelések engedményezését.

Az 51-56. §-hoz

A törvény - a kötelezettségcsoportonként meghatározott pénzforgalmi számlák állami adóhatóságnál történő bevezetése okán - egyes adók tekintetében az eddigi gyakorlattól eltérően a megfizetéssel egyidejűleg bevallási kötelezettséget ír elő, tekintettel arra, hogy e nélkül az egyes számlákon szereplő összegek jogcíme nem lenne megállapítható.

Az 57-58. §-hoz

A törvény 2006. április 1-jétől bevezeti a kötelezettségcsoportonként megnyitott számlára történő befizetés rendjét. Annak érdekében, hogy a befizetések jogcíme megállapítható legyen, indokolt az említett két befizetési kötelezettség tekintetében a bevallási kötelezettség előírása.

Az 59-67. §-hoz

Az egészség- és nyugdíjbiztosítással összefüggésben jelenleg működő nyilvántartási rendszer nem biztosítja annak lehetőségét, hogy az alapokkal kapcsolatos befizetési kötelezettségek, illetőleg a nyújtott szolgáltatások összevethetőek legyenek. A hatályos szabályozás szerint az Országos Egészségbiztosítási Pénztár vezeti a biztosítottak, az Országos Nyugellátási Főigazgatóság pedig a nyugdíjra jogosító szolgálati idők és a nyugellátások alapját képező jövedelmek nyilvántartását.

A járulékbefizetési kötelezettségen alapuló ellátási jogosultság megállapítása és ellenőrzése érdekében szükségszerű a különböző feladatokra létrehozott nyilvántartási rendszerekben tárolt adatok egyeztetése, ezért a törvény az állami adóhatóság nyilvántartásában az adózókra vonatkozó jövedelemadatok, illetőleg járulékadatok összevethetőségét teremti meg a biztosítotti adatokat tartalmazó egyéb nyilvántartásokkal.

A törvény szerint a foglalkoztatóknak a lényegében azonos adattartalmú szolgáltatásokat a jövőben csupán egy igazgatási szervhez kell teljesíteniük.

Az állami adóhatóságnál kialakítandó egyéni adó- és járulék-számlarendszerben nyilvántartandó adatok biztosítják 2006. évtől kezdődően a nyugdíjbiztosítási ellátások megállapításához, illetőleg az egészségbiztosítási ellátások utólagos ellenőrzéséhez felhasználható adatokat.

A 68. §-hoz

A 2003. évi XCI. törvény 223. §-ában foglalt ún. moratórium szabály lejártának határideje 2005. július 31-ről 2006. július 31-re módosult.

A módosítás során azonban a munkaszerződés nélküli foglalkoztatásra (feketemunka) vonatkozó szabályok kimaradtak. Ezt pótolja a 68. §.

-----STARTING---POINT---VEGE---

A 69-70. §-hoz

A módosítás az általános forgalmi adó 2005. június 30-áig hatályban lévő elszámolási és bevallási rendjét állítja vissza, visszamenőleges hatállyal. Ezzel a 15 napos elszámolás kivételével továbbra is alkalmazhatók a bevallás gyakorítási szabályok. Ez az exporttevékenységet végző kis- és középvállalkozások versenyképességét segíti, ugyanis a gyakoribb visszaigénylés lehetősége és ennek következtében a szabad pénzeszközök korábbi rendelkezésre állása nagymértékben redukálja az átmeneti likviditási nehézségeket.

Az 1. számú melléklethez

Az Art. 1. számú melléklet általános rendelkezéseket szabályozó 1. pontjában meghatározott kerekítési szabályok alóli kivételek közé a törvény beemeli a kifizetők, munkáltatók által a magánszemélyeknek teljesített kifizetéseket, juttatásokat tartalmazó bevallást és a kerekítés szabályát a bevallás összesítő soraira vonatkozóan rendeli alkalmazni.

Az Art. 1. számú melléklet általános rendelkezésekre vonatkozó 3. pontja generálisan meghatározza, hogy az adózóknak - a törvényben meghatározott feltételek teljesülése esetén, illetőleg az értékhatár elérésétől függően havonta vagy negyedévenként - valamennyi adóról bevallást kell tennie. A törvény a kivételek számát bővíti, mely szerint az általános szabály nem vonatkozik az eddig meghatározott általános forgalmi adó és a társasági adó (adóelőleg) mellett az újonnan bevezetni tervezett az adó-, illetőleg a társadalombiztosítási kötelezettségeket eredményező, a kifizetők, munkáltatók által a magánszemélyeknek teljesített kifizetéseket, juttatásokat tartalmazó bevallásra, tekintettel arra, hogy annak teljesítési határideje a tárgyhónapot követő hó 12. napja. A törvény szerint az Art. 1. számú melléklete I/A/3. pontjának hatálya alá tartozó adózó kizárólag elektronikus úton nyújthatja be bevallását.

A bevallási kötelezettségek teljesítésének módja tekintetében a törvény a hatályos szabályozás szerinti papír alapon történő teljesítés lehetőségét korlátozza, azt csak a vállalkozási tevékenységet nem folytató, általános forgalmi adó bevallására nem kötelezett magánszemély jövedelemadó bevallása tekintetében engedi meg, minden más esetben a bevallási kötelezettség elektronikus úton vagy gépi adathordozón történő teljesítését teszi általánossá. Ezen általános szabály alól a törvény a felkészülés megkönnyítése érdekében - 2007. december 31-éig - egy esetben kivételt enged, mely alapján a havi, illetőleg évközi bevallásra nem kötelezett adózó - feltéve, hogy adófizetési kötelezettsége év közben nem keletkezett - 2006. december 31-éig bejelentheti az állami adóhatóságnak, hogy bevallási kötelezettségét papír alapon (nyomtatványon) teljesíti. Az „engedő” szabály nem vonatkozik a társasági adó, illetőleg az osztalékadó bevallásra kötelezett adózóra.

A jelenlegi szabályozás szerint a társasági adóelőleg fizetésre kötelezett adózónak adóelőleget a várható éves fizetendő adó összegére az adóév december 20-áig kell kiegészítenie, amelyhez bevallási kötelezettség nem tartozik. Tekintettel arra, hogy a jövőben az adónemenként történő befizetés helyett az adózónak az állami adóhatóság által rendszeresített összevont, kötelezettségcsoportonként meghatározott pénzforgalmi számlára kell a befizetést teljesítenie, ezért törvény előírja, hogy az adózónak a társasági adóelőleg-kiegészítés megfizetésével egyidejűleg - az azonosíthatóság érdekében - elektronikus úton vagy gépi adathordozón bevallást kell tennie.

A kiegészítő tevékenységet folytató egyéni vállalkozó baleseti járulék fizetésére kötelezett, e kötelezettségével összefüggésben évente bevallási kötelezettség is terheli.

A 2. számú melléklethez

Az Art. 3. számú mellékletének G) pontját érintő módosítással kapcsolatban lásd a 13. § indokolását.

Az Art. 3. számú mellékletének jelenleg hatályos J) pontja szerint az adatszolgáltatónak az általa kiadott igazolásról kell adatot szolgáltatni, a személyi jövedelemadóról szóló törvény azonban nem rendelkezik minden esetben az adatszolgáltatás pontos tartalmi elemeiről, ugyanakkor annak meghatározása elengedhetetlen az egyszerűsített ellenőrzésekhez, illetőleg az adókedvezmények tekintetében a munkáltatói elszámolások ellenőrzéséhez. A törvény a kifizető helyett az adókedvezményre jogosító igazolást kiállító szerv kötelezettségévé teszi az adatszolgáltatást, melyet az igazolást kiállító szerv illetékes állami adóhatóságához kell teljesíteni. Az adatszolgáltatás tárgyi terjedelme teljes körű, mivel a törvény a kedvezmény igénybevételére jogosító igazolás tartalmának közlését írja elő.

A 3. számú melléklethez

Az Art. 4. számú mellékletének szabályai jelenleg nem tartalmaznak azon külföldi illetőségű belföldön adóköteles jövedelmet szerző magánszemélyek adózásával kapcsolatos eljárási szabályokat, akiket jogi személyek, jogi személyiséggel nem rendelkező egyéb szervezetek székhelyére, telephelyére munkavégzés céljából rendeltek ki.

A belföldi illetőségű jogi személy, egyéb szervezet mindig kifizetőnek minősül, ha a külföldi magánszemélynek jövedelmet juttat. Ekkor az Art. 4. számú melléklet 2. pontja szerint a külföldi személy adóköteles bevétele után a kifizető a kifizetett összegből az adót megállapítja, levonja és a kifizetést követő hó 12-éig fizeti meg.

Nem tartozik a kifizetői levonással érintett körbe az a külföldi magánszemély, aki közvetlenül a külföldi anyavállalattól kapja a jövedelmét, függetlenül attól, hogy később ezt a belföldi cégre átterhelik vagy sem. Ebben az esetben a belföldi cég közvetlenül nem teljesít kifizetést a külföldi magánszemélynek, ezért abból adóelőleget sem lehet levonni. Ebben az esetben a magánszemély önadózás útján a személyi jövedelemadóról szóló törvény rendelkezéseinek megfelelően negyedévente, a negyedévet követő hónap 12. napjáig megállapítja a bevételt terhelő adóelőleget és megfizeti.

Önadózás esetén az Art. 1. számú melléklet I./B)/3./g) pontja alapján a külföldi személy egyes jövedelmeinek adóbevallási szabályaira a 4. számú melléklet rendelkezései az irányadóak. Az Art. 4. számú melléklete jelenleg nehezen alkalmazható rendelkezést tartalmaz arra az esetre, ha a kifizetőt nem terhelte adólevonási kötelezettség, vagy a külföldi személy belföldön adóköteles jövedelmét nem kifizetőtől szerezte, ekkor a jövedelem megszerzésétől számított 30 napon belül a külföldi személyt adóbevallási és adómegfizetési kötelezettség terheli, amelyet az APEH Észak-budapesti Igazgatóságánál teljesít. Ennek a bevallási szabálynak az alkalmazása életszerűtlen, tekintettel arra is, hogy az adóelőleg-levonási kötelezettség negyedévente terhelné az adózót.

A szabályozás ezért előírja, hogy kirendelés esetén a külföldi magánszemélynek a magyar magánszemélyekkel egyező módon kell a bevallási kötelezettséget teljesíteni (május 20.). Ezen túl a törvény soron kívüli bejelentési kötelezettséget ír elő az országot véglegesen elhagyó külföldi magánszemélynek, melynek eredményeként az adóhatóság - a helyzet végleges rendezése érdekében - soron kívül határozattal állapítja meg a benyújtott iratok alapján a magánszemély adóját.

A 4. számú melléklethez

Az Art.-nak a kamatjövedelemről történő adatszolgáltatás szabályait tartalmazó 7. számú mellékletét az egyes pénzügyi tárgyú törvények jogharmonizációs célú módosításáról szóló 2004. évi XXVII. törvény (a továbbiakban: Ptj.) 4. számú melléklete állapította meg azzal, hogy - az eredetileg meghatározott hatálybalépési időpontnak az adókról, járulékokról és egyéb költségvetési befizetésekről szóló törvények módosításáról szóló 2004. évi CI. törvénnyel történő módosítása alapján - 2005. július 1-jén lép hatályba.

Az Art. 7. számú mellékletének 3. pontja felhatalmazza a pénzügyminisztert az európai befektetési alapnak minősülő szervezeti státus igazolására, melyet a PSZÁF adhat ki. Tekintettel arra, hogy a PSZÁF ezt az igazolást az Áe. alapján kiállíthatja, ezért nem indokolt a miniszteri rendeletalkotás a részletszabályok kidolgozására.

A jelenlegi magyar szabályozás - összhangban a kamatmegtakarítások adóztatásáról szóló 2003/48/EK irányelv rendelkezéseivel, valamint az Európai Bizottság korábbi állásfoglalásaival - az Art. 7. számú mellékletébe átültetett rendelkezések hatálybalépési időpontjának megfelelően minden 2005. július 1-jétől kifizetett, illetőleg jóváírt kamat vonatkozásában kötelezővé teszi az adatszolgáltatási kötelezettséget.

Az Európai Unió pénzügyi és gazdasági minisztereinek tanácsa (ECOFIN) 2005. április 12-i ülésén azonban az a kompromisszumos álláspont született, hogy a fenti irányelv alkalmazása során csak a 2005. július 1-je után keletkezett kamat kifizetéséről, illetve jóváírásáról szükséges adatot szolgáltatni. Amennyiben a kifizetett, illetőleg a jóváírt kamat részben 2005. július 1-je előtt keletkezett, akkor az adatszolgáltatási kötelezettség az ezen időpont előtt keletkezett kamatokra még akkor sem terjed ki, ha azokat 2005. július 1-je után fizették ki, illetőleg írták jóvá.

Az adatszolgáltatási kötelezettséggel érintett kamat összegének kiszámítását nehézkessé teheti az, hogy a kamatperiódus átível 2005. július 1-jén, illetőleg az adott kamatperióduson belül változó mértékű hozamok is előfordulnak. Ebben az esetben arányosítás útján megfelelően ki kell számítani a hivatkozott időpont utáni időszakra eső kamat összegét.

Tekintettel arra, hogy Magyarország kötelezettséget vállalt a fenti jogértelmezés nyilatkozatban történő megerősítésére, ezért a törvény ezzel összhangban módosítja az Art. 7. számú mellékletét megállapító Ptj. 4. számú mellékletét. A módosított rendelkezés - figyelemmel a 7. számú melléklet hatálybalépésének időpontjára - a törvény kihirdetését követő 5.napon lépett hatályba, 2005. július 17-én.