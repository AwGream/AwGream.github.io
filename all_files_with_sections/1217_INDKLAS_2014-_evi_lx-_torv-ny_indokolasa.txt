2014. évi LX. törvény indokolása

a légiközlekedésről szóló 1995. évi XCVII. törvény, valamint a légi-, a vasúti és a víziközlekedési balesetek és egyéb közlekedési események szakmai vizsgálatáról szóló 2005. évi CLXXXIV. törvény módosításáról

-----STARTING---POINT---ALTALANOS--- 

Jogharmonizációs célú módosítást tesz szükségessé a járművek és kapcsolódó termékek, alkatrészek és berendezések légi-alkalmassági és környezetvédelmi tanúsítása, valamint a tervező és gyártó szervezetek tanúsítása végrehajtási szabályainak megállapításáról szóló, 2012. augusztus 3-i 748/2012/EU bizottsági rendelet hatálybalépése. A polgári repülés területén közös szabályokról és az Európai Repülésbiztonsági Ügynökség létrehozásáról, valamint a 91/670/EGK tanácsi irányelv, 1592/2002/EK rendelet és a 2004/36/EK irányelv hatályon kívül helyezéséről szóló, 2008. február 20-i 216/2008/EK európai parlamenti és tanácsi rendelet megjelenése miatt szükséges felülvizsgálni a nemzeti szabályozást tekintettel arra, hogy a rendelet hatálya alá tartozó terület nemzeti szintű szabályozása a továbbiakban már nem indokolt.

Az uniós rendeletek alapján egyrészt szükséges hatályon kívül helyezni egyes uniós szabályozási hatáskörbe tartozó légijárművek típusalkalmasságára és műszaki alkalmasságára vonatkozó rendelkezéseket, másrészt az uniós rendelet hatálya alá nem tartozó légijárművekre e tárgykörben szükséges végrehajtani a szabályozás felülvizsgálatát.

A jogharmonizációs célú módosítást tesz szükségessé továbbá a 185/2010/EU rendeletnek az uniós légiközlekedés-védelmi ellenőrzés tekintetében történő módosításáról szóló 1082/2012/EU bizottsági végrehajtási rendelet.

A veszélyes áruk légi úton történő továbbítása olyan összetett és a légiközlekedés biztonságára is kiható tevékenység, amely esetében indokolt az azzal összefüggő ismeretek oktatása és vizsgáztatása hatósági felügyeletének megteremtése, és a veszélyes áruk légi úton történő továbbítása részletszabályainak kormányrendeleti szintű megalkotására vonatkozó törvényi felhatalmazás megadása.

A légiközlekedés védelme területén felhatalmazást kell adni a harmadik országokból árut szállító légitársaságoknak a meghatalmazott ügynök és ismert szállító adatainak kezelésére.

A légi-, a vasúti és a víziközlekedési balesetek és egyéb közlekedési események szakmai vizsgálatáról szóló 2005. évi CLXXXIV. törvényre (a továbbiakban: Kbvt.) vonatkozó módosítások döntően technikai jellegűek.

-----STARTING---POINT---RESZLETES---

Az 1. §-hoz

A törvény a Rendőrségről szóló 1994. évi XXXIV. törvényben (a továbbiakban: Rtv.) meghatározott fogalmakat (általános rendőrségi feladatok ellátására létrehozott szerv, a terrorelhárító szerv) veszi át.

A 2. §-hoz

A törvény célja a nemzetközi polgári repülésről Chicagóban, az 1944. évi december hó 7. napján aláírt Egyezmény és az annak módosításáról szóló jegyzőkönyvek kihirdetéséről szóló 1971. évi 25. törvényerejű rendelet által kihirdetett Chicagói Egyezmény 15. Függelékének való megfelelés biztosítása. A törvény előírja, hogy a légiközlekedésben a kormányrendeleti szinten meghatározott vonatkoztatási rendszereket kell általános érvénnyel alkalmazni, tekintettel arra, hogy ezek alkalmazása jelenleg nincs előírva, ugyanakkor a Chicagói Egyezmény több függeléke - így a 15. Függelék is - előírja azok egységes alkalmazását a nemzetközi légiközlekedés vonatkozásában. Így mind az érintett hazai szervezetek, mind a külföldi - nemzeti gyakorlatukban esetlegesen egyéb vonatkoztatási rendszereket alkalmazó - szervezetek adatszolgáltatása, kérelmeinek kezelése, egyéb ügyintézése során megfelelő jogalap állna rendelkezésre a Chicagói Egyezmény előírásainak való megfelelés biztosítására, továbbá az Egyezmény által létrehozott Nemzetközi Polgári Repülési Szervezet felé a megfelelés igazolhatóvá válna.

A 3. §-hoz

A veszélyes áruk légi úton történő továbbítása olyan összetett és a légiközlekedés biztonságára is kiható tevékenység, amely esetében indokolt az azzal összefüggő ismeretek oktatása és vizsgáztatása hatósági felügyeletének megteremtése, és a veszélyes áruk légi úton történő továbbítása részletszabályainak kormányrendeleti szintű megalkotására vonatkozó törvényi felhatalmazás megadása.

A hatékony hatósági ellenőrzések megszervezése, továbbá a lakosság veszélyeztetettségének felmérése érdekében szükséges, hogy a hivatásos katasztrófavédelmi szerv információkkal rendelkezzen a szállított veszélyes árukról, azok mennyiségéről, útvonaláról, a szállítások gyakoriságáról.

A 4. §-hoz

A törvény pontosítja a légiközlekedési, valamint a légiközlekedéssel összefüggő tevékenységek engedélyezésének szabályait.

Az 5. §-hoz

A törvény meghatározza a 216/2008/EK európai parlamenti és tanácsi rendelet hatálya alá nem tartozó légijárművek esetén a légijármű gyártási tevékenységének folytatásához, valamint karbantartó szervezet működéséhez szükséges követelményeket.

A 6. §-hoz

A törvény a 216/2008/EK európai parlamenti és tanácsi rendelet hatályára tekintettel pontosítja a légiközlekedési szakszemélyzet képzéséhez szükséges engedélyeket.

A 7. §-hoz

A honvédelmi tárca az állami repülések céljára szolgáló (katonai) repülőtereket meg kívánja nyitni a polgári célú légiközlekedés előtt. A hatályos jogi szabályozás ugyan lehetővé teszi az állami repülések céljára szolgáló repülőterek polgári légijárművek által történő igénybevételét, azonban a légiközlekedésről szóló törvény elfogadásakor a jogalkotói szándék az eseti jellegű felhasználás szabályozására irányult. A „katonai repülőterek” közös felhasználású katonai és polgári repülőterekké történő fejlesztése lehetőségének megteremtését az indokolja, hogy az állami repülések céljára szolgáló repülőterek a fejlesztések végrehajtását követően - regionális intermodális szállítási csomópontként funkcionálva - le tudják fedni a szükséges igényeket. Így a fejlesztési feladatrendszer egy folyamat részeként elvégezhető (költséghatékonyság, idő megtakarítás, stb.). A Magyar Honvédség Pápa Bázisrepülőtér esetében a repülőtér fokozatosan nemzeti, több-nemzeti, szövetségi és európai uniós erőforrások bevonásával több-funkciós (kutató-mentő, szállítási, harcászati-hadműveleti-stratégiai, vadászrepülő) repülőtérből multimodális (szárazföldi, légi, belföldi vízi) logisztikai/szállítási csomóponttá és közös felhasználású katonai és polgári repülőtérré válhat.

A légiközlekedésről szóló 1995. évi XCVII. törvény (a továbbiakban: Lt.) 37. §-ában foglaltak alapján az állami repülések céljára szolgáló repülőterek - jogszabály módosítás nélkül - nem minősíthetőek közös felhasználású katonai és polgári repülőtérré, ezért az Országos Területrendezési Terv módosításán túl az Lt. módosítása is szükséges.

A módosítással jogilag lehetővé válik az állami repülések céljára szolgáló (katonai) repülőterek polgári hasznosításának lehetősége.

A 8. §-hoz

A légiforgalmi adatok és légiforgalmi tájékoztatások minőségével kapcsolatos követelményeknek az egységes európai égbolt keretében történő meghatározásáról szóló, 2010. január 26-i 73/2010/EU bizottsági rendelet (a továbbiakban: ADQ rendelet) értelmében azoknak a repülőtereknek az üzemben tartóinak, amelyek Magyarország Légiforgalmi Tájékoztató Kiadványában (a továbbiakban: AIP) szerepelnek, biztosítaniuk kell az általuk nyújtott tájékoztatások megfelelését az ADQ rendelet adatminőségi követelményeinek. Ez a kötelezettség jelentős anyagi, technikai és humán erőforrás igényt támaszt. Erre való tekintettel indokolttá vált szétválasztani az AIP-ben mindenképpen közzéteendő a repülőtereket az erre nem kötelezett repülőterektől és utóbbiak számára eltérő tájékoztató kiadványban való megjelenés lehetőségét biztosítani. Ezzel összefüggésben a törvény értelmében az egyes repülőterek díjainak közzétételére vonatkozó előírás módosításra kerül annak érdekében, hogy az AIP-ben csak az ott egyébként is megjelenő repülőterek díjszabása kerüljön közzétételre.

A 9. §-hoz

A törvény a 216/2008/EK európai parlamenti és tanácsi rendeletre tekintettel újraszabályozza a nemzeti hatáskörbe tartozó légijárművek típus-alkalmassági tanúsítására vonatkozó követelményeket. Az uniós szabályozással összhangban előírja, hogy a légijármű típusoknak rendelkezniük kell a légiközlekedési hatóság által kiadott típus-alkalmassági tanúsítvánnyal, vagy egyes esetekben egyedi repülési engedéllyel.

A 10. §-hoz

A törvény a 216/2008/EK európai parlamenti és tanácsi rendeletre tekintettel újraszabályozza a nemzeti hatáskörbe tartozó légijárművek légialkalmasságára, és annak tanúsítására vonatkozó követelményeket. Az uniós szabályozással összhangban az egyes légijárműveknek rendelkezniük kell a légiközlekedési hatóság által kiadott légialkalmassági tanúsítvánnyal, vagy egyes esetekben egyedi repülési engedéllyel.

A törvény előírja a légijárművek folyamatos légialkalmassága fenntartásának követelményét is, amely a légiközlekedés biztonsága szempontjából rendkívül fontos törvényi szintű rendelkezés.

A 11-12. §-hoz

A módosítás a polgári légi közlekedéshez kapcsolódó műszaki követelményeknek és igazgatási eljárásoknak a 216/2008/EK európai parlamenti és tanácsi rendelet értelmében történő rögzítéséről szóló 1178/2011/EU bizottsági rendeletnek megfelelően alkotott a polgári légiközlekedési személyzet egészségi alkalmasságának feltételeiről, valamint az egészségi alkalmasság megállapítását végző szervek kijelölésének és tevékenységének szabályairól szóló 27/2014. (IV. 30.) NFM rendelet miatt szükséges.

A 13. §-hoz

A törvény célja egyértelműsíteni az AIP kiadására kijelölt szervezetet egyben biztosítva az elvárt mögöttes állami felelősség megjelenítését is, továbbá meghatározni az újonnan létrehozandó látvarepülési szabályok szerinti repülésről szóló kiadványt kiadó szervezetet.

A 14. §-hoz

Az Európai Repülésbiztonsági Ügynökség 2014. április 711. között hazánkban lefolytatott szabványosításai vizsgálatának egyik megállapítása szerint Magyarország nem teljesítette a léginavigációs szolgálatoknak az egységes európai égbolt keretében történő ellátásáról szóló, 2004. március 10-i 550/2004/EK európai parlamenti és tanácsi rendelet 8. cikkének (1) bekezdésében foglaltakat. Az észrevétel szerint Magyarország az egyedi légtérblokkon belül, az illetékességébe tartozó légtér vonatkozásában nem biztosította a légiforgalmi szolgálatok kizárólagos alapon történő ellátását azáltal, hogy egyes légtérrészekben nem került kijelölésre az illetékes, érvényes tanúsítvánnyal rendelkező légiforgalmi szolgáltató.

A törvény ennek a hiányosságnak a megszüntetésére irányul oly módon, hogy megfogalmazza a repülőtéri repüléstájékoztató szolgálatok miniszteri kijelölésének követelményét. A piaci alapon ellátandó szolgálattal kapcsolatban azonban figyelemmel kell lenni a vonatkozó gazdasági tárgyú szabályozókra, vagyis nem csorbítható a repülőtér üzemben tartójának azon joga, hogy a szóban forgó szolgálat ellátását az általa választott szervezettel kötött megállapodás megkötése révén biztosítsa. Erre való tekintettel a kijelölés lényegében egy formális eljárás, amelynek keretében az üzemben tartó által választott szolgálat kerül kijelölésre, amennyiben az rendelkezik a légiközlekedési hatóság által kiadott, szolgálat ellátására jogosító, érvényes tanúsítvánnyal.

A 15. §-hoz

A Légügyi Hivatal kezelésében számos olyan, a légiközlekedési balesetek, súlyos repülőesemények, repülőesemények és légiközlekedési rendellenességek vizsgálatával kapcsolatos - többek között jogelőd szervezetektől átvett - iratanyag található, amely különleges személyes adatokat tartalmaz. Ezek nyilvánosságra kerülése személyiségi jogokat, valamint kegyeleti jogokat sérthet. Ezen kívül az iratanyagok olyan, a jelenleg hatályos jogszabályok szerinti minősített adat, valamint nemzeti minősített adat körébe tartozó információkat is tartalmaznak, amelyek a keletkezésük időpontjában nem kerültek minősítésre, utólag pedig erre nincs lehetőség. Az ilyen adatok nyilvánosságra kerülése azonban közérdeket sért.

Fentiekre tekintettel szükséges a közokiratokról, a közlevéltárakról és a magánlevéltári anyag védelméről szóló 1995. évi LXVI. törvény (a továbbiakban: Ltv.) 12. § (3) bekezdése szerinti kivétel alkalmazása, amely szerint az Ltv.-ben előírt általános őrzési időnél hosszabb időt csak jogszabály állapíthat meg.

A 16. §-hoz

A hatósági ellenőrzések, eljárások során a katasztrófavédelmi hatóság tudomására juthat és kezelnie szükséges olyan nem közérdekű, nyilvános adatokat, melyeket mind az adott eljárásban, mind azt követően esetleg későbbi eljárások során fel kell használnia, ezért indokolt a törvényi felhatalmazás az adatok kezelésére, nyilvántartására. A közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) 51. § (3) bekezdése törvény vagy kormányrendelet előírásához köti, hogy az ügyfeleket a hatóság adatszolgáltatásra, vagy nyilatkozattételre kötelezhesse. A szabálytalanságok feltárása és a hivatalból indítandó eljárás során a Ket. 50. § (1) bekezdése szerinti tényállás tisztázási kötelezettség nem teljesíthető teljes körűen, illetve ellehetetlenül a hatósági eljárás akkor, ha az érintettek megtagadják az adatszolgáltatást, illetve a nyilatkozat tételt és arra nem lehet őket kötelezni.

A 17. §-hoz

A rendelkezés szerint a légiközlekedés védelmével kapcsolatos feladatok részletes meghatározását kormányrendelet tartalmazza. A törvény figyelembe veszi, hogy a légiközlekedés védelmének egyes feladatait a repülőtér üzemben tartója, légitársaság vagy egyéb szervezet látja el.

A törvény pontosítja a légiközlekedés védelmi feladatait az általános rendőrségi feladatok ellátására megbízott szerv által történő átvételének szabályait. A törvény pontosítja a korábban használt „repülőtér nyilvánosság számára hozzá nem férhető zárt terület” elnevezést. Helyette az uniós jogi aktusokban használt „SRA” kifejezés (a repülőtérnek a polgári légiközlekedés védelmének közös szabályairól és a 2320/2002/EK rendelet hatályon kívül helyezéséről szóló, 2008. március 11-i 300/2008/EK európai parlamenti és tanácsi rendeletben meghatározott szigorított védelmi területe) használatára alkalmazza. Ugyanis az uniós előírások szerint csak az SRA-ra belépéskor követelmény, hogy a belépő személynek vagy meg kell felelnie a háttérellenőrzésen, vagy repülőtéri kártyával rendelkező személynek kell kísérnie. A repülőtér nem minden nyilvánosság számára hozzáférhető zárt területe minősül SRA-nak, a sima légi oldal esetén ilyen uniós követelmény nincs.

A törvény megteremti a lehetőségét annak, hogy a harmadik országból árut szállító légifuvarozó és a hatóság jogosult legyen kezelni a Meghatalmazott Ügynök és Ismert Szállító adatait, a hatóság továbbá feltöltheti az adatokat az EU adatbázisba, valamint jogosult kezelni az uniós légiközlekedés védelmi ellenőr adatait és azt szintén feltöltheti az EU adatbázisba.

A 18. §-hoz

A törvény pontosítja a korábbi szabályozást, hogy az utasoktól szedett díj a légiközlekedés-védelmi feladatok ellátására használható fel, a felhasználásra a felhasználónak tervet kell készítenie, amelyet az általános rendőrségi feladatok ellátására létrehozott szerv hagy jóvá.

A 19. §-hoz

A törvény megteremti a lehetőségét annak, hogy a légiközlekedési hatóság vezetője a 300/2008/EK európai parlamenti és tanácsi rendeletnek a polgári légiközlekedés-védelem terén végrehajtandó nemzeti minőségbiztosítási programokra vonatkozó követelmények tekintetében való módosításáról szóló 2010. január 8-i 18/2010/EU bizottsági rendelet melléklete 4.2. pontja alapján a légiközlekedési hatóság által elkészített minőségbiztosítási programmal összefüggő dokumentumokat minősíthessen.

A 20. §-hoz

A törvény a veszélyes áru feladása légi úton történő továbbítási tevékenységgel kiegészíti a légiközlekedéssel összefüggő tevékenységeket, valamint összhangban az uniós szabályozással pontosítja a „légijármű komponens” és a „karbantartás”, valamint meghatározza a módosítással a törvénybe beemelt „veszélyes áru feladása légi úton történő továbbításra”, valamint „komplex motoros meghajtású légijármű” fogalmát.

A 21. §-hoz

A törvény felhatalmazást ad a Kormánynak, hogy az megállapítsa a légiforgalmi tájékoztatások közzétételéhez szükséges adatszolgáltatás rendjét, a légiközlekedési terep és akadály adatbázis, valamint a légiközlekedési akadályok jelzésének szabályait, valamint a veszélyes áru légi úton történő továbbításával kapcsolatos ismeretek oktatásának szabályait. A törvény felhatalmazza továbbá a Kormányt a légiközlekedés védelmével kapcsolatos feladatok átvételének, a repülőtér légiközlekedés védelme céljából szedett díjak tervezésének jóváhagyásának és felhasználása ellenőrzésének, és a védelmi ellenőrzés felügyeletének szabályait.

A 22. §-hoz

A törvény felhatalmazást ad a rendészetért felelős miniszternek, hogy a polgári nemzetbiztonsági szolgálatok irányításáért felelős miniszterrel, az adópolitikáért felelős miniszterrel, valamint a miniszterrel egyetértésben megállapítsa a légiközlekedés védelme érdekében a 67. § (6)-(6a) bekezdésében meghatározott ellenőrzés alá vonható munkavállalók, a repülőtér szigorított védelmi területére belépő személyek körét, valamint az ellenőrzési eljárás rendjét.

A 23. §-hoz

A törvény felhatalmazást ad a közlekedésért felelős miniszternek, hogy megállapítsa a veszélyes áruk légi úton történő továbbítására használt csomagolóeszközök megfelelőség-értékelésének, továbbá az egészségügyért felelős miniszterrel egyetértésben a lajstromozásra nem kötelezett légijárművek vezetőire vonatkozó egészségügyi feltételeket, valamint a légiközlekedési szakszemélyzet tagjai és a lajstromozásra nem kötelezett légijárművek vezetői egészségügyi alkalmasságának megállapítását végző szervek kijelölésének és tevékenységének szabályait.

A 24. §-hoz

A veszélyes áruk légi úton történő szállítását szabályozó, a Chicagói Egyezmény 18. Függeléke kihirdetésre került, azonban az nem hajtható végre a „Műszaki Utasítások a veszélyes áruk biztonságos légiszállításához - DOC 9284 „ című, a 18. Függeléknek részét nem képező Műszaki Utasítások nélkül. A Műszaki Utasítások kétévente kerülnek frissítésre ezért indokolt, hogy ezt miniszteri rendeleti szinten kerüljön kiadása.

A 25. §-hoz

Az uniós jogi aktusokkal történő harmonizációt tartalmazza.

A 26. §-hoz

A jogszabály alkalmazásához szükséges átmeneti rendelkezéseket tartalmazza.

A 27. §-hoz

Az Rtv.-ben meghatározottakkal összhangban pontosítja a rendőrség fogalmát.

A 28. §-hoz

A módosításokkal összhangban egyes rendelkezéseket helyez hatályon kívül.

A 29. §-hoz

A Kbvt. módosítása a közszolgálati tisztviselőkről szóló 2011. évi CXCIX. törvény együttalkalmazási tilalomra és összeférhetetlenségre vonatkozó szabályaival teremti meg az összhangot, oly módon, hogy közben a Közlekedésbiztonsági Szervezet függetlenségének biztosításához szükséges szabályokat állapít meg.

A 30. §-hoz

A módosítás a Kbvt. jelenlegi 7. § (1) bekezdését érintő jogalkalmazást segítő szövegpontosítás. Egyrészt szétbontja annak h) pontját, mivel ez a pont jelenleg két különböző feladatot tartalmaz, melyek logikailag nem tartoznak össze. Másrészt a felsorolást a tervezet egy olyan új ponttal egészíti ki, amely a Kbvt. korábbi verzióiban szereplő rendelkezés azonos szöveggel való visszavezetését jelenti.

-----STARTING---POINT---VEGE---

A 31. §-hoz

Hatályba léptető rendelkezés.

A 32. §-hoz

Jogharmonizációs záradék.