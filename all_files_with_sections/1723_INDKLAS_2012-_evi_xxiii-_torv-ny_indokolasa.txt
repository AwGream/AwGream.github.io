2012. évi XXIII. törvény indokolása

a Magyarország Kormánya és a Szlovák Köztársaság Kormánya között a két ország közös államhatárán, Ipolydamásd és Helemba (Chl’aba) települések közötti közúti Ipoly-híd és a kapcsolódó létesítmények megépítéséről szóló Megállapodás kihirdetéséről

-----STARTING---POINT---ALTALANOS---

Általános indokolás

A törvény célja a Magyarország Kormánya és a Szlovák Köztársaság Kormánya között a két ország közös államhatárán, Ipolydamásd és Helemba (Chľaba) települések közötti közúti Ipoly-híd és a kapcsolódó létesítmények megépítéséről szóló Megállapodás (a továbbiakban: Megállapodás) törvénnyel történő kihirdetése.

Az Ipoly folyón a II. világháború előtt 47 helyen volt átkelési lehetőség, átlagosan 4 kilométerenként. A magyar-szlovák határon a háború során elpusztult hidakat az 1950-es években bekövetkező külpolitikai helyzetben nem építették újjá, így a rendszerváltás idejére az Ipoly folyón mindössze négy átkelőhely maradt (Letkés - Ipolyszalka, Parassapuszta - Ipolyság, Balassagyarmat - Tótgyarmat, Ipolytarnóc - Kalonda).

A térség infrastruktúrájának fejlesztésére, az átkelők számának bővítésére egyre növekvő igény van, tekintve azt is, hogy már mind Szlovákia, mind Magyarország az Európai Unió tagja, és a Schengeni egyezmény is életbe lépett országaink között.

A fél évszázados elszigeteltség után 2011-ben épült fel két új Ipoly-híd Szécsény (Pösténypuszta)-Pető, valamint Rárós-Ráróspuszta között, a folyó Nógrád megyei szakaszán. A magyar és a szlovák fél most újabb közúti hidakat kíván létesíteni, ezúttal az Ipoly folyó Pest megyei szakaszán.

A Ipolydamásd és Helemba (Chľaba) közti új híd lehetőséget teremt arra, hogy a Pest megye északi részén fekvő települések és a dél-szlovákiai térség hagyományos gazdasági és társadalmi kapcsolatai ismét kiépülhessenek. Az új közúti kapcsolat nem érint európai gyorsforgalmi hálózatot, elsősorban a helyi lakosság és gazdálkodó szervezetek igényeit fogja kielégíteni.

A megállapodással a magyar és szlovák szerződő fél eleget tesz a közöttük mindmáig hatályban lévő 1958. évi 15. törvényerejű rendelettel kihirdetett, a Magyar Népköztársaság és a Csehszlovák Köztársaság között az államhatár rendjének szabályozása tárgyában 1956. évi október hó 13. napján Prágában aláírt szerződés 19. cikk (1) bekezdésének, amely szerint a határvizeken új hidakat létesíteni csak a felek megállapodása alapján lehet.

-----STARTING---POINT---RESZLETES---

Részletes indokolás

Az 1. §-hoz

Az Országgyűlés felhatalmazást ad a Megállapodás kötelező hatályának elismerésére.

A 2. §-hoz

A Megállapodás kihirdetéséről rendelkezik.

A 3. §-hoz

A Megállapodás hiteles magyar nyelvű szövegét tartalmazza.

A Megállapodás

1. Cikke meghatározza a híd pontos helyét és főbb műszaki jellemzőit.

2. Cikke rögzíti, hogy a híd a nemzetközi közúti személyforgalom, valamint a legfeljebb 12 t össztömegű tehergépjármű-forgalom céljára létesül.

3. Cikke utal a tervezett finanszírozási forrásra.

4. Cikke rendelkezik a beruházás előkészítésével és kivitelezésével kapcsolatos feladatok, hivatalos eljárások elvégzéséről.

5. Cikke kiköti, hogy a híd megnyitása a két fél által egyeztetett módon történik.

6. Cikke a későbbi üzemeltetési, karbantartási feladatokkal kapcsolatos felelősség-megosztást egy másik magyar-szlovák egyezmény révén rendezi.

7. Cikke rendelkezik a megépült híd tulajdonviszonyairól.

8. Cikke meghatározza az építkezés egyoldalú leállítása esetén igényelhető kártérítést, illetve a vis maior miatti károk megosztását.

9. Cikke rendelkezik az kivitelező vállalatok alkalmazottainak mozgásáról a határ térségében.

10. Cikke kijelöli a Megállapodás végrehajtásában illetékes szerveket a két országban.

11. Cikke meghatározza a Megállapodás értelmezésével kapcsolatos vitarendezési lehetőségeket.

12. Cikke a Megállapodás hatálybalépéséről rendelkezik, valamint a Megállapodás módosítására, kiegészítésére és esetleges felmondására vonatkozó szabályokat határozza meg.

A 4. §-hoz

A törvény hatályba léptető rendelkezéseit tartalmazza, és rögzíti, hogy a törvény végrehajtásáról a közlekedésért felelős miniszter gondoskodik.