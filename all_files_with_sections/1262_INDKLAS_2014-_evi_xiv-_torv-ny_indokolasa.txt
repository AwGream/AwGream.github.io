2014. évi XIV. törvény indokolása

az Országgyűlésről szóló 2012. évi XXXVI. törvény és az azzal összefüggő egyéb törvények módosításáról

-----STARTING---POINT---ALTALANOS--- 

Az Országgyűlés működésének szabályait korábban országgyűlési határozat állapította meg. 2012-ben az Országgyűlés a korábbi Házszabály több rendelkezését is törvényi szintre emelte, így most az Országgyűlés és annak bizottságai eljárási rendjét az Országgyűlésről szóló 2012. évi XXXVI. törvény (a továbbiakban: Ogytv.) és az egyes házszabályi rendelkezésekről szóló 46/1994. (XI. 30.) OGY határozat (a továbbiakban: HHSZ) állapítja meg. Az Ogytv. azonban nemcsak eljárási kérdésekkel foglalkozik, hanem a jövőre nézve rendezi pl. a következő általános választást követően megalakuló Országgyűlésben mandátumot szerzett országgyűlési képviselők jogállásával, javadalmazásával kapcsolatos kérdéseket is.

A következő parlamenti ciklusban több újdonsággal is számolni kell, így pl. kevesebb lesz az országgyűlési képviselők száma, hangsúlyos szerepet kap a nemzetiségek képviselete. Mindezen túlmenően e törvényjavaslat benyújtásával egyidejűleg benyújtásra került a hatályos Házszabályt felváltó, a törvényalkotás menetében, az egyéb parlamenti eljárásokban jelentős változásokat hozó házszabályra vonatozó országgyűlési határozati javaslat.

Az Ogytv. módosítására vonatkozó törvény egyrészt a párhuzamosan benyújtott országgyűlési határozati javaslatban megfogalmazott új eljárási rendre tekintettel kívánja a szabályozást módosítani, másrészt figyelemmel van a jogszabályi környezetnek az Ogytv. elfogadása óta bekövetkezett változására, valamint a gyakorlati tapasztalatokra is.

-----STARTING---POINT---RESZLETES---

Az 1-4. §-hoz

Az új eljárási rendben a bizottságok között kiemelt jelentőséggel bír a törvényalkotási bizottság: a törvényalkotásban általános felelősséggel bíró bizottság lesz. Ennek megfelelően a törvényalkotási bizottság elnöke a feladatához, a tevékenysége jellegéhez, annak súlyához mérten, a többi bizottsági elnöktől elérően, az országgyűlési alelnökkel kerül egy sorba. Így a választásának szabályai is eltérnek a többi bizottsági elnök választásától. A hatályos Ogytv. 6. § (2) bekezdése szerint abban az esetben, ha a frakciók nem terjesztenek elő közös indítványt az alelnökök és a jegyzők személyére, a néhány perccel azelőtt megválasztott házelnöknek meg kellene hallgatnia a képviselőcsoportok véleményét. Ennek formája nem szabályozott, így tárgyalási szünet elrendelése feltétlenül szükségessé válna.

Egyértelmű, hogy ha több tisztségviselőt választ az Országgyűlés, akkor is egyenként szavaz a jelöltekről.

A kiegészítés a jegyzők feladat- és hatáskörét pontosítja azzal, hogy az eskütételnél csak a magyar nyelvű esküszöveget olvassák elő. Így a nemzetiséghez tartozó országgyűlési képviselő és a nemzetiségi listáról mandátumot szerző országgyűlési képviselő nemzetisége nyelvén tett esküjét saját maga olvassa fel. A rendelkezés házszabályi rendelkezés és az alakuló ülés napján lép hatályba.

Az Országgyűlés működésének alapelve az Alaptörvény 5. cikk (1) bekezdése értelmében a nyilvánosság, ezért a törvény szerint az Országgyűlés tisztségviselőinek megválasztásáról is a nyilvánosság elvének érvényesülése mellett szavazhatnak a képviselők. Ez alól teremt kivételt a törvény a házelnök vonatkozásában, tekintettel arra, hogy alkotmányos berendezkedésünkben betöltött szerepe szerint a házelnök a vezető közjogi tisztségviselők körébe tartozik, s ez utóbbiak megválasztása jellemzően titkosan történik.

A törvény az Országgyűlés tisztségviselőinek eskütételi kötelezettségét is újraszabályozza. Nem indokolt ugyanis, hogy a tisztségviselő képviselői esküjének letételét követően tisztségviselői minőségében is esküt tegyen. Ez alól kivételt képez a házelnök, tekintettel alkotmányos berendezkedésünkben betöltött szerepére és vezető közjogi méltóságára.

Az Országgyűlés demokratikus, folyamatos és hatékony működésének biztosítása érdekében, valamint a házelnök köztársasági elnököt helyettesítő alkotmányos kötelezettségére tekintettel a törvény előírja, hogy a házelnök felmentése esetén az Országgyűlésnek még ugyanazon az ülésnapon meg kell választania az új házelnököt.

Az 5-8. §-hoz

A házbizottsági hatáskörök újraszabályozása során a törvény megjeleníti az új tárgyalási rendből szükségszerűen adódó változásokat. A törvény egyúttal megszünteti a házbizottsági hatáskörök megállapításának indokolatlan megkettőzését. Az r) pont megfogalmazásával - összefüggésben a 13. § (6) bekezdésével - egyértelművé válik valamennyi házbizottsági hatáskör tekintetében, hogy egyhangú döntés hiányában az Országgyűlés vagy a házelnök dönt.

A Házbizottság az Országgyűlés döntés-előkészítő szerve, s mint ilyen fontos, hogy annak ülésein a nemzetiségeket képviselő bizottság elnöke is jelen lehessen. Így juthat közvetlenül megfelelő információhoz, illetve így van módja arra, hogy a nemzetiségek érdekeit, jogait érintő napirendi pontokkal kapcsolatban véleményt nyilváníthasson.

Az Országgyűlés hatékony működésének biztosítása és a frakciójogok megfelelő érvényesülésének összhangját megteremtve a törvény a Házbizottság összehívásának legkésőbbi időpontjának megállapításával garanciális szabályt építi be arra az esetre, ha azt képviselőcsoport kezdeményezi. A törvény egyúttal lehetővé teszi, hogy az egyes indítványok nemzetiségek érdekeit, jogait érintő napirendi pontként történő meghatározása érdekében a nemzetiségeket képviselő bizottság elnöke kezdeményezhesse a Házbizottság összehívását.

A 13. § (7)-(8) bekezdés szerinti rendelkezések eddig a HHSZ-ben szerepeltek. Az egységes és azonos szintű szabályozás szükségessé teszi, hogy azok a jövőben az Ogytv. Házbizottságra vonatkozó rendelkezési között szerepeljenek.

A 9. §-hoz

A 14. § eredeti szövegének módosítása a törvényalkotás menetének új koncepciójára figyelemmel egészíti ki a létrehozható bizottságok körét a törvényalkotási bizottsággal. Az új (2) bekezdésben a törvény - az esetleges értelmezési problémák elkerülése érdekében - a bizottság létrehozásáról szóló országgyűlési határozat kötelező tartalmi elemévé teszi a bizottság megbízatása kezdetének időpontjának meghatározását.

A 10. §-hoz

Az (1) bekezdés szövegpontosító módosítás. A (2) bekezdésben a 15. § (4) bekezdésének módosításával a törvény arra kíván garanciát nyújtani, hogy a házelnök közvetlenül értesüljön az állandó bizottságok tájékoztatóiról.

A 11. §-hoz

A módosítás célja, hogy minden kormányzati feladat ellenőrizhető legyen az Országgyűlés valamely állandó bizottság által, biztosítva, hogy az Országgyűlés a Kormány ellenőrzésére vonatkozó kötelezettségének minden kormányzati feladat tekintetében eleget tudjon tenni.

A 12. §-hoz

A képviselői létszám jelentős csökkenése, továbbá a kis létszámú képviselőcsoportok megalakulásának lehetősége szükségessé teszi a bizottsági tagságra vonatkozó szabályok törvény szerinti módosítását, biztosítva a bizottságok működőképességét. A törvény ugyanakkor - a képviselői jogok alkotmányos garanciájának biztosítékaként - megtartja azt a szabályozási elemet, amely alapján minden országgyűlési képviselő számára lehetővé kell tenni, hogy legalább egy bizottság munkájában részt vehessen.

A 13. §-hoz

Az (1) bekezdés a hatályos Ogytv. indokolatlan, nem alkalmazott rendelkezését emeli ki a szabályozási körből azzal, hogy kimondja: a személyi javaslathoz nem lehet módosító javaslatot benyújtani.

A (2) bekezdés a hatályos Ogytv.-nek a bizottsági tisztségekből történő felmentésre vonatkozó szabályozási tartalmából következő, de abból csak jogértelmezéssel levezethető rendelkezéseit határozza meg.

A 14. §-hoz

A jogbiztonság és a jogalkalmazói munka megkönnyítése érdekében szükséges, hogy a bizottságok ne csak a feladatkörükbe tartozó törvények végrehajtását, társadalmi és gazdasági hatását, hanem a deregulációs folyamatokat is figyelemmel kísérjék.

A 15. §-hoz

A törvényalkotási bizottság nem minősül állandó bizottságnak, ezért a törvény külön határozza meg a bizottság feladatkörét, felépítését. A törvényalkotási bizottság konkrét feladatait az új törvényalkotási eljárási rendet meghatározó eljárási rendelkezések tartalmazzák.

A törvényalkotási bizottság elnökének a többi bizottság elnökéhez viszonyított eltérő választásai szabályaiból következik, hogy a megbízatás megszűnésének a szabályai is eltérnek. A törvény erre tekintettel állapít meg speciális szabályokat.

A 16. §-hoz

Az Alaptörvény rendelkezéseire tekintettel a módosítás világossá teszi - a későbbi értelmezési problémákat elkerülendő -, hogy az Alaptörvény országgyűlési bizottságokra vonatkozó rendelkezése alkalmazandó a törvényalkotási bizottságra és a nemzetiségeket képviselő bizottságra is.

Az Ogytv. 22. § (4) bekezdésének utolsó mondata szerint az Országgyűlés a nemzetiségeket képviselő bizottság elnevezéséről, elnökének, alelnökének személyéről az állandó bizottságok létrehozásával egyidejűleg határoz. Ennek megfelelően - figyelemmel arra, hogy a bizottsági rendszer létrehozására általában már az alakuló ülésen sor kerül - a fenti döntést a Háznak már az alakuló ülésen meg kell hoznia.

A (4) bekezdés úgy rendelkezik továbbá, hogy a házelnök a nemzetiségeket képviselő bizottság tagjai véleményének kikérésével tesz javaslatot az Országgyűlésnek a bizottság elnevezésére, feladatkörének kiegészítésére, valamint elnökének, alelnökének személyére.

Tekintettel arra, hogy a házelnök megválasztására az alakuló ülésen kerül sor, és ezt követően - még az alakuló ülésen - dönt az Országgyűlés a bizottságok létrehozásáról, nem áll rendelkezésére elegendő idő ahhoz, hogy a házelnök kikérje a nemzetiségi listáról mandátumot szerző képviselők és szószólók véleményét, és azok még az alakuló ülés alatt, a bizottsági rendszerre vonatkozó határozati javaslat előterjesztéséig kialakítsák álláspontjukat.

A törvény az anyanyelv használatával összefüggő költségek tekintetében rendelkezik, meghatározva, hogy azokat mely keretből kell finanszírozni.

A 17. §-hoz

Figyelemmel arra, hogy az eseti bizottságnak nem képviselő tagja is lehet, akiket szavazati jog nem illet meg, a határozatképességre és a helyettesítési megbízásra az általános szabályok nem alkalmazhatók. A törvény az általános szabályoktól való eltérést fogalmazza meg.

A 18. §-hoz

Hivatkozáspontosítás.

A 19. §-hoz

Az Alaptörvény 7. cikk (3) bekezdése szerint az országgyűlési bizottságok vizsgálati tevékenységét, a bizottságok előtti megjelenés kötelezettségét sarkalatos törvény szabályozza. A hatályos Ogytv. azonban csak a vizsgálóbizottságok vizsgálati tevékenységének a szabályait állapítja meg. Az Alaptörvény 7. cikk (3) bekezdésének való megfelelés miatt, valamint garanciális okokból szükség van az egyéb, kiemelten az állandó bizottságok vizsgálati tevékenységének szabályozására is.

A törvény a vizsgálóbizottságok vizsgálati tevékenységére vonatkozó szabályok alkalmazását rendeli alkalmazni az állandó bizottságok vizsgálati tevékenysége során is. Így, ha az állandó bizottság saját elhatározásából kíván vizsgálati tevékenységet folytatni, akkor azt csak olyan tárgyban teheti meg, amely megfelel a 24. § (1) bekezdésében meghatározottaknak. Az utaló szabály következtében az együttműködési kötelezettség az állandó bizottság által folytatott vizsgálat során is fennáll.

A Nemzetbiztonsági Bizottság vizsgálati tevékenységére mögöttes szabályként a nemzetbiztonsági szolgálatokról szóló törvényben foglaltak is alkalmazandók, a szabálysértési tényállásra is kiterjedően.

A nem állandó bizottságok vizsgálati tevékenységével kapcsolatos együttműködési kötelezettséget a törvény szűkebb körben határozza meg azzal, hogy a jogot megadja az együttműködésre való felkérésre, de a 10. alcím egyéb rendelkezései alkalmazhatóságának kizárásával az együttműködési kötelezettség a felkért személyt, szervet vagy szervezetet nem terheli, a kötelezettség nélküli, önkéntes együttműködésre alapoz.

A törvény a beszámolók, jelentések országgyűlési tárgyalására, elfogadására új szabályt hoz. A jövőben lehetővé válik, hogy az Országgyűlés - néhány, garanciális okból meghatározott kivételtől eltekintve - a hozzá benyújtott beszámolóról vagy jelentésről történő határozathozatalra állandó bizottságát felkérhesse. A törvény erejénél fogva kizárja, hogy az alapvető jogok biztosa, a legfőbb ügyész, az Állami Számvevőszék elnöke, a Magyar Nemzeti Bank elnöke beszámolójának, illetve a Kormánynak a nemzetiségek helyzetéről készített beszámolójának elfogadását bizottsági hatáskörbe lehessen utalni. Ugyanez a szabály vonatkozik az országgyűlési bizottság jelentésére is. A jelentés vagy beszámoló bizottság által történő megtárgyalásának és az arról szóló döntés meghozatalának részletszabályait az egyes házszabályi rendelkezésekről szóló országgyűlési határozat tartalmazza.

Garanciális szempontok miatt a bizottságok határozatképességére (s ezzel összefüggésben a tanácskozóképességére) vonatkozó rendelkezések törvényi szinten kerülnek szabályozásra.

A 20. §-hoz

A törvény új szempontok szerint szabályozza újra az Országgyűlés, az Országház és a Parlament neve, az Országház épületének képe vagy az Országház épületének képi stilizált képe használatának szabályait. A szabályozás arra törekszik, hogy a használat során az Országgyűlés tekintélye ne szenvedjen csorbát, ugyanakkor a turisztikai, idegenforgalmi szempontok is érvényesüljenek. Ezért a szabályozás e célból külön engedély nélkül engedi használni az Országház képét. Ugyanakkor tiltja az árujelzőként való használatot. Egyebekben a név-, illetve jelkép használatára csak állami szervek jogosultak abban az esetben, ha a használathoz a Kiemelt Nemzeti Emlékhely Bizottság, vagy meghatalmazása alapján az Országgyűlés Hivatala hozzájárult.

A módosítás megadja a kérelem benyújtásának szabályait, a kérelem pontos tartalmát, azokban az esetekben, amikor a név- és jelképhasználathoz a Kiemelt Nemzeti Emlékhely Bizottság előzetes hozzájárulása szükséges.

A név- és jelképhasználat (más tartalmú) szabályai jelenleg az Ogytv. - házszabályi rendelkezésnek minősülő - 11. §-ában találhatóak. A szerkezeti áthelyezés a házszabályi rendelkezésnek minősítést nem érinti.

A 21. §-hoz

Garanciális okokból a képviselő jogok személyes gyakorlásának szabályozására - az eddigi ügyrendi jellegű állásfoglalás helyett - törvényi szintű rendelkezés szükséges.

A 22. §-hoz

A törvény ezen túlmenően a szószólók megbízatása megszűnésének hiányzó részletszabályait állapítja meg, valamint pontosítja a szószólókra vonatkozó utaló szabályokat.

A választási eljárásról szóló törvény szerinti központi névjegyzékben nemzetiségi választópolgári jelleg megszűnése és a választhatóságból való kizárás nem vonható össze, ezeket a megbízatás megszüntetési okokat önállóan kell nevesíteni. Mindezek mellett a módosítás az írásbeli kérdésfeltevésre vonatkozó eljárási szabályok és a jelnyelvi szabályok alkalmazhatóságát lehetővé teszi a szószólók esetében is.

A 23. §-hoz

Újraszabályozza az elnök ülésszakok és ülések összehívásával kapcsolatos jogosítványát, új fogalomként bevezeti azt a kötelmet, hogy „az ülések ésszerű időtartamban kövessék egymást”, a maradéktalan feladatellátás érdekében. A napirendi javaslat kiküldésének határidejéről külön rendelkezik a törvény.

A 24. §-hoz

Az ünnepi ülés fogalmának bevezetésével a törvény lehetőséget teremt arra, hogy kiemelkedő jelentőségű esemény évfordulója alkalmából, valamint nemzeti ünnepen az Országgyűlés olyan ülést tarthasson, amely a kiemelkedő eseményhez, a nemzeti ünnephez méltó, s amelynek programján - az Országgyűlés döntésétől függően - csak az ünneppel, illetve a megemlékezéssel kapcsolatos események szerepelnek. Ünnepi ülésen nincs indítványhoz kötöttség.

A 25. §-hoz

Szabályozza az Országgyűlés ülésezésének helyét, ami főszabályként az Országház épülete. Az Országgyűlés dönthet úgy is, hogy kihelyezett ülést tart, illetve különleges jogrendben - a körülményeknek megfelelően - a házelnök az ülést más helyszínre is összehívhatja.

A 26. §-hoz

Az Országgyűlés zavartalan működésének biztosítása, tekintélyének megőrzése érdekében a törvény meghatározza a tárgyi, képi vagy hanghordozó útján történő szemléltetés részletszabályait, kellő teret engedve a képviselői véleménynyilvánításnak azzal, hogy a felszólaló álláspontjának kifejtéséhez szükséges mértékben lehetőséget ad a szemléltetésre.

A 27. §-hoz

A törvény a hatályos házszabályi rendelkezéseken túlmutatva - figyelemmel a nemzetiségek képviseletét érintő szabályozás jelentős módosulására is - részletes szabályokat alkot az anyanyelvhasználat tekintetében, megtartva egyúttal a jelnyelvi tolmácsolásra vonatkozó korábbi szabályozás tartalmi elemeit is.

A szabályozás - eltérően az eddigiektől - lehetővé teszi az egy napon belüli, soron kívüli igény bejelentést is. Ezzel teremtve meg a lehetőségét annak, hogy a napirendi javaslatban nem szereplő, tehát előre nem tervezhető napirendek esetén is lehetőség legyen az anyanyelven tett felszólalásra, illetve annak magyar nyelvre történő fordítására.

A 28. §-hoz

Szövegpontosító módosítás.

A 29. §-hoz

A törvény egyrészt - összhangban a 39. § (1) bekezdésben foglaltakkal - a központi költségvetésről szóló törvényjavaslat és a központi költségvetés módosításáról szóló törvényjavaslat vitája során a Költségvetési Tanács elnökének biztosítja a bizottsági ülésen való részvétel jogát, másrészt a bizottsági rendszer változásával összefüggő szükségszerű módosítást vezeti át.

A hatályos normaszöveg tartalmazza a „kapcsolódó módosító javaslat” kifejezést, amely az új tárgyalási rend szerint már nem használatos fogalom. Egyebekben a törvény - figyelemmel a 27/C. § (2) bekezdésre - elhagyja a szavazati arányra vonatkozó utalást.

A 30. §-hoz

Az éves miniszteri meghallgatás a miniszter feladatköréhez kapcsolódik, és nem ahhoz, hogy mely bizottság hallgatta meg a kinevezése előtt.

A 31. §-hoz

A törvény többhetes ülésezés esetén is, mindazon heteken, amikor plenáris ülés van, biztosítja a Kormány ellenőrzésének - legalább kérdésfeltevés útján történő - lehetőségét.

Szövegpontosítást tartalmaz, és az írásbeli választ igénylő kérdésekre adandó válasz határidejét a korábbi naptári napról munkanapra változtatja, így biztosítva a megfelelő időt a válasz előkészítésére abban az esetben is, ha munkaszüneti napok követik az írásbeli választ igénylő kérdés benyújtását.

A 32. §-hoz

A törvény a hatályos szabályozást nem változtatja meg, de az egységesítés érdekében a határozati házszabályi rendelkezések köréből az Ogytv. házszabályi rendelkezései közé emeli azt a szabályt, amely kimondja, hogy valamennyi képviselőcsoport számára biztosítani kell, hogy a képviselőcsoport legalább egy tagja kérdést tehessen fel.

Figyelemmel arra, hogy az azonnali kérdés feltevésének joga az Alaptörvény 7. cikk (1) és (2) bekezdésében szabályozott jogosultságból ered, indokolatlan a különbségtétel a személyes válaszadásra való kötelezettség tekintetében. Így a törvény nemcsak a miniszterelnök és miniszterek, hanem valamennyi válaszadásra kötelezett tekintetében rendelkezik arról, hogy a kérdező személyes válaszadást kérhet.

A 33. §-hoz

A törvény megtartja a hatályos rendelkezésnek a titkos szavazással megválasztandók körére vonatkozó szabályozási tartalmát. A nyílt szavazásra vonatkozó rendelkezését viszont kiterjeszti a miniszterelnökön túl - a házelnök kivételével - minden más megválasztandó közjogi tisztségviselőre.

A 34-39. §-hoz

E rendelkezések új eljárási szabályokat fogalmaznak meg a tárgyalási rend fenntartása, illetve a fegyelmi eljárás tekintetében.

A tárgyi, képi vagy hanghordozó útján történő szemléltetés szabályainak megállapításával összefüggésben a szabályok megszegésének következményeit illeszti be a törvény az egyéb szankcionálható cselekmények sorába, valamint szankcionálhatóvá válik az is, ha valaki akadályozza más kivezettetését.

A módosítással lehetővé válik, hogy az eljárás egységes szabályok alapján indulhasson, a döntés több szintű legyen, s a képviselő kifejthesse álláspontját. A tiszteletdíj csökkentésre és a képviselő jogai gyakorlásának felfüggesztésére vonatkozó döntést, illetve javaslatot a Házbizottság tehet (egyhangú házbizottsági döntés hiányában az Ogytv. 13. § (6) bekezdésében meghatározottak alapján az eljárás megindításáról a házelnök dönt).

A módosítás szerint csak az a képviselő kérheti az Országgyűlés, illetve a Mentelmi, összeférhetetlenségi, fegyelmi és mandátumvizsgáló bizottság döntését, aki ellen az eljárás indult.

A módosítás szerkezeti változást is jelent annak érdekében, hogy az eljárási szabályok egy helyen, azonos módon szerepeljenek.

A 40. §-hoz

A törvény az Ogytv. hatálybalépése óta eltelt idő tapasztalatai alapján módosítja a házelnök rendészeti jogkörének részletszabályait, lehetővé téve, hogy az Ogytv. 2. § (2) bekezdés a)-d) pontjában meghatározott feladatai maradéktalan ellátása érdekében eseti döntést hozhasson.

A 41. §-hoz

A zárt ülés elrendelésére vonatkozó döntés meghozatalának részletszabályaival egészíti ki a törvény a hatályos normaszöveget.

A módosítás megfelelő jogi hátteret teremt ahhoz, hogy az Országgyűlés Hivatala biztosítani tudja mind a plenáris, mind a bizottsági üléseken a jegyzőkönyvezetők, szükség szerint tolmácsok, jeltolmácsok közreműködését.

A 42. §-hoz

A törvényalkotási bizottság megalakulásával összefüggő pontosítás.

A 43. §-hoz

Az Országgyűlés honlapján jelenleg is sokkal több dokumentum, adat érhető el, mint amit az Ogytv. előír. Annak érdekében, hogy e tartalom a jövőben is feltétel nélkül elérhető legyen, törvényi szintű garanciát ad arra, hogy ne csak a törvényjavaslathoz kapcsolódó, hanem minden egyéb, az iromány-nyilvántartásban szereplő információ közzé legyen téve.

A 44. §-hoz

Szövegpontosító módosítás - összefüggésben a képviselőcsoport alakításhoz szükséges létszám csökkenésével.

A 45. §-hoz

A módosítás célja az Országgyűlés orientálása arra, hogy ha valamely általános érvényű állásfoglalás alkalmazására több cikluson keresztül szükség van, akkor az abban foglalt szabályozási tartalmat lehetőség szerint emelje be a házszabályi rendelkezések körébe. Az állásfoglalás fenntartásával azonban lehetőség van arra is, hogy az Országgyűlés továbbra is az értelmezés alapján járjon el.

A 46. §-hoz

Az egyes házszabályi rendelkezésekről szóló 46/1994. (IX. 30.) OGY határozat hatályon kívül helyezésével összefüggésben szükséges kiegészítés. A hatályon kívül kerülő 64. § szerinti tartalommal továbbra is meghatározásra kerül, hogy az Alaptörvényben és a házszabályi rendelkezésekben egyéb helyen meghatározott eseteken kívül mikor szükséges a képviselők kétharmadának szavazata.

A 47. §-hoz

A törvény új szabályozási tartalommal megállapítja a határidő számítás részletes szabályait úgy, hogy az igazodjon az Országgyűlés ülésezési rendjéhez, illetve az ülések időtartamához.

A 48. §-hoz

Az Egyes döntésekhez szükséges szavazati arány című fejezetben (Ogytv. V/A. Fejezet 61/A. §) szabályozott tartalomra tekintettel szükséges módosítás.

A 49. §-hoz

A 2014. évi választásokat követően alakuló üléstől az őszi általános önkormányzati választásig a polgármester üzemanyagkártyára valós jogosultságának korlátozása indokolt az esetenkénti kétszeres ellátás elkerülése érdekében.

Az 50. §-hoz

A törvény - változatlanul hagyva a külön juttatásban részesülő képviselőcsoportvezető-helyettesek számára vonatkozó rendelkezéseket - a képviselőcsoport létszámához viszonyítva korlátozza a további képviselőcsoportvezető-helyettesek számát.

Az 51. §-hoz

Az új bizottsági rendszerrel összefüggő szövegpontosító módosítás.

Az 52. §-hoz

Az (1) bekezdésre vonatkozó módosítás szövegpontosító jellegű. Az (2)-(4) bekezdés pedig a tiszteletdíj csökkentésének lehetőségével kívánja biztosítani az Országgyűlés és bizottságai folyamatos működését, minimálisra csökkentve a határozatképtelen ülés lehetőségét.

Az 53. §-hoz

Szövegpontosító módosítás.

Az 54-59. §-hoz

A törvény a képviselő juttatásai és a képviselői tevékenységéhez kapcsolódó - korábban megállapított, de még hatályba nem lépett - szabályok egy részét módosítja. A törvény többek között további szigorítást tartalmaz a tekintetben, hogy ki, illetve milyen szervezet tulajdonában álló ingatlan szolgálhat a képviselők irodai elhelyezésére.

Ezen túlmenően - jelentős változásként - az önkormányzatok helyett az Országgyűlés Hivatala biztosítja a választókerületi iroda költségeit.

A 60. §-hoz

A módosítás megfelelő jogi hátteret teremt ahhoz, hogy az Országgyűlés Hivatala biztosítani tudja mind a plenáris, mind a bizottsági üléseken a jegyzőkönyvvezetők, tolmácsok, jeltolmácsok közreműködését.

A 61. §-hoz

A törvény alapján az Országgyűlés Hivatala ezen túl nemcsak könyvtárat, hanem múzeumot is fenntart. A törvény a könyvtárakra és a múzeumokra vonatkozó általános jellegű szakmai tartalmú törvények alapvető szabályozási tartalmát nem érintve összhangba hozza e szabályokat az Országgyűlés Hivatala által fenntartott könyvtár és múzeum egyedi jellegéből adódó specialitásokkal.

A 62-69. §-hoz

A törvény az Országgyűlési Őrségre vonatkozó további részletszabályokat állapít meg. A legfontosabb kiegészítés a védett létesítményekben történő kép- és hangfelvétel készítésére felhasználására, illetve megsemmisítésére vonatkozó szabályokat, valamint az Országgyűlési Őrségnek a személyes adatok kezelésére vonatkozó jogköreit tartalmazza.

A 70-78. §-hoz

Az eddig ismertetett változásokból adódó felhatalmazások, szövegcserés módosítások, valamint hatályon kívül helyező és hatályba nem lépő rendelkezések.

A 79. §-hoz

2014. március 15-ével az egyes civil szervezetekkel kapcsolatos törvényeknek a Polgári Törvénykönyvről szóló 2013. évi V. törvény hatálybalépésével összefüggő, valamint egyéb célú módosításáról szóló 2013. évi CCXIII. törvény akként módosítja az egyesülési jogról, a közhasznú jogállásról, valamint a civil szervezetek működéséről és támogatásáról szóló 2011. évi CLXXV. törvényt (a továbbiakban: Ectv.), hogy a pártokra az Ectv. szabályait annak I. Fejezete kivételével nem lehetne alkalmazni. Emiatt, valamint a Polgári Törvénykönyvről szóló 2013. évi V. törvény (a továbbiakban: Ptk.) hatálybalépése okán 2014. március 15-ével a következők szerint kell pontosítani az 1989. évi XXXIII. törvényt (a továbbiakban:  Ptv.).

A módosítás szükségességét a pártok megszűnésére vonatkozó szabályrendszer Ptk.-hoz igazítása, az Ectv. új szabályai miatt az ügyészségi törvényességi ellenőrzési szabályok tisztázása, a Ptv. apróbb, eddig nem kezelt koherencia problémáinak a megoldása indokolja.

A módosítás érdemben nem változtatja meg a Ptv. érdemi szabályait.

A 80. §-hoz

Jogtechnikai módosítás.

A 81. §-hoz

A parlamenti múzeum létrehozásával összefüggő módosítás.

A 82. §-hoz

A Nemzeti Örökség Intézete alapfeladatai körében - figyelemmel a létrehozásáról szóló 144/2013. (V. 22.) Korm. rend. (a továbbiakban: Korm. rend.) 4. § (1) bekezdésének b) és c) pontjára - egyrészt „ellátja a nemzeti és történelmi emlékhelyekkel kapcsolatos adminisztratív és ellenőrzési feladatokat”, másrészt „ellátja a nemzeti emlékhelyek használati rendjéről szóló kormányrendeletben meghatározott - használati tervek előkészítésével és felülvizsgálatával, valamint a nemzeti emlékhelyek egységes megjelölésével kapcsolatos - feladatokat”.

A Korm. rend.-ben meghatározott, a történelmi és nemzeti emlékhelyekkel kapcsolatos ellenőrzési feladatok ellátása érdekében szükséges a történelmi és nemzeti emlékhelyek fekvése szerinti ingatlanokra a „nemzeti emlékhely” és a „történelmi emlékhely” megjelölés ingatlan-nyilvántartásba történő feljegyzésére. A tulajdoni lapokon szereplő feljegyzések ugyanis közhiteles nyilvántartásban bárki számára hozzáférhető adatként jeleznék az ingatlan speciális jellegét.

A 83. §-hoz

Az információs társadalomban a szerzői és szomszédos jogok egyes vonatkozásainak összehangolásáról szóló 2001/29/EK irányelv 5. cikk (3) bekezdésének e) pontja tartalmaz olyan rendelkezést, mely lehetővé teszi a tagállamok számára, hogy bevezessenek szabad felhasználási esetet a „közbiztonság érdekében történő, illetve közigazgatási, parlamenti vagy bírósági eljárások megfelelő lefolytatását, valamint ezekről készült tudósítások célját szolgáló felhasználás” esetén. Fontos hangsúlyozni azonban, hogy az itt biztosított lehetőség csupán a parlamenti eljárásokra utal, nem pedig az azokkal összefüggő, tágan megállapított szakmai munkára és a képviselők valamennyi feladatkörére.

Indokolt tehát a szabad felhasználási eset további garanciális célokhoz kötése is, mert felmerülhet, hogy a rendelkezés a Magyarországot kötelező szerzői jogi tárgyú nemzetközi szerződésekben és a szintén a hivatkozott irányelvbe iktatott három lépcsős tesztbe ütközne. A teszt szerint ugyanis a szabad felhasználási eset bevezetése csak annyiban megengedett, amennyiben az különleges esetekre és a művek felhasználásának szükséges mértékére terjed csupán ki és az nem sérelmes a mű rendes felhasználására, valamint indokolatlanul nem károsítja a szerző jogos érdekeit. A felhasználás céljának tág meghatározása pedig a tesztbe való ütközést eredményezheti.

A módosítás azt célozza továbbá, hogy az Országgyűlésnek, valamint a rendelkezés második mondatában megjelölt személyeknek az Szjt. rendszerében idegen módon történő felsorolása helyett a rendelkezés inkábba szabad felhasználási eset céljából induljon ki.

A 84. §-hoz

Szövegpontosítás.

A 85. §-hoz

A módosítás az Országház, mint kiemelt nemzeti emlékhelyre és a Kiemelt Nemzeti Emlékhely Bizottságra vonatkozó szabályozást módosítja.

Örökségvédelmi bírság kiszabásának akkor is helye van, ha a Kiemelt Nemzeti Emlékhely Bizottság előzetes hozzájárulásának beszerzésére vonatkozó kötelezettséget a kiemelt nemzeti emlékhelyen, vagy az annak részét képező közterülettel határos ingatlanon végzett tevékenység esetén elmulasztották. A módosítás révén lehetővé válik, hogy a Kormány kijelölje a kiemelt nemzeti emlékhellyel összefüggő szabályok ellenőrzésére jogosult szervet. A rendelkezés a főhatállyal lép hatályba.

A 86. §-hoz

Jogtechnikai pontosítás.

A 87. §-hoz

A törvény módosítja az eskütörvényt is annak érdekében, hogy a képviselők, illetve a szószólók anyanyelvükön tehessék le esküjüket.

A 88-89. §-hoz

Jogtechnikai pontosítás.

A 90. §-hoz

A módosítás egyértelművé teszi az ÁSZ elnökének jogkörét, valamint biztosítja, hogy az ÁSZ a költségvetési törvényjavaslathoz ne jelentést, hanem véleményt nyújtson be.

Pontosításra kerülnek egyéb, az ÁSZ jogállását és hatáskörét érintő szabályok is.

A 91-95. §-hoz

Jogtechnikai pontosítás.

A 96. §-hoz

A módosítás célja, hogy a nemzetiségi önkormányzati képviselők választásán a választójogot - az eddig szabályozással megegyezően - csak a magyar állampolgárok részére biztosítsa.

A 97-98. §-hoz

Módosul a Magyarország gazdasági stabilitásáról szóló 2011. évi CXCIV. törvény (a továbbiakban: Gst.), valamint az államháztartásról szóló 2011. évi CXCV. törvény (a továbbiakban: Áht.) megteremtve annak lehetőségét, hogy a központi költségvetés tárgyalása egyszerűbb, tervezhetőbb legyen. A törvény megszünteti az ún. kétfordulós tárgyalást. A 2013 decemberében elfogadott Áht. módosításra figyelemmel határozza meg a költségvetési törvényhez kapcsolódó határidőket, illetve az államadósság-szabállyal kapcsolatos eljárási szabályokat.

A költségvetési törvényt megalapozó törvényjavaslat benyújtását a költségvetési törvényjavaslattal együtt kell előterjeszteni, de a költségvetési fejezeti indokolások benyújtására - a házszabályi és a Gst. rendelkezésekkel összhangban - további 10 nap áll rendelkezésre.

Az Európai Parlament és a Tanács az Európai Regionális Fejlesztési Alapra, az Európai Szociális Alapra, a Kohéziós Alapra, az Európai Mezőgazdasági Vidékfejlesztési Alapra és az Európai Tengerügyi és Halászati Alapra vonatkozó közös rendelkezések megállapításáról, az Európai Regionális Fejlesztési Alapra, az Európai Szociális Alapra és a Kohéziós Alapra és az Európai Tengerügyi és Halászati Alapra vonatkozó általános rendelkezések megállapításáról és az 1083/2006/EK tanácsi rendelet hatályon kívül helyezéséről szóló 2013. december 17-i 1303/2013/EU rendelete (a továbbiakban: Rendelet) 2013. decemberében hatályba lépett. A Rendelet közös szabályokat határoz meg az európai strukturális és beruházási alapok felhasználása tekintetében. A 2014-2020 közötti programozási időszakban a Rendelet hatálya alá tartozó európai strukturális és beruházási alapok felhasználására vonatkozó nemzeti szabályozás kialakításához az Áht. európai uniós források felhasználására vonatkozó, kormányrendeleti szintű szabályozásra felhatalmazó rendelkezéseinek pontosítása vált szükségessé.

A 99. §-hoz

E módosítással lehetővé válik, hogy a kreditek megszerzése során az Országgyűlés Hivatala és az Országgyűlési Őrség által foglalkoztatott köztisztviselők a törvényalkotási eljárásról és az Országgyűlés működéséről az általánosan elvárt köztisztviselői ismeretekhez képest magasabb szintű ismeretek birtokába jussanak.

A 100-103. §-hoz

Jogtechnikai pontosítás.

A 104. §-hoz

A módosítás Nemzeti Emlékezet Bizottsága és a Bizottság munkaszervezeteként működő Hivatal hatékonyabb működését szolgálja.

A 105. §-hoz

Jogtechnikai pontosítás.

-----STARTING---POINT---VEGE---

A 106. §-hoz

Hatályba léptető rendelkezések.

A 107. §-hoz

Sarkalatossági záradék.