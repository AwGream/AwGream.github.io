2018. évi LXIX. törvény indokolása

a közjegyzőkről szóló 1991. évi XLI. törvény és az egyes közjegyzői nemperes eljárásokról szóló 2008. évi XLV. törvény módosításáról

-----STARTING---POINT---ALTALANOS--- 

A közjegyzőkről szóló 1991. évi XLI. törvény (a továbbiakban: Kjtv.) módosítása az elmúlt évek gyakorlati tapasztalatai alapján több szempontból is szükségessé vált. Így a törvény megteremti - többek között - a közjegyzőhelyettesek, közjegyzőjelöltek és közjegyzői irodai ügyintézők két közjegyző (közjegyzői iroda) általi foglalkoztatásának törvényi kereteit, bevezeti a közjegyzői kinevezés feltételeként a pályaalkalmassági vizsgálatot, jelentős korszerűsítést hajt végre a helyettesítés szabályait illetően, pontosítja a kamarai választásokhoz kapcsolódó választójog gyakorlásának módjára vonatkozó előírásokat, átláthatóbbá és következetesebbé teszi az alkalmatlansági eljárás szabályait és jogkövetkezményeit, valamint számos technikai jellegű módosítást hajt végre a megváltozott működési követelményeknek megfelelően.

A törvény másrészt tartalmazza az egyes közjegyzői nemperes eljárásokról szóló 2008. évi XLV. törvény koherencia-szempontú módosításait.

-----STARTING---POINT---RESZLETES---

Az 1. §-hoz

A helyettesítés megváltozó szabályaival összefüggésben bővíti a Magyar Országos Közjegyzői Kamara által megkötött kötelező felelősségbiztosítás alanyi körét a törvény a közjegyzőhelyettesre és a nyugalmazott közjegyzőre, illetve bíróra kiterjedően.

A 2. §-hoz

A módosításokkal összhangban új hatósági hatáskörök megállapítása szükséges a területi kamara részére, így a helyettesített közjegyző és az állandó helyettes, valamint a helyettesített közjegyző és a tartós helyettes közötti helyettesítési megállapodás jóváhagyása, valamint a közjegyzői iroda helyettes irodavezetőjének kijelölése és megbízásának megszüntetése, valamint ezzel összefüggésben az irodavezető megbízásának megszüntetése, illetve kijelölése. A hatósági ügyek között kell megjeleníteni a tartós vagy állandó helyettes kirendelésére és a kirendelés visszavonására vonatkozó hatáskört is.

A 3. §-hoz

A törvény hiánypótló jelleggel egészíti ki a Kjtv. rendelkezéseit a választójog személyes gyakorlása vonatkozó szabályokkal annak érdekében, hogy a közjegyzőhelyettesek munkáltatójuk esetleges befolyásától függetlenül élhessenek a kamarai testületek megválasztásához kötődő jogaikkal.

A 4. §-hoz

A törvény - a bírói és ügyészi hivatáshoz hasonlóan - a közjegyzői kinevezéshez is feltételül szabja a pályaalkalmassági vizsgálaton való részvételt. A pályaalkalmassági vizsgálat egészségi, fizikai és pszichikai vizsgálatból áll, amelynek elvégzésére a bírák és a bírósági titkárok pályaalkalmassági vizsgálatáról szóló 1/1999. (I. 18.) IM-EüM együttes rendelet szabályai irányadók. A törvény rögzíti a vizsgálat eredményének érvényességére vonatkozó határidőt, az arról való értesítés szabályait, valamint a vizsgálat költségeinek viselésére vonatkozó előírásokat.

Az 5. §-hoz

A közjegyzőhelyettes - közjegyzőjelölt vagy közjegyzői irodai ügyintéző - az őt alkalmazó közjegyzővel a munka törvénykönyvéről szóló 2012. évi I. törvény (a továbbiakban: Mt.) szerinti munkaviszonyban áll. Az Mt. a többes foglalkoztatás több formáját is ismeri: egyrészt a több külön jogviszony keretében történő alkalmazást, amikor az egyes munkáltatók semmilyen kapcsolatban nincsenek egymással, másrészt az Mt. 195. §-a szerinti több munkáltató által létesített munkaviszonyt, melyben egy munkavállaló kettő vagy több munkáltatóval áll jogviszonyban.

A Kjtv. hatályos szabályai nem tartalmaznak arra vonatkozó rendelkezést, hogy egy közjegyzőhelyettes - közjegyzőjelölt vagy közjegyzői irodai ügyintéző - állhat-e több közjegyző (közjegyzői iroda) alkalmazásában. Tekintettel arra, hogy a gyakorlatban felmerült arra vonatkozó igény, hogy alkalmazottként ugyanazt a személyt - részmunkaidőben - két közjegyző is foglalkoztassa az egyes közjegyzői irodáknál felmerülő munkateher arányosabb elosztása, illetve a foglalkoztatott személy szaktudásának megfelelő igénybevétele érdekében, ennek törvényi kereteit e rendelkezés biztosítja.

Törvényi szintű rendezést igényel ugyanis, hogy a közjegyzőhelyettes, a közjegyzőjelölt és a közjegyzői irodai ügyintéző egyidejűleg legfeljebb kettő, ugyanazon területi kamara illetékességi területén működő közjegyzővel vagy közjegyzői irodával létesítsen munkaviszonyt. A törvény ezáltal biztosítja a részmunkaidőben foglalkoztatott személy kapacitásainak kihasználását és valamely közjegyzőnél (közjegyzői irodánál) felmerülő többlet-feladatok ellátásához szükséges munkaerő igénybe vételének a lehetőségét. E lehetőség valamely területi kamara illetékességi területén működő közjegyzők (közjegyzői irodák) számára adott, mivel így a munkavégzés szempontjából egymáshoz közeli helyszínen valósulhat meg az alkalmazott foglalkoztatása, mely megoldás nyilvántartási szempontból is célszerűnek mutatkozik. Nem életszerű ugyanakkor valamely alkalmazott kettőnél több közjegyző (közjegyzői iroda) általi foglalkoztatásának lehetővé tétele. A munkaviszonyra a Kjtv. eltérő rendelkezése hiányában az Mt. szabályai irányadók.

A Kjtv. 29. § (1) bekezdésével összhangban a törvény rögzíti a munkáltatóknak a közjegyzőhelyettes, illetve a közjegyzőjelölt szakmai képzéséért való felelősségének egyetemlegességét. A törvény rendezi továbbá a kettős foglalkoztatásban részt vevő alkalmazott tevékenységéért és mulasztásáért való felelősség kérdését, a nyilvántartásba vételi kötelezettséget mind az egyes munkaviszonyok létesítését, mind azok megszűnését, illetve megszüntetését illetően.

A 6-8. §-hoz

Figyelemmel az átláthatóságra, a közjegyzői működéshez szükséges vagyoni elemek körülhatárolhatóságára és a működés jogi kereteinek szabályozottságára a 2019. január 1-jétől kinevezett közjegyzők - a végrehajtókhoz hasonlóan - csak iroda keretében folytathatják tevékenységüket.

A közjegyzői iroda megszűnésével kapcsolatban a törvény két módosítást tartalmaz. Egyrészt az egyedüli közjegyzői tag örököseinek is lehetőségük lesz a korlátolt felelősségű társasággá történő átalakulásra, legalább egyikük tagságával. Jelenleg ugyanis csak a nyugalmazott közjegyzők tudják az irodájukat átalakítani, ha azonban a közjegyző szolgálata a halálával szűnt meg, az örökösök nem alakíthatják át az irodát, ami méltánytalan helyzetet eredményez.

Garanciális szabályként állapítja meg a törvény, hogy közjegyzői iroda végelszámolója csak olyan személy lehessen, aki a közjegyzői titokkörbe tartozik.

A 9. §-hoz

A törvény az elmúlt két és fél évtized tapasztalataira, valamint a társ-hivatásrendek szabályaira is építve teljes egészében újraszabályozza a közjegyző helyettesítésére vonatkozó szabályokat.

A helyettesítés célja, hogy a közjegyzői jogszolgáltató hatósági tevékenység, mint közfeladat az ügyfelek érdekében folyamatosan ellátott legyen.

A helyettesítésnek két formája van az alapul szolgáló okokra figyelemmel: a rövidebb, alkalomszerűbb (pl. nyári szabadság) távollétek esetére szóló állandó helyettesítés, valamint a huzamosabb időre szóló, jellemzően előre kevésbé tervezhető esetekre szóló tartós helyettesítés.

A törvény koncepciója az eddigi szabályokra is figyelemmel az, hogy az állandó helyettesítés alapvetően a helyettesített közjegyző és az állandó helyettes közötti önkéntes megállapodáson alapuló feladat-ellátási forma, melybe közjogi eszközökkel beavatkozni nem indokolt, a szabályozás csak a legszükségesebb kereteket rögzíti. Azzal azonban, hogy az állandó helyettesítés tartós helyettesítéssé alakulhat át, a szabályozás ösztönzi a közjegyzőket, hogy lehetőleg legyen állandó helyettesük.

A tartós helyettesítés ezzel szemben egy szükséghelyzet - jellemzően a közjegyzői székhely megüresedése vagy a közjegyző tartós akadályoztatása - kezelésére hivatott, amelyet akkor is meg kell oldani, ha erről a helyettesítésre kerülő közjegyző nem gondoskodott, vagy eleve nincs is helyettesített közjegyző. A tartós helyettesítés esetén ezért a megállapodás már csak egy opció, a területi kamara ennek hiányában is intézkedik a helyettesítésről. A megállapodások megkötésének az előmozdítása érdekében a szabályozás a helyettesített közjegyzőt ösztönzi annak megkötésére: a tartós helyettes ugyanis az, aki egyéb elfoglaltságain felül, egyfajta kamarai kötelességből, plusz költségek vállalásával látja el a feladatot, így a törvénynek az ő működését kell a lehető legjobban segítenie, nem pedig a helyetteséről önként nem gondoskodó helyettesített közjegyzőt.

Külön kérdést vet fel a közjegyzői iroda mint jogi személy működése a tartós helyettesítés időszakára: a működés folyamatosságának a biztosítása érdekében a felek megállapodása - megállapodás hiányában a helyettes döntése - alapján a helyettes átveheti a közjegyzői irodát a helyettesítés idejére, hiszen ez a leghatékonyabb módja a feladatellátásnak (nem kell külön hivatali helyiséget bérelni, munkavállalókat felvenni, eszközöket beszerezni, szerződéseket kötni a különféle szolgáltatókkal stb.). Az egyénileg működő közjegyzők tekintetében - a feladatellátásra szolgáló és a személyes vagyon keveredése miatt - ilyen szabály nem alkotható.

A területi kamara elnöksége hatósági eljárás keretében dönt a helyettesítési megállapodások jóváhagyása felől, ezzel megvalósul a szükséges kontroll a megállapodások felett. A jóváhagyástól függ a megállapodás hatálya.

A helyettes kirendelése hatósági határozattal történik. Az iroda átvétele során a helyettes irodavezető kijelölése szintén hatósági döntést feltételez, ezért ezen ügyben a területi kamara elnöksége az általános közigazgatási rendtartásról szóló 2016. évi CL. törvény szabályai szerint jár el.

A 10. §-hoz

Az országos kamara mellett indokolt a területi kamarák szervezetében is a számvizsgálói tisztséget jogszabállyal létrehozni, így a törvény értelmében a területi kamarákban is két számvizsgálói pozíció lesz, melyeket egy közjegyző és egy közjegyzőhelyettes tölt be.

A 11. §-hoz

A helyettesítés szabályainak módosításával összhangban további adatokkal egészül ki a közjegyzők névjegyzéke, így az tartalmazni fogja a közjegyző állandó helyettesének nevét, a Kjtv. 32. § (2) bekezdése szerinti minőségét, közjegyző esetén székhelyét és a kirendelés időtartamát, tartós helyettes esetén ezen felül a helyettesítési megállapodás megkötésének tényét.

A törvény továbbá hiánypótló rendelkezésként kiegészíti a Kjtv. 49/A. § (6) bekezdését a kamarai névjegyzékből való törlés azon jogalapjával, ha a közjegyzőjelölt, illetve a közjegyzőhelyettes cselekvőképességet érintő gondokság vagy támogatott döntéshozatal hatálya alá kerül. Ugyanezen megfontolásból egészül ki a közjegyzői irodai ügyintézőre vonatkozó nyilvántartásból való törlési okok köre.

A 12. §-hoz

A törvény pontosítja az országos kamara által kezelhető adatok körét, kiterjesztve azt a személyes adatokra, amelyek nélkül a törvényben meghatározott feladatok ellátása nem valósulhat meg.

A Kjtv. 12. § (5) bekezdése rendelkezik a közjegyzői álláshelyek számának évenkénti felülvizsgálatáról, melynek elvégzését jelentősen megkönnyíti, ha a statisztikai adatok bekérésére nem eseti jelleggel kerül sor, hanem az ügyforgalmi adatokat az országos kamara minden év március 31-ig megküldi a miniszter részére.

A 13-15. §-hoz

A törvény nem tartja fenn a pénztárosi tisztséget, így az a normaszövegből elhagyásra kerül. A törvény lehetőséget biztosít arra is, hogy a szakbizottságban való részvételre a kamara tagjain kívül egyéb alkalmas személyt is felkérjen.

A 16. §-hoz

A 2018. október 1-jén hatályba lépő, a közjegyzői díjszabásról szóló 22/2018. (VIII. 23.) IM rendelet (a továbbiakban: Díjrendelet) szabályainak a betartása és betartatása kiemelt jelentőséggel bír az országos kamara számára. A Díjrendelet előírásai - eltérően a még hatályos díjszabási rendelkezésektől - nem engednek mérlegelést. Ezen szabályok betartását a törvény értelmében az országos kamara díjvizsgálat keretében jogosult ellenőrizni, és ezzel összefüggésben fegyelmi feljelentést tenni.

A 17. §-hoz

A törvény jelentősen megemeli a fegyelmi büntetésként kiszabható pénzbírság összegét a fegyelmi vétség elkövetésétől való hatékony visszatartás érdekében. Ennek értelmében a pénzbírság összege közjegyzővel szemben húszmillió forintig, közjegyzőhelyettessel szemben kétmillió forintig, közjegyzőjelölttel szemben változatlanul ötszázezer forintig terjedhet.

A 18-22. §-hoz

Az országos kamara díjvizsgálati eljárásának eredményeként megindított fegyelmi eljárásban a fegyelmi vétséget elkövető közjegyzővel szemben kötelezően kiszabandó fegyelmi büntetés a pénzbírság, melynek mértéke a közjegyzői díjszabásról szóló külön jogszabályban meghatározott díjtétel és a közjegyző által kiszabott díj különbözetének kétszerese, de legalább egymillió forint. A közjegyzői díjszabásról szóló külön jogszabály rendelkezéseinek megsértésével kapcsolatos fegyelmi felelősség megállapítására irányuló fegyelmi eljárást soron kívül kell lefolytatni: a fegyelmi tárgyalást a tanács elnöke - a fegyelmi vizsgálat elrendelését mellőzve - 30 napon belül tűzi ki. A fegyelmi eljárásban hozott határozattal szembeni fellebbezés esetén a másodfokú fegyelmi tanács elnöke a határnapot a fellebbezésnek a másodfokú fegyelmi tanácshoz való megérkezésétől számított 30 napon belülre tűzi ki.

A 23. §-hoz

A törvény - gyakorlati megfontolásokból - egységesíti és határidőkhöz köti az alkalmatlansági, illetve érdemtelenségi ok fennállása esetén lefolytatandó eljárási cselekményeket. Alkalmatlansági ok kivizsgálása során - a megújult pályaalkalmassági szabályokkal összhangban - a területi elnökség kötelezheti a közjegyzőt pályaalkalmassági vizsgálaton való részvételre. Alkalmatlansági vagy érdemtelenségi ok fennállása esetén - így különösen, ha a pályaalkalmassági vizsgálaton az arra kötelezett személy - nem vett részt, a területi elnökség javaslatára a miniszter a törvényi körülmények fennállása esetén harminc napon belül felszólítja a közjegyzőt, hogy harminc napon belül mondjon le közjegyzői szolgálatáról.

Ha a közjegyző a felszólításnak nem tesz eleget, a miniszter erről harminc napon belül értesíti az első fokú fegyelmi bíróságot. Az első fokú fegyelmi tanács a fegyelmi eljárás szabályainak megfelelő alkalmazásával, soron kívül határoz a közjegyző alkalmatlanságáról, illetve érdemtelenségéről, és ha őt alkalmatlanná vagy érdemtelenné nyilvánítja, határozatában a közjegyzői szolgálatának megszűnését állapítja meg.

Az alkalmatlanságról és az érdemtelenségről hozott határozat ellen a fegyelmi határozatra vonatkozó szabályok szerint van helye fellebbezésnek és másodfokú eljárásnak.

A közjegyzőhelyettes és a közjegyzőjelölt esetén a miniszter jogkörei az illetékes területi kamara elnökét illetik meg.

A 24. §-hoz

Technikai jellegű módosítás annak érdekében, hogy a JÜB-lekérdezés (a személyazonosság elektronikus úton történő ellenőrzése) eredményét a közjegyző elektronikus formában is megőrizhesse.

A 25-27. §-hoz

A törvény pontosítja az okiratszerkesztés esetén követendő eljárás szabályait annak érdekében, hogy hivatali helységen kívüli eljárás lefolytatása esetén ennek helye magából az okiratból kitűnjön, másrészt pontosítja a közjegyzői okirathoz hozzá nem fűzött mellékletekre való utalás szükségességét kimondó szabályt és előírja, hogy jogi képviselő közreműködése esetén az utóbbi adatait is tartalmazza az okirat, valamint aláírása vagy kézjegye is kerüljön rá az okiratra.

Annak érdekében, hogy a közokirat érvénytelenségére olyan okokból, amelyek bizonyítása hosszabb idő elteltével nem lehetséges, ne lehessen hivatkozni, a törvény kimondja, hogy a Kjtv. 120. § (1) bekezdés a), b), d), e) és f) pontjában, a 122. §-ban, a 123. §-ban, a 128/A. §-ban, valamint a 129. § e) és f) pontjában foglaltak megsértésére a fél csak a közjegyzői okirat keltétől számított 5 éven belül hivatkozhat, e határidő elmulasztása jogvesztéssel jár.

A 28. §-hoz

2019. február 16. napjától kerül alkalmazásra az egyes közokiratoknak az Európai Unión belüli bemutatására vonatkozó előírások egyszerűsítése révén a polgárok szabad mozgásának előmozdításáról és az 1024/2012/EU rendelet módosításáról szóló (EU) 2016/1191 európai parlamenti és tanácsi rendelet.

A rendelet általános célkitűzése a más tagállamban kiállított közokiratok felhasználásával kapcsolatos adminisztratív alakiságok egyszerűsítése, fordítási költségek csökkentése, a közokiratok tagállamok közötti áramlását szabályozó, töredezett jogi keret egyszerűsítése. A rendelet tárgyi hatálya alá tartozó közokiratok mentesülnek az Apostille-jal történő ellátás kötelezettsége alól a más tagállamban történő felhasználás során. A rendelet egyszerűsíti továbbá a közokiratokról készült fordítások felhasználását is, ennek érdekében a nemzeti okiratokhoz fordítási segédletként csatolható többnyelvű uniós nyomtatványokat hoz létre (7. cikk).

A rendelet tárgyi hatálya alapvetően a természetes személyek státuszára, adataira vonatkozó közokiratokra terjed ki, amelyek közül Magyarországon közjegyzői hatáskörébe egyedül a Kjtv. 141. §-a szerinti életbenlétről szóló tanúsítvány tartozik. Szükségessé vált ezért az életbenlétről szóló tanúsítványhoz csatolható többnyelvű formanyomtatvány kiállítására vonatkozó hatásköri szabály megalkotása. Erre tekintettel kerül kiegészítésre a Kjtv.-nek a meghatározott személy életbenlétére vonatkozó ténytanúsító okiratra vonatkozó 141. §-a egy további bekezdéssel, amely szerint a közjegyző a fél kérelmére kiállítja a rendelet II. melléklete szerinti többnyelvű formanyomtatványt.

A 29. §-hoz

A törvény értelmében a fél jognyilatkozatát tartalmazó jegyzőkönyvi tanúsítványt a közjegyzőnek fel kell olvasnia annak érdekében, hogy meggyőződjön arról, hogy a fél valóban az általa rögzített tartalmú nyilatkozat közlését kívánja tanúsíttatni.

A 30. §-hoz

A törvény kiegészíti a kérelem előterjesztésére vonatkozó szabályt azzal, hogy a kérelem egyszerű magánokiratban is előterjeszthető.

A 31. §-hoz

A törvény megújítja a törvény hatálya alá tartozó eljárásokra vonatkozó képviseleti szabályokat akként, hogy ha e törvény kifejezetten másként nem rendelkezik - a képviseletre az anyagi jog rendelkezéseit kell alkalmazni azzal, hogy a cselekvőképességében részlegesen vagy teljesen korlátozott természetes személy képviselőként nem járhat el, jogi képviselőnek pedig a Pp. 75. § (1) bekezdésében maghatározott személyek minősülnek.

A 32. §-hoz

A törvény a pályaalkalmassági vizsgálatra vonatkozó rendelkezések alkalmazását a 2019. január 1-jét követően meghirdetett pályázatokra rendeli alkalmazni. A törvény a kamarai önkormányzati választásokra vonatkozó megújuló szabályokat 2019. január 1-jét követő kamarai önkormányzati választásokra rendeli alkalmazni. A 131. § (3) bekezdésében foglalt határidő, ami az ötéves elévülésre vonatkozik, e törvény hatálybalépésével veszi kezdetét.

A 33. §-hoz

A törvény felhatalmazást ad a Kormány részére, hogy a kamarai hatósági hatáskörbe tartozó eljárások részletes szabályait kormányrendeletben állapítsa meg.

A 34. §-hoz

A rendelkezés jogharmonizációs záradékot tartalmaz.

A 35-36. §-hoz

Hatályukat vesztő rendelkezések és szövegcserés módosítások.

A 37-39. §-hoz

Az értékpapír és okirat semmissé nyilvánítása iránti eljárásban az értékpapírokra vonatkozó szabályok megfelelően alkalmazandók az okiratok, valamint a váltó és a csekk semmissé nyilvánítására is. Az egyes közjegyzői nemperes eljárásokról szóló 2008. évi XLV. törvény (a továbbiakban: Kjnp.) 34. § (4) bekezdése szerint a közjegyző az e § alapján hozott végzéseit közli a kérelmezővel, az értékpapír kiállítójával, a központi értéktárral és az egyéb érdekelttel. Okirat, valamint váltó és csekk semmissé nyilvánítása esetén ugyanakkor a központi értéktárnak nincs szerepe, ezért az ilyen végzéseknek a központi értéktárral való közlése szükségtelen.

A törvény a Kjnp. rendelkezéseit a koherencia megteremtése érdekében módosítja. Figyelemmel arra, hogy a Ptk. házastársak esetén sem írja elő a megegyezésen alapuló bontás feltételeként a közös vagyon megosztásában való megegyezést, így a bejegyzett élettársi kapcsolat megszüntetése esetén sem indokolt ennek a feltételnek a fenntartása. Ugyanakkor, ha a felek a közös vagyon megosztásában meg tudnak egyezni, a közjegyző az erre irányuló egyezségüket jóváhagyhatja.

Technikai módosítás, hogy a közjegyzői díjszabásról szóló 22/2018. (VIII. 23.) IM rendelet fogalomhasználatával összhangban a törvény a díjjegyzék fogalmát költségjegyzékre cseréli.

-----STARTING---POINT---VEGE---

A 40. §-hoz

A hatályba léptető rendelkezést tartalmazza.

A 41. §-hoz

Jogharmonizációs záradékot tartalmaz.