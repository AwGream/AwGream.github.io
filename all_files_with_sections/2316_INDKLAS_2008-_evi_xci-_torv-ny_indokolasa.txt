2008. évi XCI. törvény indokolása

a környezet védelmének általános szabályairól szóló 1995. évi LIII. törvény a természet védelméről szóló 1996. évi LIII. törvény, valamint egyéb törvények módosításáról

-----STARTING---POINT---ALTALANOS--- 

A törvény egyrészt az Európai Közösségen belüli térinformációs infrastruktúra (INSPIRE) kialakításáról szóló, 2007. március 14-i 2007/2/EK európai parlamenti és tanácsi irányelv (a továbbiakban: INSPIRE irányelv) rendelkezéseinek átültetését szolgálja. Az INSPIRE irányelv célja egy olyan közösségi szintű elektronikus térinformációs rendszer létrehozása, amely elősegíti a közösségi környezetpolitika, valamint azon politikák és tevékenységek megvalósítását, amelyek hatást gyakorolhatnak a környezetre. Ennek érdekében minden tagállamnak létre kell hoznia egy olyan egységes térinformációs rendszert, amely biztosítja a különféle téradatokat kezelő eltérő információs rendszerek megfelelő összekapcsolódását, és amelyen keresztül a felhasználók számára hozzáférhetővé válnak az irányelv által meghatározott téradat-szolgáltatások, így például a téradatok megtekintése és letöltése. A téradatokat egyszer kell összegyűjteni, és - az említett szolgáltatások mellett - lehetővé kell tenni a különböző téradat-kezelőktől származó téradatok megosztását a különböző téradatkezelő hatóságok között. A téradatoknak végeredményként könnyen kezelhetőnek kell lenniük. Téradatnak minősülnek a teljesség igénye nélkül például valamely helyre vagy földrajzi területre vonatkozó és a környezeti elemek állapotával, a kataszteri nyilvántartással, a földhasználattal vagy a közlekedési infrastruktúrával kapcsolatos, elektronikus formában rendelkezésre álló adatok. Az irányelv meghatározza az említett rendszer felállításához, működtetéséhez szükséges előírásokat és a technikai eljárási szabályokat.

Az INSPIRE irányelv előírásait 2009. május 15. napjáig kell a hazai jogrendbe beilleszteni. Az irányelv átvétele a tervezettek szerint két ütemben, a jelen törvényben szereplő módosítással, valamint az ennek a végrehajtását szolgáló, a környezetvédelmi térinformációs infrastruktúra létesítéséről és működtetéséről szóló kormányrendelettel valósul majd meg. A kormányrendelet megalkotására vonatkozó felhatalmazást ugyancsak a jelen törvény iktatja be az 1995. évi LIII. törvénybe (a továbbiakban: Kvt.).

A törvény az INSPIRE irányelv tekintetében csak a térinformációs rendszer felépítésének, működésének és az azon keresztül hozzáférhető szolgáltatásoknak az alapvető rendelkezéseit határozza meg, az ezeket a kereteket kitöltő végrehajtási szabályok az említett kormányrendeletben szerepelnek majd, különös tekintettel arra, hogy az irányelv számos technikai jellegű előírást tartalmaz.

A törvény az előzőekben foglaltakon túl a decentralizáció és a szubszidiaritás elvére építve a környezetvédelmi tervezési rendszer megerősítését szolgálja. A hatályos szabályozás a környezetvédelmi tervezés alapjául előírja a Nemzeti Környezetvédelmi Program (továbbiakban: Program) kidolgozását és azzal összhangban regionális, megyei és települési környezetvédelmi program elkészítését. Az első és második Program tervezésének és végrehajtásának tapasztalatai, az EU tagsággal összefüggő új szempontok és követelmények, végül, de nem utolsósorban a társadalmi-gazdasági környezet változásai szükségessé tették a szabályozás tartalmának felülvizsgálatát, megújítását, illetve kiegészítését.

A törvény új, kötelezően készítendő környezetvédelmi tervet nem ír elő, célja az országos, regionális, kistérségi és helyi környezeti tervezés közötti kapcsolat megerősítése, valamint az említett hierarchia-szintekhez kapcsolódó környezeti programok tartalmi elemeinek kiegészítése, illetve pontosítása. A törvény a kialakult tervezési gyakorlattal összhangban tartalmazza a környezetvédelmi tervezési rendszer meghatározását, amely egyrészt területi, másrészt szakmai szempontból hierarchizált. A tervezési rendszer a tartalmi jellemzők alapján 3 típust különböztet meg: átfogó, tematikus és egyedi környezetvédelmi terv. A Kvt. csak az átfogó környezetvédelmi tervek kidolgozását szabályozza, a tematikus és egyedi környezetvédelmi tervek más jogszabályok alapján készülnek (pl. Országos Hulladékgazdálkodási Terv). A rendszer alapját továbbra is a Program képezi és a koherencia érdekében a törvény meghatározza a különböző környezetvédelmi tervek egymáshoz való viszonyát, kapcsolódását.

Az átfogó környezetvédelmi tervek közé az országos (Nemzeti Környezetvédelmi Program) és a területi (regionális, megyei, települési) környezetvédelmi programok tartoznak. A programok kidolgozásának előírását tartalmazza a hatályos szabályozás, de a tartalomra vonatkozóan eltérő részletezettséggel. Ennek rendezése érdekében a törvény a kormányzati stratégia-alkotási iránymutatásokkal összhangban meghatározza az átfogó környezetvédelmi tervek általános tartalmi jellemzőit (melyek nagyrészt megegyeznek a Programra vonatkozó hatályos rendelkezéssel). A települési környezetvédelmi program kidolgozásával és megvalósításával összefüggésben már a hatályos szabályozás is számos elemet tartalmaz, így ebben az esetben a főbb módosítást a nemzetközi, EU-s, illetve hazai környezeti folyamatokkal, célokkal és tervezési gyakorlattal összhangban a program tartalmi követelményeinek kiegészítése, korszerűbbé tétele jelenti. Ezzel együtt a törvény meghatározza a területi környezetvédelmi programok tervezésére, egyeztetésére és végrehajtására vonatkozó főbb szabályokat.

A települési önkormányzatok közös települési környezetvédelmi programjának kidolgozása mellett új elemként jelenik meg a Kvt.-ben a kistérségi környezetvédelmi program kidolgozásának lehetősége. A kistérségi környezetvédelmi program elkészítése az érintett települések döntésétől függ, célja többek között a kistérségi szinten hatékonyabban megvalósítható feladatok megalapozása.

A fentieken túl a törvény - a jogalkalmazás során felmerült problémák rendezése érdekében - a Kvt. egyes rendelkezéseit, valamint a felhatalmazó rendelkezéseket egészíti ki, illetve pontosítja.

A természet védelméről szóló 1996. évi LIII. törvény módosítása

Az 1996. évi LIII. törvény (a továbbiakban: Tvt.) módosítását átfogó szakmai felülvizsgálat igénye tette szükségessé. A törvény néhány új szabályozási elem bevezetésén túl rendelkezik a jogalkotás során, illetve a jogalkalmazási gyakorlatban felmerült egyes szabályozási problémák feloldásáról, hiányosságok pótlásáról és néhány kisebb pontatlanság felszámolásáról.

A törvénymódosítás megteremti annak jogi alapját, hogy a jövőben az energia-szállító légvezetékeket csak madárvédelmi szempontoknak megfelelő megoldással lehessen létesíteni.

A törvény lépéseket tesz a „fényszennyezés” problémájának megoldására. A fényszennyezés (fényterhelés) korunk egyik komoly globális, regionális, országos és helyi környezeti problémájává vált. Az utóbbi években Európa-szerte, így hazánkban is ugrásszerűen megnőtt a területek mesterséges megvilágítása (közutak, állattartó telepek, turisztikai létesítmények, reklám és diszkó-fények stb.), amely a külterületek esetén a védett természeti területeket is érinti. A fényszennyezés megzavarja a védett természeti értéket képviselő állatfajok (különösen ízeltlábúak, kétéltűek, madarak, denevérek) élőhelyét, veszélyezteti a vándorló egyedek életét és a helyi populációk fennmaradását, és ellehetetleníti az éjjeli természetes tájkép megóvását is, ezáltal jelentősen sérti a védett természeti területek védelmi funkcióját.

A törvény a miniszter természetvédelmi feladatai között nevesíti a természetvédelmi célú agrár-vidékfejlesztési támogatások előkészítésében és megvalósításában való közreműködést. A rendelkezés jogalapot teremt a Környezetvédelmi és Vízügyi Minisztérium számára, hogy az Új Magyarország Vidékfejlesztési Program agrár-környezetgazdálkodási és egyéb természetvédelmi vonatkozású intézkedéseinek végrehajtásában a Földművelésügyi és Vidékfejlesztési Minisztériummal, valamint a Mezőgazdasági és Vidékfejlesztési Hivatallal együttműködjön.

A törvény gondoskodik néhány alacsonyabb szintű természetvédelmi jogszabály (tájvédelmi kormányrendelet, természetvédelmi kezelési tervet kihirdető miniszteri rendeletek) megalkotására vonatkozó felhatalmazásról.

A törvénymódosítás megteremti annak jogi alapját, hogy a nemzeti park igazgatóságok a védett természeti értékre illetve területre vonatkozó elővásárlási jog gyakorlása során az államot az elővásárlási joggal kapcsolatos polgári perben képviselhesse. Továbbá - az állami vagyonról szóló 2007. évi CVI. törvény 4. § (4) bekezdésével összhangban - a barlangok vagyonkezelői jogát az igazgatóságok hatáskörébe utalja.

Egyéb törvények módosítása

A törvény a nemzetközi jelentőségű vadvizekről, különösen mint a vízimadarak tartózkodási helyéről szóló, Ramsarban, 1971. február 2-án elfogadott Egyezmény és annak 1982. december 3-án és 1987. május 28.-június 3. között elfogadott módosításai egységes szerkezetben történő kihirdetéséről szóló 1993. évi XLII. törvény kiegészítésével felhatalmazást teremt az Egyezmény hatálya alá tartozó védett vizeket és vadvízterületeket megállapító miniszteri rendelet kiadására is.

A törvény záró rendelkezéseiben módosítja a vízgazdálkodásról szóló 1995. évi LVII. törvény (a továbbiakban: Vgtv.) egyes rendelkezéseit is. A Vgtv. 2. §-ának módosításával egyértelműen meghatározza, hogy a vízgyűjtő-gazdálkodási tervek készítése miniszteri hatáskörbe tartozik. Ezen túl a törvény a vízgyűjtő-gazdálkodási tervekkel kapcsolatos feladatok hatékonyabb végrehajtása érdekében a vízgazdálkodási tanácsok jelenlegi rendszerét háromszintűvé alakítja, mely tanácsok a jelenlegi feladatkörük mellett közreműködnek majd a vízgyűjtő-gazdálkodási tervezésben is. Ezzel egyidejűleg jogharmonizációs rendelkezést is tartalmaz. Az EU Hivatalos Lapjának 2007. november 6-i számában megjelent az Európai Parlament és a Tanács 2007/60/EK irányelve (2007. október 23.) az árvízkockázatok értékeléséről és kezeléséről. Az irányelvben a tagországok részére előírt átültetési határidő: 2009. november 26. Az irányelvben foglaltaknak megfelelően a vizek kártételei elleni biztonság fokozása érdekében veszély- és kockázati térképet, valamint kockázatkezelési tervet kell készíteni, és a módosítás megteremti ezen térképek és tervek készítésére vonatkozó kormányrendeleti szintű felhatalmazást is.

-----STARTING---POINT---RESZLETES---

Az 1. §-hoz

A törvény az Európai Közösségen belüli térinformációs infrastruktúra (INSPIRE) kialakításáról szóló, 2007. március 14-i 2007/2/EK európai parlamenti és tanácsi irányelv (a továbbiakban: INSPIRE irányelv) rendelkezéseinek átültetése érdekében fogalom-meghatározásokat tartalmaz. E §-ban kerülnek meghatározásra azok az alapvető fogalmak, amelyek bevezetése egyrészt az irányelv átültetésének, másrészt a térinformációs infrastruktúra működési alapjainak meghatározása miatt elengedhetetlen, ennek megfelelően többek között tartalmazza a téradat, a téradatkészlet, a metaadat, a téradatszolgáltatás és a téradatkezelő definícióját.

A 2. §-hoz

A törvény létrehozza a kapcsolatot a Nemzeti Környezetvédelmi Programra vonatkozó jelenlegi szabályok és az újonnan beépülő, tervezési rendszert szabályozó rész között, valamint megteremti a Program felülvizsgálatának lehetőségét. A felülvizsgálati eljárás szabályai megegyeznek a Program készítésének szabályaival és abban az esetben célszerű elvégezni, ha a Program végrehajtásának feltételei jelentősen megváltoznak.

Más programokhoz hasonlóan a Program tervezését és végrehajtását egy közreműködő szerv (Bizottság) segíti, amelynek létrehozásáról és működtetéséről külön jogszabály rendelkezik. A Bizottság tagjai az államigazgatás, a regionális fejlesztési tanácsok, az önkormányzati szövetségek, a gazdasági élet, a tudomány és a civil szféra képviselői.

A 3. §-hoz

A törvény megteremti a kapcsolatot a jelenlegi rendelkezések (megyei és települési önkormányzatok program-készítési kötelezettsége), illetve az újonnan beépülő, tervezési rendszert szabályozó rész között. A törvény rögzíti, hogy a megyei környezetvédelmi program kidolgozása során a megyei önkormányzatnak nem csak a településekkel, hanem a megyei területfejlesztési tanáccsal is egyeztetnie kell.

A 4. §-hoz

A törvény lehetőséget ad az önkormányzatok számára olyan tartalmú rendelet megalkotására, amely más törvények (pl: erdőtörvény) hatálya alá nem tartozó, nem közterületen lévő, egyes fák védelme érdekében állapít meg tulajdonjogot korlátozó előírásokat. A közterületi fák vonatkozásában a törvény felhatalmazása alapján kiadott kormányrendelet állapít meg szabályokat.

Az 5. §-hoz

A törvény a decentralizáció és a szubszidiaritás elvére építve a környezetvédelmi tervezési rendszer megerősítését szolgálja. A törvény új, kötelezően készítendő környezetvédelmi tervet nem ír elő, célja az országos, regionális, kistérségi és helyi környezeti tervezés közötti kapcsolat megerősítése, valamint az említett hierarchia-szintekhez kapcsolódó környezeti tervek tartalmi elemeinek kiegészítése, illetve pontosítása.

A 48/A. § a kialakult tervezési gyakorlattal összhangban tartalmazza a környezetvédelmi tervezési rendszer meghatározását, amely egyrészt területi, másrészt szakmai szempontból hierarchizált. A tervezési rendszer a tartalmi jellemzők alapján 3 típust különböztet meg: átfogó, tematikus és egyedi környezetvédelmi terv. A Kvt. csak az átfogó környezetvédelmi tervek kidolgozását szabályozza, a tematikus és egyedi környezetvédelmi tervek más jogszabályok alapján készülnek (pl. Országos Hulladékgazdálkodási Terv). A rendszer alapját továbbra is a Program képezi és a koherencia érdekében a törvény meghatározza a különböző környezetvédelmi tervek egymáshoz való viszonyát, kapcsolódását. A szabályozás biztosítja a különböző tervek vertikális és horizontális integrációját. A tematikus és az egyedi környezetvédelmi terveknek összhangban kell állniuk az adott területi szint átfogó környezetvédelmi tervével, céljaik, intézkedéseik, megvalósításra tervezett feladataik azokkal ellentétesek nem lehetnek, eszközrendszerük működése az átfogó környezetvédelmi terv végrehajtását nem gyengítheti. Hasonlóképpen az alacsonyabb területi szintű környezetvédelmi tervet össze kell hangolni a magasabb területi szint tervével. (Így pl. a megyei környezetvédelmi programot a regionális fejlesztési tanáccsal egyeztetve kell elkészíteni és kidolgozása során figyelembe kell venni a regionális környezetvédelmi programban foglaltakat). A széleskörű társadalmi részvételt - az Aarhusi Egyezményben foglaltaknak megfelelően - a tervek kidolgozásakor biztosítani kell.

48/B. § az átfogó környezetvédelmi terveket szabályozza. Az átfogó környezetvédelmi tervek közé az országos (Nemzeti Környezetvédelmi Program) és területi (regionális, megyei, települési) környezetvédelmi programok tartoznak. A hatályos szabályozás a programok kidolgozásának előírását tartalmazza, de a tartalomra vonatkozóan eltérő részletezettséggel. Ennek rendezése érdekében a törvény meghatározza az átfogó környezetvédelmi tervek általános tartalmi jellemzőit (melyek nagyrészt megegyeznek a Programra vonatkozó hatályos rendelkezéssel). A fő változást az képezi, hogy a Nemzeti Környezetvédelmi Program mellett az országosnál alacsonyabb területi szintű átfogó környezetvédelmi tervekre is vonatkoznak. A kormányzati stratégia-alkotási iránymutatásokkal összhangban a terveknek tartalmaznia kell a helyzetelemzést, -értékelést, célállapot, célkitűzések meghatározását, intézkedéseket, a megvalósítás és monitoring eszközeit és a megvalósítás tervezett forrás-szerkezetét.

A területi környezetvédelmi programokat szükség esetén - különösen a Program megújítását és felülvizsgálatát követően - felül kell vizsgálni. A területi környezetvédelmi programokban foglaltakat a megfelelő döntési szinteken a tervezés és végrehajtás során figyelembe kell venni.

48/C. § A törvény a regionális környezetvédelmi program főbb tartalmi és eljárási szabályait rögzíti törvényi szinten. A regionális környezetvédelmi program kidolgozása és megvalósítása során a területi környezetvédelmi programokra vonatkozó általános szabályoknak megfelelően kell eljárni. A regionális környezetvédelmi programot - a kialakult tervezési gyakorlattal összhangban - a regionális fejlesztési tanács dolgozza ki és fogadja el az érintett megyei önkormányzatokkal egyeztetve. A program végrehajtásáról a regionális fejlesztési tanács gondoskodik.

48/D. § A törvény rögzíti a megyei környezetvédelmi programra vonatkozó főbb tartalmi és eljárási szabályokat törvényi szinten. A megyei környezetvédelmi program kidolgozása és megvalósítása során a területi környezetvédelmi programokra vonatkozó általános szabályoknak megfelelően kell eljárni. A program végrehajtásáról a megyei közgyűlés gondoskodik.

48/E. § A települési környezetvédelmi program tartalmi követelményeinek kiegészítése szükséges az elmúlt években bekövetkezett jogszabályi változásokból, illetve az új társadalmi igényekből adódóan. A települési környezetvédelmi program tervezését és megvalósítását elősegíti, ha az - több önkormányzat által már évek óta alkalmazott gyakorlatnak megfelelően - beépül a költségvetési tervezés és beszámolás dokumentumaiba. A települési környezetvédelmi program kidolgozása és megvalósítása során a területi környezetvédelmi programokra vonatkozó általános szabályoknak megfelelően kell eljárni.

A települési önkormányzatok közös települési környezetvédelmi programjának kidolgozása mellett új elemként jelenik meg a Kvt.-ben a kistérségi környezetvédelmi program kidolgozásának lehetősége. A kistérségi szintű környezetvédelmi program elkészítése az érintett települések döntésétől függ. Tartalmazza a települési környezetvédelmi program elemeit, de emellett célja többek között a kistérségi szinten hatékonyabban megvalósítható feladatok magalapozása (miként erre más most is számos, egyre növekvő számú példa van).

48/F. § A törvény az egyeztetési rendre vonatkozó szabályokat tartalmazza: területi környezetvédelmi programokat az illetékes környezetvédelmi hatóságnak (környezetvédelmi, természetvédelmi és vízügyi felügyelőség), a talajvédelmi és ingatlanügyi hatóságnak, valamint egészségügyi államigazgatási szervnek kell megküldeni véleményezésre. A környezetvédelmi hatóság a nemzeti park igazgatóságok és környezetvédelmi és vízügyi igazgatóságok véleményének kikérése után tájékoztatja a terv kidolgozóját.

Az átfogó környezetvédelmi tervek koherenciája érdekében szükséges, hogy a települési és kistérségi környezetvédelmi program tervezetét az illetékes megyei önkormányzat, a megyei környezetvédelmi program tervezetét az illetékes regionális fejlesztési tanács is véleményezze. A módosítás előírja a program lakossággal történő megismertetését is.

A 6. §-hoz

A törvény az INSPIRE irányelv egyes rendelkezéseinek átültetését valósítja meg, ezáltal megállapítva a hazai Környezeti Térinformatikai Rendszer felépítésére és az azon keresztül elérhető téradat-szolgáltatásokra vonatkozó alapvető szabályokat.

A Környezeti Térinformatikai Rendszer rendeletetése a környezetvédelmi célkitűzések kialakítása és a környezetvédelmi feladatok megvalósításának elősegítése. A Környezeti Térinformatikai Rendszert a környezetvédelemért felelős miniszter a különböző téradatkezelők ágazati irányítását, illetve felügyeletét ellátó miniszterekkel együtt működteti. A rendszer az Országos Környezeti Információs Rendszerből és a más téradatkezelők által működtetetett információs rendszerekből áll, és ezen keresztül érhető el közvetlenül az Európai Unió által működtetett térinformatikai hálózati portál. A Nemzeti Környezeti Térinformatikai Rendszer hálózati portálján bárki számára ingyenesen hozzáférhetők a téradatok és téradatkészletek, valamint a metaadatok keresését, megtekintését, letöltését, átalakítását és a felhasználását biztosító téradat-szolgáltatások.

E szolgáltatások közül a keresési és a megtekintési szolgáltatás ingyenes. A letöltési, az átalakítási és a lehívási szolgáltatásért a téradatkezelő díjat állapíthat meg. A törvény meghatározza a díjak megállapításakor irányadó elemeket, amelyek megfelelő garanciaként szolgálnak ahhoz, hogy a díjak mértéke ne haladja meg az indokolt mértéket.

A 7. §-hoz

A törvény célja, hogy környezetvédelmi ügyféljel alkalmazásával környezetvédelmi szakértőkről, környezetvédelmi felülvizsgálókról, állapotvizsgálókról személyi adatok legyenek nyilvántarthatók.

A 8. §-hoz

A törvény az engedélyezési eljárást egyértelműsíti azzal, hogy a környezethasználathoz kapcsolódó létesítési, illetve működési engedély megszerzése előtt minden esetben környezetvédelmi, illetve környezethasználati eljárás lefolytatása, illetve az engedély megszerzése szükséges. A törvény az eljárás lerövidítését is célozza úgy, hogy a más jogszabályban foglalt elvi engedély (pl.: építési, vízjogi) beszerzését a környezetvédelmi, illetve környezethasználati engedély megszerzésével kiváltja.

A 9. §-hoz

Az adatvédelmi biztos jogkörében eljáró állampolgári jogok országgyűlési biztosa 2007 decemberében a közigazgatási hatósági eljárás és szolgáltatás általános szabályairól szóló 2004. évi CXL. törvény 8. §-ának (1) bekezdésére, valamint 162. §-ának (1) és (3) bekezdésére tekintettel kezdeményezte a Kvt. módosítását azért, hogy a környezeti információkat tartalmazó környezeti hatástanulmányok könnyebben - és kevésbé költségesen - válhassanak megismerhetővé. A megkeresésnek eleget téve a Kvt. tervezett módosítása előírja, hogy a környezethasználóknak a környezetvédelmi hatóság részére a környezetvédelmi engedély és az egységes környezethasználati engedély iránti kérelmet, illetve azok mellékletét, így a környezeti hatástanulmányt, elektronikus adathordozón is be kell nyújtaniuk, amelyet a környezetvédelmi hatóság elektronikus úton közzétesz. Az INSPIRE - többek között a Kvt. módosítása által történő - hazai átültetésével együtt meg fognak valósulni azok a technikai fejlesztések, amelyek a környezetvédelmi hatóságok e közzétételi kötelezettségét elektronikus úton teljesíthetővé teszik.

A 10. §-hoz

A törvény a környezetvédelmi (természetvédelmi, tájvédelmi) szakértői tevékenység alapját teremti meg.

A 11. §-hoz

A törvény - a hazai jogszabályokon kívül - a közvetlenül alkalmazandó közösségi jogszabályokban foglalt előírások, valamint a környezetvédelmi jogszabályokban foglalt, de nem kifejezetten környezetvédelmi (pl.: adatszolgáltatásra vonatkozó) előírás megszegése esetére is előírja környezetvédelmi bírság megfizetését.

A 12. §-hoz

A törvény meghatározza az EU Víz Keretirányelvvel összhangban, hogy a vizek jó állapotára vonatkozó környezeti követelményeket 2015-ig kell teljesíteni. A határidőtől - a Víz Keretirányelv 4. cikk (4) bekezdésével összhangban - a vízgyűjtő-gazdálkodás egyes szabályairól szóló 221/2004. (VII. 21.) Korm. rendelet 7. §-a ad eltérési lehetőséget.

A 13. §-hoz

Az elmúlt évek folyamán több környezetvédelmi tárgyú jogszabály született a Kvt. 36. §-a alapján. A 36. § nem tartalmaz valódi felhatalmazást kormányrendelet kiadására, ezért szükségessé vált a Kvt. felhatalmazó rendelkezéseinek kiegészítése. Ezeken túl a törvény felhatalmazást ad a Nemzeti Környezetvédelmi Program tervezésével és végrehajtásával összefüggő szabályok megalkotására, a Nemzeti Környezeti Térinformatikai Rendszer létrehozásnak és működésének szabályainak megállapítására és egyes sajátos szabályozást igénylő, élő szervezetekre, azok életközösségeire és élőhelyeire vonatkozó szabályok kormányrendeletben történő kiadására. Ez utóbbi lehetőséget ad a 2008. július 1-jétől hatályon kívül helyezendő, a fák védelméről szóló 21/1970. (VI. 21.) Korm. rendelet által szabályozott rendelkezések kiadására és megteremti a - szintén a Kvt. 36. §-a alapján kiadott - a Balaton és a parti zóna nádasainak védelméről, valamint az ezeken folytatott nádgazdálkodás szabályairól szóló 22/1998. (II. 13.) Korm. rendelet valódi felhatalmazását.

A hatályos rendelkezés nem tartalmaz megfelelő felhatalmazást, a kihirdetett környezetvédelmi, természetvédelmi és tájvédelmi szakértői tevékenységről szóló 378/2007. (XII. 23.) Korm. rendelet által szabályozni kívánt rendelkezésekhez. A kormányrendelet 2009. január 1-jétől hatályát veszti, ezért szükséges a megfelelő tartalmú felhatalmazás megteremtése.

A 14. §-hoz

A törvény megteremti a felhatalmazást eddig a Kvt. 89. § (3) bekezdése alapján miniszteri rendeletekben kiadott, határértékek meghatározására.

A 15. §-hoz

Az ebben a §-ban lévő módosítás a Kvt. 111. §-ában szereplő jogharmonizációs záradékot kiegészíti az INSPIRE irányelv részleges átültetésére vonatkozó utalással.

A 16. §-hoz

A törvény újabb elemekkel egészíti ki a Tvt. tájvédelemről szóló rendelkezéseit. A módosítás egyik célja, hogy az elektromos energiát szállító légvezetékek létesítése során kizárólag madárvédelmi szempontoknak megfelelő műszaki megoldások legyenek alkalmazhatók a jövőben.

Az áramszolgáltató vállalatokkal közösen végrehajtott természetvédelmi erőfeszítéseknek köszönhetően az ország területén nagy számban kerülnek átalakításra a vadon élő madárfajok egyedeinek életét veszélyeztető szabadvezetékek és tartóoszlopok. A törvény célja, hogy az új vezetékek létesítésével ne növekedjen a veszélyes, átalakítandó vezetékszakaszok hossza, így új szakaszok létesítése kizárólag madárbarát megoldással legyen kivitelezhető.

Ezen túlmenően a törvény újra megteremti a tájvédelmi szakhatósági hatáskörbe tartozó engedélyezési eljárásokról szóló kormányrendelet felhatalmazását. A Tvt. 7. § (4) bekezdése 2007. január 1-jéig előírta, hogy „a tájvédelemre vonatkozó előírások érvényesítése érdekében a Kormány által rendeletben meghatározott és a (2) bekezdésben foglalt tevékenységekkel, valamint az egyedi tájértékekkel kapcsolatos eljárásokban a környezetvédelmi, természetvédelmi és vízügyi felügyelőség (a továbbiakban: felügyelőség) szakhatóságként működik közre.”

A kormányzati szervezetalakítással összefüggő törvénymódosításokról szóló 2006. évi CIX. törvény a szakhatósági hatáskörök meghatározásának kormányrendeleti szintre való utalása mellett 2007. január 1-jével hatályon kívül helyezte a Tvt. 7. § (4) bekezdését.

A rendelkezés hatályon kívül helyezésével azonban nemcsak a szakhatósági feladatok meghatározása került ki a törvényből, hanem a tájvédelemmel kapcsolatos kormányrendeleti szintű szabályozásra való utalás is, amely alapján készült az 1990-es évek végén a tájvédelmi szakhatósági hatáskörbe tartozó engedélyezési eljárásokról szóló 166/1999. (XI. 19.) Korm. rendelet.

Felhatalmazást kap a Kormány a táj jellege, a természeti értékek, az egyedi tájértékek és az esztétikai adottságok megóvására vonatkozó szabályozás megalkotására, mely a jövőben megalkotandó, tájvédelemre vonatkozó szabályoknak valamint az Európai Táj Egyezménnyel kapcsolatos esetleges jogalkotási feladatoknak is keretet ad.

A 17. §-hoz

A rendelkezés megalkotását jogharmonizációs kötelezettség tette szükségessé. Az Európai Unió Bizottsága a 2008. február 28. napján indult 2007/2480. számú kötelezettségszegési eljárásban kifogásolta a természetes élőhelyek, illetve a vadon élő növény- és állatvilág védelméről szóló, 1992. május 21-i 92/43/EGK tanácsi irányelv egyes cikkeinek, köztük a 14. cikknek és az V. mellékletnek a hazai jogba való átültetését. Az V. melléklet sorolja fel azokat a közösségi jelentőségű növény- és állatfajokat, amelyek természetből való kivétele, illetve hasznosítása adminisztratív korlátozást igényelhet. Az irányelv 14. cikkének (1) bekezdése pedig előírja, hogy „a tagállamok, amennyiben szükségesnek ítélik, intézkedéseket hoznak annak biztosítására, hogy az V. mellékletben felsorolt vadon élő állat- és növényfajok példányainak vadonból befogása illetve begyűjtése, továbbá használata összeegyeztethető legyen a kedvező védettségi állapotuk fenntartásával.” Az V. mellékleten szereplő fajok közül mindazok, amelyek a hazánkban előfordulnak, „védett”, „fokozottan védett” vagy „az Európai Közösségben természetvédelmi szempontból jelentős” státusszal rendelkeznek. Ezek befogását, begyűjtését, használatát a hatályos természetvédelmi jogszabályok megfelelően rendezik. A törvény az irányelv teljes körű átültetése érdekében azon fajok vonatkozásában is megteremti a védelmi intézkedések szabályozásának jogszabályi alapját, amelyek Magyarországon jelenleg nem fordulnak elő.

A 18. §-hoz

A törvény a Tvt. védetté nyilvánításról szóló 24. §-át egészíti ki újabb rendelkezésekkel. Szoros tartalmi összefüggése miatt a Tvt. védetté nyilvánítási eljárásról szóló rendelkezései közé kerül át az erdőről és az erdő védelméről szóló 1996. évi LIV. törvény azon előírása, mely az erdő illetve fásítás védetté nyilvánítását az erdőgazdálkodásért felelős miniszter egyetértéséhez köti.

A 19. §-hoz

A törvény a Tvt. védett természeti területekre vonatkozó szabályait kiegészíti egy új előírással, amely lehetőséget teremt a természetvédelmi hatóságnak, hogy a védett természeti területekre vonatkozó hatósági eljárásokban a fényterhelés csökkentésére irányuló szempontokat érvényesítse.

A 20. §-hoz

A Tvt. 36. § (1) bekezdésének módosítását a jogalkotás során felmerült igény tette szükségessé. A hatályos szabályozás szerint a természetvédelmi kezelési tervet a védetté nyilvánító jogszabályban kell megállapítani. Egyes, korábban védetté nyilvánított természeti területek természetvédelmi kezelési tervének kihirdetése azonban nem lehetséges a védetté nyilvánító jogszabály módosításával, ezért módosítja a törvény vonatkozó rendelkezését, továbbá a természetvédelmi kezelési terveket kihirdető jogszabály megalkotására külön felhatalmazó rendelkezést is épít a törvénybe.

A 21. §-hoz

A törvény a Tvt. 44. § (6) bekezdésében foglalt rendelkezést módosítja annak érdekében, hogy a kormányrendelet-szintű részletszabályok megalkotásának lehetősége a védett állat- és növényfajokon túlmenően a gombafajokra és a közösségi jelentőségű fajokra is kiterjedjen.

A 22. §-hoz

A törvény kiegészíti a miniszter Tvt. 56. §-ban meghatározott természetvédelmi igazgatási feladatait a természetvédelmi célú agrár-vidékfejlesztési támogatások vonatkozásában, ezáltal jogalapot teremt arra, hogy a környezetvédelmi és vízügyi tárca a Földművelésügyi és Vidékfejlesztési Minisztériummal, valamint a Mezőgazdasági és Vidékfejlesztési Hivatallal együttműködésben közösen végezze mindazokat a feladatokat, melyek az Új Magyarország Vidékfejlesztési Program agrár-környezetgazdálkodási és egyéb természetvédelmi vonatkozású intézkedései tervezésére, monitorozására és végrehajtására vonatkoznak.

A 23. §-hoz

A törvény a Tvt. 68. §-ában foglalt tulajdonjogi rendelkezéseket egészíti ki két újabb bekezdéssel az állam védett természeti értékekkel és területekkel kapcsolatos elővásárlási jogának gyakorlása, illetve a barlangok vagyonkezelése vonatkozásában.

A Tvt. 68. § (6) bekezdése értelmében a védett természeti és terület tulajdonjogának változásakor az államot elővásárlási jog illeti meg, amelyet a nemzeti park jogosult gyakorolni. A védett természeti terület tulajdonjogának átruházásakor gyakran tapasztalt probléma, hogy a törvényen alapuló elővásárlási jogot megsértik. A Legfelsőbb Bíróság 2007. szeptember 27-én meghozott, 3/2007. közigazgatási jogegységi határozata értelmében az elővásárlásra jogosult tulajdonjogának ingatlan-nyilvántartási bejegyzéséhez minden esetben szükséges az eladó(k)nak a jogosult részére kiállított bejegyzést engedélyező nyilatkozata. Amennyiben az eladók a bejegyzési engedélyt nem adják meg, - a jogegységi határozattal összhangban - pert kell indítani a bejegyzési engedély pótlása érdekében.

Az állami vagyonról szóló 2007. évi CVI. törvény rendelkezései szerint az állam nevében általános keresetindítási joggal az MNV Zrt. rendelkezik. Tekintettel arra a tényre, hogy az elővásárlással kapcsolatos perek nagy számban jelentkeznek, és speciális helyismeretet igényelnek, továbbá a költségviselési és természetvédelmi szempontokra is figyelembe véve a módosítás törvényi felhatalmazást biztosít a nemzeti park igazgatóságok részére az elővásárlási ügyekkel kapcsolatos peres ügyek vitelére.

Az előbbieken túlmenően a törvény a barlangok vagyonkezelői jogáról is rendelkezik: az állami vagyonról szóló 2007. évi CVI. törvény 3. §-ában foglalt lehetőséggel élve a nemzeti park igazgatóságok hatáskörébe utalja.

A barlangok vagyonkezelői jogának az igazgatóságok részére történő átadása - a közhiteles nyilvántartásba vételük előrehaladásával párhuzamosan, a vagyonkezelési szerződések időszakos módosításával - 2003 óta folyamatosan zajlik, és az eddig ismertté vált 4022 barlang 74%-a vagyonkezelői jogának átadása megtörtént. A vagyonkezelői jog Tvt. általi rendezése az általános gyakorlatot képezi le, lényegesen csökkenti pl. az újabb barlangok ismertté válásával évről-évre szükségessé váló módosítások miatti adminisztrációs terheket.

A 24. §-hoz

A törvény a Tvt. 85. §-ában foglalt felhatalmazó rendelkezéseket sorolja fel és rendszerezi megfelelő formában.

-----STARTING---POINT---VEGE---

A 25-26. §-hoz

A törvény tartalmazza a hatályba léptető rendelkezéseket azzal, hogy a Környezeti Térinformatikai Rendszerre és a környezetvédelmi tervezési rendszerre vonatkozó módosítások később lépnek hatályba.

A 27. §-hoz

A törvény kisebb pontosításokat, illetve a jogszabályon belüli összhang megteremtését célzó módosításokat, hatályon kívül helyező rendelkezéseket tartalmaz. Ezen felül szükségessé vált a Kvt. 110. § (8) bekezdésének d) pontjának hatályon kívül helyezése is, mivel az államháztartásról szóló 1992. évi XXXVIII. törvény 10. §-ának (8) bekezdésével nem összeegyeztethető szabályozást tartalmaz. Az Áht. rendelkezése szerint: „A bírságfizetési kötelezettséget, a fizetésre kötelezettek körét, valamint a mentességeket törvény, a bírság mértékét törvény vagy annak felhatalmazása alapján a Kormány rendeletben állapítja meg. Ennek megfelelően a Kvt. nem tartalmazhat a bírságra vonatkozó miniszteri rendeleti szintű felhatalmazást.

A 28. §-hoz

A törvény a nemzetközi jelentőségű vadvizekről, különösen mint a vízimadarak tartózkodási helyéről szóló, Ramsarban, 1971. február 2-án elfogadott Egyezmény és annak 1982. december 3-án és 1987. május 28.-június 3. között elfogadott módosításai egységes szerkezetben történő kihirdetéséről szóló 1993. évi XLII. törvény 4. §-ának kiegészítésével megteremti a felhatalmazást az Egyezmény hatálya alá tartozó védett vizek és vadvízterületek miniszteri rendeletben történő kihirdetésére.

A 29. §-hoz

A törvény a Vgtv. 2. §-ának módosításával megteremti az összhangot a Kvt. 110. §-ának (12) bekezdésében foglalt rendelkezéssel, azaz egyértelműen meghatározza, hogy a vízgyűjtő-gazdálkodási tervek készítése miniszteri hatáskörbe tartozik. Ezen túl a törvény a vízgyűjtő-gazdálkodási tervekkel kapcsolatos feladatok hatékonyabb végrehajtása érdekében a vízgazdálkodási tanácsok jelenlegi rendszerét háromszintűvé alakítja, mely tanácsok a jelenlegi feladatkörük mellett közreműködnek majd a vízgyűjtő-gazdálkodási tervezésben is. Ezzel egyidejűleg jogharmonizációs rendelkezést is tartalmaz. Az EU Hivatalos Lapjának 2007. november 6-i számában megjelent az Európai Parlament és a Tanács 2007/60/EK irányelve (2007. október 23.) az árvízkockázatok értékeléséről és kezeléséről. Az irányelvben a tagországok részére előírt átültetési határidő: 2009. november 26. Az irányelvben foglaltaknak megfelelően a vizek kártételei elleni biztonság fokozása érdekében veszély- és kockázati térképet, valamint kockázatkezelési tervet kell készíteni, és a törvény megteremti ezen térképek és tervek készítésére vonatkozó kormányrendeleti szintű felhatalmazást is.

A 30. §-hoz

Ezen § a törvény jogharmonizációs záradékát tartalmazza tekintettel arra, hogy a törvény az INSPIRE irányelv, az élőhelyvédelmi irányelv, az árvízkockázatok értékeléséről és kezeléséről szóló parlamenti és tanácsi irányelv, valamint a közösségi cselekvés kereteinek a vízpolitika területén történő meghatározásáról szóló, 2000. október 23-i 2000/60/EK parlamenti és tanácsi irányelv részleges átültetését is megvalósítja.