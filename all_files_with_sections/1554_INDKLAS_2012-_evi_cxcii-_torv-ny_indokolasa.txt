2012. évi CXCII. törvény indokolása

egyes szakosított szociális és gyermekvédelmi szakellátási intézmények állami átvételéről és egyes törvények módosításáról

-----STARTING---POINT---ALTALANOS--- 

A megyei önkormányzati intézmények konszolidációjáról, a megyei önkormányzati intézmények és a Fővárosi Önkormányzat egyes egészségügyi intézményeinek átvételéről szóló 2011. évi CLIV. törvény alapján a megyei önkormányzati fenntartásban lévő szociális és gyermekvédelmi intézmények 2012. január 1-jével állami fenntartásba kerültek. Így a személyes gondoskodást nyújtó szakosított szociális ellátások közül a korábbi megyei önkormányzati fenntartású tartós bentlakást nyújtó szociális, továbbá a gyermekvédelmi szakellátási intézmények vonatkozásában 2012. január 1-jétől a feladatellátásra kötelezett az állam, amely a megyei intézményfenntartó központok - mint a megyei önkormányzatok jogutódai - útján gondoskodik a szociális és gyermekvédelmi ellátások biztosításáról. A törvény tovább folytatja a megkezdett folyamatot a települési önkormányzatok fenntartásában lévő fogyatékos, pszichiátriai beteg, továbbá szenvedélybeteg személyek szakosított szociális ellátását nyújtó intézmények, valamint a gyermekvédelmi szakellátást biztosító intézmények tekintetében. A települési önkormányzatok ellátási kötelezettsége e célcsoportok és ellátások esetén megszüntetésre kerül a kötelezettség államhoz való áttelepítésével, az intézmények egységes irányítású és fenntartható működésének biztosítása érdekében.

A pontos intézményi körbe a pszichiátriai betegek, a szenvedélybetegek, fogyatékos személyek otthona, rehabilitációs intézménye, átmeneti otthona, valamint valamennyi gyermekvédelmi szakellátást nyújtó intézmény beletartozik. A szociális területen a szakosított ellátásba tartozó ellátások közül az idősek és a hajléktalanok ellátása kötelező önkormányzati feladat marad, a gyermekvédelem területén az állami feladatellátás a szakellátás teljes körét lefedi 2013. január 1-jétől. A törvény alapján az államra száll át a feladat ellátásához kapcsolódó valamennyi, önkormányzati tulajdonban álló szociális, gyermekvédelmi intézmény, az ezekkel kapcsolatos fenntartói jog és kötelezettség, továbbá az intézményekkel kapcsolatos valamennyi vagyon és vagyoni értékű jog. Emellett az államra száll az átvett feladat ellátását végző vagy az átvett feladat ellátásában közreműködő, a települési önkormányzat vagy az átvett intézmény által alapított, az átvett feladat végzésében közreműködő közalapítvány, alapítvány alapítói joga, és - az önkormányzati tulajdoni hányad erejéig - azok a gazdasági társaságok és egyéb gazdálkodó szervezetek, amelyek az átvett feladat ellátásában közreműködnek és részben vagy egészben a települési önkormányzat tulajdonában állnak.

A fenti intézkedés szükségessé teszi további törvények módosítását is. A szociális igazgatásról és szociális ellátásokról szóló 1993. évi III. törvény (a továbbiakban: Szt.), valamint a gyermekek védelméről és a gyámügyi igazgatásról szóló 1997. évi XXXI. törvény (a továbbiakban: Gyvt.) mellett a módosítás kiterjed a helyi önkormányzatok címzett és céltámogatási rendszeréről szóló 1992. évi LXXXIX. törvényre, és a Magyarország helyi önkormányzatairól szóló 2011. évi CLXXXIX. törvényre is.

A törvény a szociális, gyermekvédelmi intézmények állami átvételéhez kapcsolódó módosítások mellett tartalmazza az Szt. és a Gyvt. egyéb okból szükségessé vált módosításait, illetve ezekhez kapcsolódóan a házasságról, a családról és a gyámságról szóló 1952. évi IV. törvény, a megváltozott munkaképességű személyek ellátásairól és egyes törvények módosításáról szóló 2011. évi CXCI. törvény, valamint a járások kialakításáról, valamint egyes ezzel összefüggő törvények módosításáról szóló 2012. évi XCIII. törvény módosítását is. Az ágazati törvények között kiemelkedő jelentőségű a Gyvt. módosítása, amely a gyermekvédelmi szakellátás tekintetében két jelentős szakmai módosítást tartalmaz. A törvény egyrészt bevezeti a gyermekvédelmi gyámság jogintézményét, ami által a gyermekvédelmi gyám személyében a gyermekért felelős, érte tenni tudó új szereplője lesz a gyermekvédelmi szakellátásnak. Másrészt a törvény a tizenkét év alatti gyermekek esetén általánossá teszi a befogadó szülőnél (helyettes szülőnél, nevelőszülőnél, különleges vagy speciális nevelőszülőnél) történő elhelyezésüket, intézményes elhelyezésükre csak kivételesen kerülhet sor. Ezzel párhuzamosan sor kerül a nevelőszülői jogviszony egységes új foglalkoztatási jogviszonnyá való fokozatos átalakítására. A gyermekvédelmi szakellátást érintő szakmai módosítások 2014. január 1-jén lépnek hatályba, megfelelő felkészülési időt biztosítva így a jogalkalmazók számára.

-----STARTING---POINT---RESZLETES---

Az 1. §-hoz

Az állam által átvételre kerülő, települési (megyei jogú városi, budapest fővárosi) önkormányzat által fenntartott intézmények pontos körét, illetve az átvétellel érintett vagyonelemek körét határozza meg.

2013. január 1-jétől állami feladattá válik a fogyatékos személyek, a pszichiátriai betegek és a szenvedélybetegek szakosított ellátása, emellett valamennyi gyermekvédelmi szakellátás biztosítása. A feladatátszálláshoz kapcsolódóan kerül sor a kötelező feladat ellátását közvetlenül szolgáló vagyon átadására is, a nemzeti vagyonról szóló 2011. évi CXCVI. törvény 14. § (1) bekezdése alapján. Az átvett vagyon körébe tartozik a települési önkormányzat valamennyi ingó és ingatlan vagyona, valamint vagyoni értékű joga, amelyek az átvett feladat ellátását szolgálják, illetve ahhoz szükségesek és nevesítetten az átvett feladathoz, valamint az átvett intézményekhez kapcsolódnak, ideértve az önkormányzatok gazdasági társaságokban fennálló tulajdoni részesedését is, valamint a költségvetési szervként működő átvett intézmények valamennyi ingó és ingatlan vagyonát, vagyoni értékű jogát, gazdasági társaságokban fennálló tulajdoni részesedését.

A 2. §-hoz

A vagyonátvételhez kapcsolódó részletes szabályokat határozza meg. A törvény erejénél fogva 2013. január 1-jével az államra száll át a települési önkormányzat tulajdonában lévő, átvett feladatot ellátó szociális, gyermekvédelmi intézmény, az ezekkel kapcsolatos fenntartói jog és kötelezettség, továbbá az intézményekkel kapcsolatos valamennyi vagyon és vagyoni értékű jog, emellett az átvett feladat ellátását végző közalapítvány, alapítvány alapítói joga, és - az önkormányzati tulajdoni hányad erejéig - azok a gazdasági társaságok és egyéb gazdálkodó szervezetek részesedése, amelyek az átvett feladat ellátásában közreműködnek és részben vagy egészben a települési önkormányzat tulajdonában állnak.

A vagyonátvétel kapcsán e § alapján sor kerül a szállítói tartozások átvételére is. Szintén a törvény erejénél fogva szállnak át fenntartó, alapítói, tulajdonosi jogok a vagyonhoz, illetve a feladathoz kapcsolódó tartós jogviszonyokban. Az átszálláskor folyamatban levő ügyekben, illetve az intézményekhez kapcsolódó jogviszonyokban 2013. január 1-jével jogutódlás következik be, a települési önkormányzat helyére az állam lép. Az állam a fenntartói feladatainak ellátására kormányrendeletben jelöli ki az intézményeket működtető szervet.

A 3. §-hoz

Az átadás-átvételi eljárás törvényi szintre tartozó szabályait határozza meg. Az átvett feladat ellátásához használt, önkormányzati tulajdonban lévő vagyon átadása során tulalajdonátadás-átvételi megállapodás készül, vagyonleltárral. Ezt az átadó részéről a települési önkormányzat polgármestere, jegyzője, illetve a települési önkormányzati társulás képviseletére jogosult személy, az átvevő részéről a Magyar Nemzeti Vagyonkezelő Zrt., illetve a Nemzeti Földalapkezelő Szervezet, valamint az e törvény erejénél fogva kijelölt vagyonkezelő szerv képviselője ír alá. A vagyonleltár alapján a birtokbaadási jegyzőkönyvet az önkormányzatot képviselők és a vagyonkezelő szerv vezetője írja alá. A törvény 2. mellékletében meghatározza azt a teljességi nyilatkozatot is, amelynek aláírásával a települési önkormányzat polgármestere, illetve a települési önkormányzati társulás képviseletére jogosult személy teljes körű felelősséget vállal az általa tett nyilatkozatok és az átadott, ismertetett adatok, információk, tények, okiratok, dokumentumok valóságtartalmáért, teljeskörűségéért és érdemi vizsgálatra alkalmas voltáért.

A 4. §-hoz

Az ellátás folytonosságának biztosítása érdekében a törvény leszögezi, hogy a tulajdonjog és a fenntartói jog átszállása nem érinti az átvett intézmény területi ellátási kötelezettségét, férőhelyeinek a szociális, gyermekvédelmi szolgáltatások területi lefedettségét figyelembe vevő finanszírozási rendszerbe történő befogadottságát, valamint az átvett feladathoz kapcsolódó ellátási szerződések, illetve feladat-ellátási megállapodások és az ezekhez kapcsolódó vagyonkezelési szerződések érvényességét. Ugyanakkor az ellátás feltételeinek racionalizálása érdekében a törvény lehetőséget biztosít a fenntartói feladatokat ellátó szervnek, hogy egy meghatározott határidőig felmondja az átvett feladathoz kapcsolódó ellátási szerződéseket és megállapodásokat.

Az 5. §-hoz

A költségvetési szervként működő átvett intézménnyel kapcsolatos fenntartói feladatokat határozza meg az ellátás folyamatos biztosítása érdekében. Ebben a körben a fenntartó, illetve az alapítói jogokat gyakorló szerv a törvény szerinti határidőben gondoskodik az intézmények alapító okiratának módosításáról, illetve a kincstár által vezetett törzskönyvi nyilvántartáshoz történő benyújtásáról, valamint a szükséges változás-bejelentéseknek a cégbírósághoz történő beadásáról.

A 6-7. §-hoz

A törvény rendelkezik a települési önkormányzatoknak az átvett vagyonhoz kapcsolódóan keletkezett adósságainak átvételéről is. Az adósságátvétel alapján az állam 2013. június 30-i hatállyal vállalja át az átvett intézményeket tulajdonló települési önkormányzatok 2013. január 1-jei adósságállományából az átvállalás időpontjában fennálló azon adósságát és annak járulékait, amelyek kifejezetten és igazolhatóan az átvett vagyon fejlesztési célú, értéknövelő beruházásaihoz kapcsolódóan keletkeztek. Az átvállalásra kerülő adósság pontos elemeit a Kormány határozza meg, önkormányzatonként tételesen, 2013. április 15-i határidővel. A korábbi kötelezettségvállalások forrását a kijelölt szerv költségvetésében kell megtervezni.

A 8. §-hoz

Az átvételre kerülő intézményi kör fenntartói feladatainak folyamatos és zökkenőmentes ellátása érdekében a szakmai fenntartói feladatok ellátásában közvetlenül közreműködő, a települési önkormányzatnál foglalkoztatott köztisztviselők és munkavállalók a kijelölt szerv állományába kerülnek át, amennyiben megfelelnek a közszolgálati tisztviselőkről szóló 2011. évi CXCIX. törvényben (a továbbiakban: Kttv.) és végrehajtási rendeleteiben meghatározott képesítési előírásoknak. Az átvett foglalkoztatottak jogviszonya a Kttv. alapján kormányzati szolgálati jogviszonnyá alakul át. Amennyiben a fenntartói feladatokat ellátó személy nem felel meg a képesítési előírásoknak, az álláshelye kerül át a fenntartói feladatok ellátására kijelölt szerv állományába, és a közszolgálati jogviszony vagy a munkaviszony a törvény erejénél fogva az átadás időpontjában megszűnik.

Szintén az ellátás folyamatosságának biztosítása érdekében mondja ki a törvény, hogy a tulajdonjog és fenntartói jog átszállása nem érinti az átvett intézmény által alkalmazottak közalkalmazotti jogviszonyát, illetve munkaviszonyát, valamint az egyéb jogviszony keretében közreműködő dolgozó munkavégzésre irányuló jogviszonyát.

A 9. §-hoz

Kijelöli az átvett intézmények vagyonkezelőjét. A települési önkormányzatoktól az átszálló feladattal együtt átvételre kerülő vagyon kezelője az állami tulajdon keletkezésével egyidejűleg az arra kijelölt szerv lesz. A törvény emellett a megyei önkormányzatok konszolidációjáról, a megyei önkormányzati intézmények és a Fővárosi Önkormányzat egyes egészségügyi intézményeinek átvételéről szóló 2011. évi CLIV. törvény alapján állami tulajdonba került, állami szociális és gyermekvédelmi feladatellátást szolgáló vagyon vagyonkezelőjét is meghatározza, tekintettel arra, hogy a megyei intézményfenntartó központok helyett 2013. január 1-jétől ezt a feladatot is az arra kijelölt szerv látja el.

A nemzeti vagyonról szóló törvény 11. § (7) bekezdésében foglaltak alapján a kijelölés során rendelkezni kell arról, hogy a vagyonkezelői jog létesítése ingyenesen vagy visszterhesen történik, valamint a 8. § (7) bekezdése kimondja, hogy társasági részesedés nem lehet vagyonkezelés tárgya, megbízáson alapuló meghatalmazással engedheti át a tulajdonosi joggyakorló a tulajdonosi jogok egészének vagy meghatározott részének gyakorlását.

-----STARTING---POINT---VEGE---

A 10. §-hoz

Felhatalmazó rendelkezéseket tartalmaz, az átvett intézmények fenntartásával kapcsolatos feladatokat ellátó szerv rendeletben történő kijelölésére, illetve az állami szociális és gyermekvédelmi feladatellátást szolgáló intézmények átadás-átvételi eljárásával kapcsolatos részletszabályok meghatározására.

A (2)-(4) bekezdés a törvény 1. sz. melléklete szerint állami tulajdonba kerülő olyan önálló telephelyek költségvetési szervként történő átalakulását rendezi, amelyek jelenleg integrált önkormányzati intézményhez tartoznak. Az átalakítás olyan esetekben szükséges, ahol az intézmény egyes, önállóan meghatározható telephelyei 2013. január 1-jétől állami feladattá váló ellátást, míg ugyanannak az intézménynek egyéb, leválasztható telephelyei továbbra is a kötelező önkormányzati feladatellátás körébe tartozó ellátást nyújtanak.

Az önkormányzat 2012. december 15-éig határoz arról, hogy a leválasztható, továbbra is önkormányzati feladatot ellátó telephelyét kiválással önálló költségvetési szervvé vagy 2013. január 1-jétől kizárólag kötelező önkormányzati feladatot ellátó intézmény telephelyévé alakítja át. Az átalakuláshoz kapcsolódó működési engedélyek módosítása - a jogi helyzet rendezése érdekében - hivatalból, 2013. január 1-jei hatállyal történik.

Az átvett intézmények működési engedélyének módosítása a fenntartóra vonatkozó adatok átvezetése, valamint a határozott idejű működési engedélyek módosítása hivatalból, külön kérelmezés nélkül történjen meg.

A 11-12. §-hoz

Hatályba léptető rendelkezések és sarkalatossági záradék.

A 13. §-hoz

A helyi önkormányzatok címzett és céltámogatási rendszeréről szóló 1992. évi LXXXIX. törvény módosítását az állami tulajdonba kerülő, támogatás igénybevételével keletkezett vagyonelemek esetében fennálló elidegenítési tilalom törvényi feloldása teszi szükségessé.

A 14. §-hoz

Az Szt. fenntartó-fogalmának módosítását egyes kötelező önkormányzati feladatok állam általi átvétele teszi szükségessé. A felsorolásban feltüntetésre kerül az állam fenntartói feladatainak ellátására a Kormány rendeletében kijelölt szerv, a helyi önkormányzat, a helyi önkormányzatok társulása, a települési nemzetiségi önkormányzat és a területi nemzetiségi önkormányzat.

A 15. §-hoz

A rendelkezés - amellett, hogy egyértelművé teszi, hogy 2013. január 1-jétől egyes pénzbeli szociális ellátásokkal kapcsolatos ügyek a jegyzőtől a járási hivatalok hatáskörébe kerülnek át - a kormányrendeleti szintű szabályozásra való utalás beépítésével lehetővé teszi a Kormány számára, hogy a jegyző vagy a járási hivatal hatáskörébe tartozó ellátás iránti kérelem benyújtásának konkrét lehetőségeit az azok jellegzetességeihez igazodóan, a törvényinél rugalmasabb keretek között állapítsa meg.

A 16. §-hoz

A rendelkezés - azzal összefüggésben, hogy az Szt. 50. § (1) és (2) bekezdése szerinti jogcímeken megállapítható közgyógyellátással kapcsolatos ügyekben 2013-tól a járási hivatalok járnak el, ugyanakkor helyi önkormányzati rendeleti szabályozás alapján továbbra is lesz a jegyzőnek is lehetősége közgyógyellátás megállapítására - a párhuzamos igénybevétel lehetőségének kizárása mellett egyfajta hierarchiát állapít meg a közgyógyellátás egyes megállapítási jogcímei között.

A 17. §-hoz

A szakminiszter abban az esetben, ha a százötven férőhelyesnél nagyobb bentlakásos intézményben a megszűnést, illetve a működési engedély visszavonását követő három hónapon belül létrehoznak intézményt akkor mentesítheti az új fenntartót a százötven férőhelyes korlát alól. A szociális törvény 57. § (4) bekezdése helyébe lépő rendelkezés csak abban az esetben működik, ha az ellátottak érdeke nem sérül, és különösen indokolt eset elbírálására kerül sor.

A 18. §-hoz

2013. január 1-jétől a módszertani feladatokat az állam fenntartói feladatainak ellátására a Kormány rendeletében kijelölt szerv látja el.

A 19. §-hoz

Az Szt. szövegének a nemzeti köznevelési törvénnyel történő összhangba hozására irányul.

A 20-25. §-hoz

A törvény ezen §-ai a fogyatékos, pszichiátriai beteg és szenvedélybeteg személyek ellátását biztosító szakosított intézmények állam általi átvételéhez kapcsolódó ágazati módosításokat tartalmazzák.

A szociális alapszolgáltatások, illetve szakosított ellátások rendszeréhez kapcsolódóan az Szt. határozza meg az egyes konkrét feladatok ellátására, illetve megszervezésére köteles fenntartók körét. 2013. január 1-jétől a fenti ellátotti körhöz kapcsolódó, korábban kötelező önkormányzati feladatot képező intézményi ellátások biztosítására az állam lesz köteles. A feladatokban bekövetkező változások eredményeként az Szt. állami kötelezettségként határozza meg a szenvedélybetegek, pszichiátriai betegek és fogyatékos személyek szakosított ellátásának a megszervezését és fenntartását, olyan módon, hogy a korábban a települési önkormányzathoz (megyei jogú városhoz, fővárosi önkormányzathoz) telepített feladatellátás változatlan formában, folyamatosan biztosított maradjon.

A törvény értelmében továbbra is önkormányzati feladat marad a szakosított szociális ellátások közül az idősek és a hajléktalan személyek ellátást biztosító intézmények fenntartása, működtetése. A települési önkormányzatok, a Főváros és a megyei jogú városok feladat-ellátási kötelezettsége ezen célcsoportok esetében változatlan marad.

Az állam fenntartói feladatait a Kormány rendeletében kijelölt szerv fogja ellátni. Az Szt. több ponton módosításra kerül olyan szempontból is, hogy az egyes fenntartói feladatokat meghatározó részletszabályok az alkalmazhatóság érdekében kiegészülnek ezen új fenntartói körrel.

A 26. §-hoz

Az egyházi kiegészítő támogatás megtérítése alól a kötelezettet az ágazatért felelős miniszter mentesíti. Ebben az esetben külön kikötés, hogy legalább ezer betöltött férőhellyel rendelkezzen az intézmény, és ezt az ellátottak folyamatos ellátása különösen indokolja.

A 27. §-hoz

Az állam fenntartói feladatait ellátó szervet a Kormány rendeletében jelöli ki a § szerinti felhatalmazás alapján.

A 28. §-hoz

Az átalakításra tekintettel a módszertani intézmények kijelölése a törvény erejénél fogva, 2012. december 31-ével megszűnik.

A 29. §-hoz

A módosításokhoz kapcsolódó szövegrészek technikai cseréje és hatályon kívül helyezések.

A 30. §-hoz

A Gyvt. fenntartó-fogalmának módosítását egyes kötelező önkormányzati feladatok állam általi átvétele teszi szükségessé. A felsorolásban feltüntetésre kerül az állam fenntartói feladatainak ellátására a Kormány rendeletében kijelölt szerv, a helyi önkormányzat, a helyi önkormányzatok társulása és a nemzetiségi önkormányzat

A 31. §-hoz

A törvény alapelvvé teszi, hogy a tizenkét év alatti gyermek átmeneti gondozását és otthont nyújtó ellátását elsősorban befogadó szülőnél kell biztosítani. Ettől eltekinteni csak a gyermek tartós betegsége, súlyos fogyatékossága esetén lehet, valamint, ha a testvéreket nem lehet együttesen a befogadó szülőnél elhelyezni. Gyermekek átmeneti gondozása esetén van rá lehetőség, hogy a szülő kimondottan gyermeke intézményes elhelyezését kérje. Erre azonban csak akkor kerülhet sor, ha az intézményes elhelyezés nem ellentétes a gyermek érdekével.

A 32. §-hoz

Az átmeneti és tartós nevelésbe vett gyermek jogai közé tartozik a teljes körű gondozáson, ellátáson és nevelésen kívül, hogy az érdekei érvényesítésére megfelelő törvényes képviseletben részesüljön, ezt szolgálja a gyermekvédelmi gyámság bevezetése.

A 33. §-hoz

A gyermeki jogok védelmére kötelezettek köre kibővül a gyermek törvényes képviseletének ellátásával foglakozó személlyel, aki lehet a gyermek részére kirendelt gyám, gyermekvédelmi gyám, eseti gondnok, az egyes gyámi feladatok ellátásával megbízott nevelőszülő.

A 34. §-hoz

Az átmeneti nevelésbe vett gyermek szüleinek jogai és kötelezettségei kiegészülnek a gyermekvédelmi gyámmal való együttműködéssel.

A 35. §-hoz

A nemzeti köznevelésről szóló 2011. évi CXC. törvény 2012. szeptember 1-jén hatályba lépett része részlegesen tartalmaz rendelkezést a gyermekvédelemben dolgozó pedagógus munkakörűek foglalkoztatására vonatkozóan, eltérően a közoktatásról szóló 1993. évi LXXIX. törvénytől, mely alapján a gyermekvédelemben dolgozó pedagógusok foglalkoztatására egységesen a kollégiumi nevelőre vonatkozó szabályokat kellett alkalmazni.

A gyermekvédelmi szakellátás pedagógus munkakörű dolgozói foglalkoztatására vonatkozó szabályokat indokolt egységesen a gyermekvédelmi törvényben, illetve részletszabályait gyermekvédelmi tárgyú végrehajtási rendeletben kezelni annak érdekében, hogy a gyermekvédelmi szakellátás megfelelő szakmai színvonalának megtartásához szükséges pedagógusi kompetenciákkal rendelkező szakemberek továbbra is a pályán maradjanak. A pedagógus juttatások biztosítása a pályán tartás lényeges eszközeinek számítanak. A módosítással megszűnik továbbá a jelenleg tapasztalható bizonytalanság a pedagógusokra vonatkozó foglalkoztatási szabályok tekintetében.

A 36. §-hoz

A törvény a gyermekvédelmi gyám feladataként nevesíti a gyámsága alatt álló gyermek kapcsolattartási ügyében kialakult vita jelzését a döntésre jogosult gyámhatóság felé. A gyámhatóság feladatává teszi továbbá a gyermekvédelmi gyám feljogosítását a gyámsága alatt álló gyermek legfeljebb két napra történő eltávozásának és két napnál hosszabb időtartamú szabadságának engedélyezésére.

A 37. §-hoz

A Kormány 1430/2011. (XII. 13.) Korm. határozatával elfogadott Nemzeti Társadalmi Felzárkózási Stratégia (2011-2020) első beavatkozási területe a Gyermek jól-lét, amely rögzíti, hogy a korai képességgondozásra, a koragyermekkori gondozásra, nevelésre és a szülők bevonására kiemelt figyelmet kell fordítani. Kutatások által bizonyított tény, hogy a korai életkorban tett befektetések megtérülnek és sokkal hatékonyabbak, valamint költségkímélőbbek, mint a későbbi életkorban nyújtott beavatkozások.

A Biztos Kezdet Gyerekház szolgáltatás célja, hogy a mélyszegénységben élő, sok esetben rossz szociális és lakáskörülmények között élő, súlyos szocializációs hiányokkal küzdő kisgyerekek és családjaik - a gyermek későbbi fejlődése szempontjából legfontosabb korai életszakaszában (még óvodáskor előtt) - segítséget kapjanak a készségeik és képességeik kibontakozásához, amely a későbbi iskolai sikerességükhöz elengedhetetlenül szükséges.

A Biztos Kezdet Gyerekház támogató környezetet biztosít a hátrányos, halmozottan hátrányos helyzetű gyermek és szülője számára, ahol mind a gyermek egészséges fejlődéséhez szükséges fejlesztő játék, mind a szülői kompetenciák növeléséhez szükséges személyi és tárgyi feltételek biztosítottak.

A Gyerekházak és a gyermekjóléti alapellátás céljai szervesen kapcsolódnak egymáshoz, így a jogszabályban, mint gyermekjóléti alapellátáshoz kapcsolódó prevenciós szolgáltatás fog megjelenni. A Gyerekházak hosszú távú fejlesztési folyamat eredményeként európai uniós társfinanszírozással jöttek létre.

A 38. §-hoz

A gyermekek védelméről és a gyámügyi igazgatásról szóló 1997. évi XXXI. törvény szövegének a nemzeti köznevelési törvénnyel történő összhangba hozására irányul.

A 39. §-hoz

A törvény a 12. életévét be nem töltött gyermek érdekében - az életkorának megfelelően - egyértelműen rögzíti, hogy átmeneti gondozását elsősorban a családias gondozást, ellátást nyújtó helyettes szülőnél kell biztosítani.

A 40. §-hoz

A törvény bevezeti a befogadó szülő fogalmát, melybe beleértendő a helyettes szülő, a nevelőszülő, valamint a speciális és különleges ellátási szükségletű gyermek befogadására alkalmas és arra kiképzett speciális és különleges nevelőszülő. A befogadó szülő a gondozásában lévő gyermek számára nyújt teljes körű ellátást, szükség szerint együttműködve a gyermek szülőjével. A befogadó szülővé válás feltételei, illetve a hálózatban történő működés valamennyiükre érvényesülő közös szabály. A foglalkoztatási jogviszony társadalombiztosítási vonzatát külön törvény határozza meg.

A 41 §-hoz

A törvény a helyettes szülő gondozásában lévő gyermek érdekében szabályozza a gyermekgondozó alkalmazásának feltételeit az elhelyezhető gyermekek létszámához és szükségleteihez igazítva, valamint a gyermekgondozó révén lehetővé teszi a helyettes szülő szabadságának kiadását és akadályoztatása esetén a gyermek ellátását.

A 42. §-hoz

Az átmeneti gondozásra szoruló, elsősorban 12. életévét betöltött gyermek teljes körű ellátását gyermekek átmeneti otthonában kell biztosítani. A 12 év alatti gyermekek akkor kerülhetnek a gyermekek átmeneti otthonába, ha valamely oknál fogva (egészségi állapot, testvérek együttes elhelyezése, szülő kérése) elhelyezésüket nem lehetett nevelőszülőnél biztosítani.

A 43. §-hoz

A hatályos szabályozás értelmében a gyermekotthon biztosítja az otthont nyújtó ellátás családgondozás elemét is. A gyermekvédelmi gyámság jogintézményének bevezetésével ez azonban megváltozik, hiszen a családgondozás feladata a gyermekvédelmi gyám feladatkörébe épül be. E változás szükségessé teszi az otthont nyújtó ellátás biztosítására vonatkozó rendelkezés módosítását. A törvény egyértelművé teszi, hogy a területi gyermekvédelmi szakszolgálat feladata az ellátást nyújtó tevékenyég támogatása a gyermekvédelmi gyámság ellátásával.

A 44. §-hoz

A törvény egyértelművé teszi, hogy mely feltételekkel lehet nevelőszülővé válni és - összhangban az új nevelőszülői foglalkoztatási jogviszonnyal - eltekint a gyermek életkorához viszonyított legfeljebb 45 év korkülönbségtől.

A 45. §-hoz

A hatályos szabályozáshoz képest, a hivatásos nevelőszülőnél elhelyezhető gyermekek létszámához viszonyítottan a törvény egy fővel csökkenti a nevelőszülőnél elhelyezett gyermekek létszámát, továbbá figyelembe veszi a gyermek különleges vagy speciális ellátási szükségletét. Erre tekintettel a nevelőszülői hálózatot működtetőnek további egy vagy két fővel kell csökkentenie az elhelyezhető gyermekek számát annak érdekében, hogy a nevelőszülő reális terhelés mellett jó minőségű ellátást tudjon biztosítani a rábízott gyermek számára.

A 46. §-hoz

A hatályos Gyvt. nem rendelkezik a nevelőszülőnek gyermekvédelmi szakellátásban részesülő gyermek után járó nevelési díj felhasználásának céljáról, lehetséges költségelemeiről. Nem szabályozza továbbá a törvény a gyermekvédelmi szakellátásban részesülő gyermek után a nevelőszülőt megillető családi pótlék felhasználási tartalmát sem. Ugyanakkor a gyermek után járó ellátmány felhasználását szabályozó rendelkezés aránytalanul sok költségelemet tartalmaz. A módosítás egyértelművé teszi, hogy melyek a nevelési díj, a családi pótlék és az ellátmány felhasználhatósági területei, és biztosítja a költségelemek arányos megoszlását a háromféle juttatás között, mely mind a kiadások tervezhetőségét, realizálhatóságát, mind a kiadások ellenőrizhetőségét egyidejűleg szolgálja. A fentiek mellett a rendelkezés a gyermekvédelmi szakellátásban részesülő, nevelőszülőnél élő gyermek, fiatal felnőtt jogai védelmében kimondja, hogy a gyermek, fiatal felnőtt nem kötelezhető arra, hogy saját keresményéből a nevelőszülői háztartás költségeihez hozzájáruljon.

A 47. §-hoz

A gyermek gondozási helyétől független gyermekvédelmi gyámság bevezetésével a gyermekotthon is együttműködésre köteles a gyámmal, ennek érdekében elősegíti gyámi feladatainak ellátását és eleget tesz a gondozás, nevelés feladatának.

A 48. §-hoz

A törvény egyértelművé teszi a területi gyermekvédelmi szakszolgálatnak a gyermekvédelmi gyámság alatt álló gyermekkel kapcsolatos feladatait, a gyámmal való együttműködését.

A 49. §-hoz

A gyermekvédelmi szakszolgáltatás feladata a gyermek törvényes képviseletének biztosítása érdekében a gyermekvédelmi gyámi és - a korábbinál várhatóan kevesebb alkalommal - az eseti gondnoki feladatok ellátása.

Az 50. §-hoz

A területi gyermekvédelmi szakszolgálat a gyermek törvényes képviseletének ellátása érdekében gyermekvédelmi gyámi hálózatot működtet, mely az eseti gondnoki tevékenységet is ellátja.

Az 51. §-hoz

A gyermek sorsának rendezése érdekében a törvény lehetőséget teremt a nevelőszülői hálózatot működtető számára, hogy a nevelőszülőt meghatározott mértékű külön díjazásban részesítse, ha a gyermeket - a nevelőszülő segítő tevékenységének eredményeként is - vér szerinti családjába vagy örökbefogadó családba átgondozták. Ezzel elismerést nyer a nevelőszülő azon tevékenysége is, mellyel részt vesz a gyermek sorsának rendezésében.

Az 52. §-hoz

Meghatározza a törvény a nevelőszülői tevékenységet segítő gyermekgondozó alkalmazásának feltételét, így a speciális nevelőszülő a nála elhelyezett gyermekek számától függetlenül, míg a különleges nevelőszülő három különleges ellátási szükségletű gyermek egyidejű ellátása esetén jogosult erre a segítségre. Gyermekgondozó elsősorban a nevelőszülő hozzátartozója lehet, amely a hatályos szabályozáshoz képest tágabb körből ad lehetőséget a nevelőszülőnek az arra alkalmas személyek közül a választásra; ugyanakkor figyelemmel kell lenni a gyermekgondozó személyére vonatkozóan meghatározott kizáró okokra.

Tartalmazza a törvény a helyettes szülői jogviszony legfontosabb elemeit is.

Az 53. §-hoz

A súlyosan veszélyeztetett gyermek érdekében, azonnali intézkedésként alkalmazott ideiglenes elhelyezés esetén is biztosítani szükséges a 12. életévét be nem töltött gyermek nevelőszülőnél történő elhelyezését, melytől elsősorban a gyermek egészségi, vagy személyiségállapota miatt lehet eltérni, alkalmazva a gyermekotthoni elhelyezés lehetőségét.

Az 54. §-hoz

A törvény nem változtat a gyermek családjából történő kiemelésének feltételein, azonban a 12. életévét be nem töltött gyermek elhelyezését - meghatározott kivételekkel - minden esetben nevelőszülőnél, a 12. életévét betöltött gyermeket lehetőség szerint nevelőszülőnél rendeli elhelyezni annak érdekében, hogy a gyermek az életkorának megfelelő családias gondozásban, ellátásban részesüljön.

Az 55. §-hoz

Az átmeneti nevelésbe vétel szükségességének felülvizsgálata során a gyermek érdekében a gyermekvédelmi gyámja is véleményt nyilvánít.

Az 56. §-hoz

A törvény nem változtat a gyermek tartós nevelésbe vételének szabályain, azonban a 12. életévét be nem töltött gyermek elhelyezését - meghatározott kivételekkel - minden esetben nevelőszülőnél, a 12. életévét betöltött gyermeket lehetőség szerint nevelőszülőnél rendeli elhelyezni annak érdekében, hogy a gyermek az életkorának megfelelő családias gondozásban, ellátásban részesüljön.

Az 57. §-hoz

A rendelkezés rögzíti, hogy a speciális gyermekotthonokban a veszélyeztető magatartást tanúsító gyermekekkel szemben alkalmazott nevelési felügyelettel kapcsolatos eljárásokban a gyermeket a gyermekjogi képviselő vagy a gyermekvédelmi gyám képviselheti.

Az 58. §-hoz

A törvény egyértelművé teszi, hogy a gyermek gondozási helyének meghatározása során figyelemmel kell lenni a 12. életévét be nem töltött gyermek nevelőszülőnél történő elhelyezéséhez fűződő jogára.

Az 59. §-hoz

A gyermekvédelmi gyám fontos új feladata, hogy ha a gyermekkel szemben rossz bánásmódot tapasztal - például a gyermek bántalmazását, elhanyagolását -, akkor a gyámhatóság által kijelölt gondozási helyéről elviheti és biztonságba helyezheti gyámoltját, mely intézkedéssel egyidejűleg kezdeményeznie kell a gyámhatóságnál a gyermek gondozási helyének megváltoztatását. Ezzel a rendelkezéssel egyensúlyba kerül az az elv, hogy a gyám nem jogosult a gyámoltja gondozási, tartózkodási helyét megváltoztatni, azonban a gyermek védelemhez való jogának is teljes körűen érvényesülnie kell.

A 60-61. §-hoz

A rendelkezés részletezi a gyermekvédelmi gyám kirendelésének eseteit. A korábbiakhoz képest jelentős változás, hogy a gyermekvédelmi gyám személyében a gyermekért felelős, érte tenni tudó új szereplője lesz a gyermekvédelmi szakellátásnak. A gondozási tevékenységtől elválik a gyermek törvényes képviseletének, érdekeinek és jogainak következetes képviselete. Ennek érdekében meghatározza a rendelkezés az egy gyermekvédelmi gyám számára kirendelhető gyermekek számát. Ugyanakkor elismeri a törvény a nevelőszülő és a gondozásába helyezett gyermek közötti kapcsolatot, kötődést, melyre alapozva egyes gyámi feladatokat - meghatározott feltételek teljesülése és a nevelőszülő vállalása esetén - a nevelőszülő is elláthat. A rendelkezés emellett - a gyámi tevékenységre vonatkozó általános szabályokon túl - rögzíti a nevelőszülő meghatározott gyámi feladatok ellátására történő kirendelésének feltételeit, a nevelőszülő ezen esetre vonatkozó feladatait.

A 62. §-hoz

A gyermekvédelmi gyámi tevékenység sajátosságaiból adódóan a gyermekkel való közvetlen kapcsolatfelvétel és annak fenntartása, a gyermeket érintő minden lényeges kérdésben való tájékozottság kell jellemezze a gyámi tevékenységet.

A 63. §-hoz

A gyermekvédelmi gyámnak a gyermek személyi és vagyoni ügyeiben való képviseletére vonatkozóan részletes feladatok kerültek meghatározásra, összhangban azzal a törekvéssel, hogy a gyermekért felelős személyként járjon el gyámoltja valamennyi ügyében.

A 64. §-hoz

A gyermek vagyonának kezelését a gyermekvédelmi gyám feladatává teszi a rendelkezés.

A 65-68. §-hoz

A törvény ezen §-ai a gyermekvédelmi szakellátást biztosító intézmények állam általi átvételéhez kapcsolódó ágazati módosításokat tartalmazzák.

A települési önkormányzatok gyermekvédelmi szakellátás terén ellátott kötelező feladatait a Gyvt. határozza meg. 2013. január 1-jétől az önkormányzatoknál kötelező feladatként csak alapellátási feladatok maradnak, a korábban biztosított szakellátási feladatok az államhoz kerülnek. Ennek megfelelően a módosítás értelmében az állam biztosítja az otthont nyújtó ellátást, az utógondozói ellátást és a területi gyermekvédelmi szakszolgáltatást.

Az állam fenntartói feladatait, továbbá a szakmai módszertani feladatokat a Kormány rendeletében kijelölt szerv fogja ellátni. A Gyvt. több ponton módosításra kerül olyan szempontból is, hogy az egyes fenntartói feladatokat meghatározó részletszabályok az alkalmazhatóság érdekében kiegészülnek ezen új fenntartói körrel.

A 69. §-hoz

A befogadó szülőkre vonatkozó szabályozás bevezetésével összhangban szükséges az adatkezelésre vonatkozó szabályok között is megjeleníteni a befogadó szülőt, mint olyan szakembert, aki jogosult a gyermek meghatározott adatainak a kezelésére.

A 70. és 72. §-hoz

A nevelésbe vett gyermek után a szülő gondozási díjfizetésre kötelezett. Az elmaradt gondozási díjat adóhatóságnak kell behajtania. Az adózás rendjéről szóló 2003. évi XCII. törvény 81. § d) pontja alapján a települési önkormányzat jegyzője, mint önkormányzati adóhatóság jár el első fokon törvényben meghatározott esetben a magánszemélyt terhelő adók módjára behajtandó köztartozások ügyében. Az adózás rendjéről szóló törvény értelmében ezekben az ügyekben törvénynek kell megállapítania az önkormányzati adóhatóság hatáskörét.

A 71. §-hoz

Tekintettel arra, hogy a köznevelési törvény szerint 2013-tól az iskolák fenntartója az állam lesz, a gyermekétkeztetés ugyanakkor minden esetben az önkormányzatok feladata marad, módosítani szükséges a Gyvt.-nek a gyermekétkeztetésre vonatkozó szabályát. A módosítás meghatározza, hogy az egyes esetekben kinek, milyen módon kell a gyermekétkeztetést biztosítania.

A 73. §-hoz

2013. január 1-jétől a módszertani feladatokat az állam fenntartói feladatainak ellátására a Kormány rendeletében kijelölt szerv látja el. Az átalakításra tekintettel a módszertani intézmények kijelölése a törvény erejénél fogva, 2012. december 31-ével megszűnik.

A rendelkezés a gyermekvédelmi gyámság bevezetéséhez és a nevelőszülői jogviszony átalakításához kapcsolódó átmeneti rendelkezéseket tartalmazza.

A gyermekvédelmi gyámság bevezetése érdekében szükséges a fokozatosság biztosítása olyan módon, hogy a folyamatban lévő és az új eljárásokban kell alkalmazni a megváltozott rendelkezéseket, valamint a gyermekvédelmi szakellátásban nevelkedő gyermekek nevelésbe vételének felülvizsgálata során. Így nem szükséges külön felülvizsgálatot tartaniuk a gyámhatóságoknak.

A törvény rögzíti, hogy 2014. január 1-jétől a gyermekvédelmi szakellátásba kerülő 12 év alatti gyermekeket befogadó szülőnél kell elhelyezni. A rendszerben lévő 12 év alatti gyermekek intézményes elhelyezését fokozatosan, 2016. december 31-éig kell megszüntetni.

A 74. §-hoz

Az állam fenntartói feladatait ellátó szervet a Kormány rendeletében jelöli ki a felhatalmazás alapján.

A 75-76. §-hoz

A módosításokhoz kapcsolódó szövegrészek technikai cseréje és hatályon kívül helyezések.

A 77. §-hoz

A családjogi törvény hatályos rendelkezései közül hatályon kívül helyezésre kerülnek a gyermekvédelmi gyámságra vonatkozó új szabályozással ellentmondó szabályok.

A 78-79. §-hoz

A Magyarország helyi önkormányzatairól szóló 2011. évi CLXXXIX. törvény módosítását a kötelező önkormányzati feladatok változása teszi szükségessé. 2013. január 1-jétől állami feladattá válik a fogyatékos, szenvedélybeteg és pszichiátriai beteg személyek szakosított ellátása, valamint a gyermekvédelmi szakellátások teljes köre. Utóbbi okból a helyi, illetve a kerületi önkormányzati feladatok is pontosításra szorulnak.

A 80. §-hoz

A megváltozott munkaképességű személyek ellátásairól és egyes törvények módosításáról szóló 2011. évi CXCI. törvény 37. § (2) bekezdése értelmében a megváltozott munkaképességű személyek foglalkozási rehabilitációját szolgáló új támogatási rendszer 2013. január 1-jétől kerül bevezetésre. Akiket jelenleg a rehabilitációs foglalkoztatás keretében határozott idejű munkaviszonyban foglalkoztatnak, azoknak a határozott idejű továbbfoglalkoztatása során korlátot szab a munka törvénykönyve, amely szerint a határozott idejű munkaviszony az 5 évet nem haladhatja meg. Tekintettel arra, hogy a rehabilitációs foglalkoztatás államilag támogatott foglalkoztatás, valamint arra, hogy a rehabilitáció - célját tekintve - elsősorban határozott idejű foglalkoztatásban valósul meg, indokolt biztosítani a lehetőséget arra, hogy a foglalkozási rehabilitáció határozott idejű foglalkoztatás keretében történjen. A határozott idejű munkaviszony meghosszabbítására vonatkozó szabályozás kialakítása során figyelemmel kell lenni a munka törvénykönyvére, valamint a Tanácsnak az ESZSZ, az UNICE és a CEEP által a határozott ideig tartó munkaviszonyról kötött keretmegállapodásról szóló 1999/70/EK irányelve rendelkezéseire. A munka törvénykönyvének 298. § (4) bekezdése szerint törvény - ágazati, szakmai sajátosságokra tekintettel - a munka törvénykönyvének rendelkezéseitől eltérhet. Az irányelv mellékletének 2. szakasza az államilag támogatott beilleszkedési programok tekintetében lehetőséget biztosít az irányelvtől eltérő szabályozásra. Fentiekre tekintettel a § a rehabilitációs foglalkoztatásban - mint államilag támogatott beilleszkedési programban - részt vevők esetében a határozott idejű munkaviszony meghosszabbítására speciális szabályozást tartalmaz, a rendelkezés szerint e személyek munkaviszonya a foglalkozási rehabilitáció időtartamára meghosszabbítható.

A 81-82. §-hoz

A megváltozott munkaképességű személyek ellátásairól és egyes törvények módosításáról szóló 2011. évi CXCI. törvény 25. §-a és 37. § (2) bekezdése alapján 2013. január 1-jétől a rehabilitációs foglalkoztatásban munkavállalóként a komplex minősítés szerinti megváltozott munkaképességű személyek vehetnek részt. A megváltozott munkaképességű személyek foglalkoztatására irányuló, jelenlegi támogatási rendszerben foglalkoztatottak esetén - amennyiben komplex minősítésük még nem történt meg - indokolt a továbbfoglalkoztatást a komplex vizsgálatok lefolytatásáig átmenetileg, de legfeljebb a 2013. év végéig lehetővé tenni.

A 83. §-hoz

A rendelkezés az egyes szociális rászorultságtól függő pénzbeli ellátások iránti kérelemmel kapcsolatosan a törvényben megállapított, illetőleg az Országgyűlés által már korábban elfogadott, de hatályba még nem lépett törvényi szabályok közötti összhang megteremtését célozza.

A gyermekek védelméről és a gyámügyi igazgatásról szóló 1997. évi XXXI. törvénynek a járások kialakításáról, valamint egyes ezzel összefügg ő törvények módosításáról szóló 2012. évi XCIII. törvénnyel történő módosítását korrigálva a megelőlegezett gyermektartásdíj behajtása tekintetében nem csupán az adóhatóságot nevesíti, hanem egyértelműen a települési önkormányzat jegyzőjéhez, mint önkormányzati adóhatósághoz telepíti a hatáskört.