2013. évi CXXXIX. törvény indokolása

a Magyar Nemzeti Bankról

-----STARTING---POINT---ALTALANOS--- 

A törvény célja a Pénzügyi Szervezetek Állami Felügyelete (a továbbiakban: PSZÁF) pénzügyi közvetítő rendszert felügyelő, ellenőrző hatósági feladatainak a Magyar Nemzeti Bank (a továbbiakban: MNB) feladat- és hatáskörébe, illetve szervezetrendszerébe történő integrációjának megvalósítása. Az integráció megteremtése alapvető feltétele annak, hogy a pénzügyi rendszer egészének stabilitását veszélyeztető rendszerkockázati tényezők nyomon követése és kontrollja, azaz a makroprudenciális felügyelés és az intézmények egyedi felügyelését, az egyedi kockázatok nyomon követését szolgáló mikroprudenciális felügyelés közti megfelelő hatékonyságú koordináció biztosított legyen. Ezáltal elérhető a makroprudenciális politika és a kapcsolódó szempontrendszer megfelelő, egy szervezet által történő hatékonyabb koordinálása és érvényesítése.

A törvény ezen cél érdekében egy státusz törvény keretében szabályozza a makroprudenciális politika hatékony vitele érdekében szükséges intézményi feladat-, hatáskör és eszközrendszert, amelyhez kapcsolódóan kerül szabályozásra az egyedi intézményi pénzügyi felügyeleti eszközrendszer. Így az MNB szervezetébe integrált módon megfelelően érvényesülhetnek a mikroprudenciális felügyeleti jogalkalmazás során a makroprudenciális szempontok.

A PSZÁF feladatainak az MNB-be integrálásának legfőbb előnye, hogy mind a makro- és mikroprudenciális felügyelet, mind pedig a monetáris politika tágabb információs bázishoz jut, javulnak a döntés előkészítés feltételei, ellentmondás mentessé válik a pénzügyi közvetítőrendszer felé történő hatósági fellépés.

Összességében tehát egy szélesebb eszköztár áll a mikro- és makroprudenciális hatósági feladatokat ellátó jegybank rendelkezésére az egyedi vagy rendszerszintű pénzügyi válsághelyzetek megelőzése, továbbá a már bekövetkezett válsághelyzetek gyors és eredményes megoldása érdekében.

A korábbiaknál konkrétabban meghatározott feladatként jelenik meg a jegybanki hatáskör kapcsán, hogy a jövőben az MNB alakítja ki a pénzügyi közvetítőrendszer egészének stabilitására vonatkozó makroprudenciális politikát, amelynek célja a pénzügyi közvetítőrendszer ellenállóképességének növelése, valamint a pénzügyi közvetítőrendszernek a gazdasági növekedéshez való fenntartható hozzájárulásának biztosítása. A törvényben foglalt előírások eredményeként az MNB válik a makroprudenciális politika elsődleges felelősévé, és mint makroprudenciális hatóság elkülönült feladatokat és megfelelő, önállóan alkalmazható szabályozó eszközöket kap.

Az MNB eszközrendszerében a makroprudenciális szempontok hatékonyabb érvényesítésével kapcsolatban új feladatként kerül meghatározásra a pénzügyi közvetítőrendszer felügyelete és ellenőrzése. Mindezek eredményeként a PSZÁF pénz-, tőke- és biztosítási piac felügyeletével kapcsolatos funkcióit, továbbá a fogyasztóvédelmi és piacfelügyeleti funkcióit a jegybank látja el. Ezen új hatósági jogosítványokhoz kapcsolódóan a törvény meghatározza az MNB hatósági eljárásainak általános és részletes szabályait. Az új szabályozás lényegében átveszi a korábbi felügyeleti eljárási szabályokat, ezáltal biztosítható, hogy az egyes piaci szereplők vonatkozásában ne jelentsen az új szabályrendszer lényeges gyakorlati változást az eljárási cselekmények során.

Szintén az MNB szervezetéhez kapcsolódóan valósul meg a pénzügyi szolgáltatások területét érintő - bíróságon kívüli - békéltetési rendszer, oly módon, hogy a Pénzügyi Békéltető Testület működése a békéltető testületekre vonatkozó garanciális keretek fenntartásával történjen.

A törvény szerint külön törvényben meghatározott jogkörében az MNB szanálási hatóságként jár majd el. A szanálás olyan speciális, a csődeljárás és a felszámolási eljárás egyes jegyeit egyesítő eljárás, melynek célja a fizetésképtelenné váló pénzügyi szervezetek helyzetének rendezése a pénzügyi stabilitás fenntartása és az ügyfelek érdekeinek védelme szem előtt tartása mellett. A szanálásra vonatkozó uniós keretrendszer jelenleg kialakítás alatt áll, a hazai szanálási szabályozás ezen uniós fejlemények tükrében kerül majd kialakítás alá.

A törvény érintetlenül hagyja az MNB klasszikus jegybanki feladatait. Ennek megfelelően a korábbiakkal megegyező módon az MNB határozza és valósítja meg a monetáris politikát, jogosult bankjegy- és érmekibocsátásra, hivatalos deviza- és aranytartalékot képez és kezel, a devizatartalék kezelésével és az árfolyampolitika végrehajtásával kapcsolatban devizaműveleteket végez, felvigyázza a fizetési és elszámolási, valamint az értékpapír-elszámolási rendszereket, és részt vesz ezen rendszerek kialakításában, továbbá feladatai ellátásához szükséges statisztikai információkat gyűjt és hoz nyilvánosságra.

Az MNB szervezeti felépítése is változik. Az MNB szerveinek korábbi köre, azaz a Monetáris Tanács, az igazgatóság és a felügyelőbizottság kiegészül a korábbiaktól eltérő működésű, és feladatkörű Pénzügyi Stabilitási Tanáccsal. Az MNB legfőbb döntéshozó szerve továbbra is a Monetáris Tanács, mely egyben biztosítja, hogy az új pénzügyi felügyeleti funkciók és hatáskörök mellett is az árstabilitási cél elsődlegessége érvényesül a jegybank döntéshozatalában, működésében. A Monetáris Tanács a korábbi hatáskörein túl ezért meghatározza az MNB mikro- és makroprudenciális feladataival kapcsolatban azon stratégiai kereteket, amely keretek között a Pénzügyi Stabilitási Tanács döntést hoz

Ennek megfelelően pedig a Pénzügyi Stabilitási Tanács hatáskörébe tartozik a Monetáris Tanácsnak az MNB mikro- és makroprudenciális feladataival kapcsolatos döntése végrehajtásának irányítása és a Monetáris Tanács által meghatározott stratégiai keretek között az MNB mikro- és makroprudenciális feladataival kapcsolatos döntéshozatal.

A feladatellátás változása miatt az MNB igazgatóságának feladatai is változnak. Az igazgatóság a korábbi feladatain túlmenően a jövőben felelős lesz a Monetáris Tanács által meghatározott stratégiai keretek között a Pénzügyi Stabilitási Tanács által meghozott döntés végrehajtásának irányításáért is.

A PSZÁF-tól átvett feladatokra tekintettel a törvény szabályokat tartalmaz Európai Bizottsággal és az Európai Felügyeleti Hatóságokkal történő kapcsolattartásra vonatkozóan, továbbá rendezi az összevont alapú felügyeleti feladatok összehangolása, valamint a harmadik országok hatáskörrel rendelkező pénzügyi felügyeleti hatóságaival történő megfelelő együttműködés biztosítása kapcsán a felügyeleti kollégiumra vonatkozó szabályokat.

A parlamenti ellenőrzés szabályaival kapcsolatban az MNB-re vonatkozó szabályok kiegészülnek a PSZÁF-ra korábban vonatkozó tájékoztatási kötelezettséggel az Országgyűlés feladatkörrel rendelkező bizottsága irányába. A Kormány, illetve a központi államigazgatási szervek számára előírásra kerülnek a tevékenységükkel kapcsolatos információ szolgáltatásra vonatkozó szabályok, amelynek az MNB kérésére kötelesek eleget tenni.

A PSZÁF közérdekű igényérvényesítési jogosultsága szintén átkerül a jegybankhoz, biztosítva ezzel a korábbi felügyeleti eszközrendszer teljes érvényesülését.

A PSZÁF független működését biztosító bevételi forrását, a felügyeleti díjat a pénzügyi szervezetek fizették az egyes ágazati törvényben meghatározott mértékben. E bevételi forrást az MNB esetében is biztosítani kell, annak érdekében, hogy a működés pénzügyi fedezete biztosított legyen. A felügyeleti díj fizetésének szabályai a törvény szerint a korábbiakhoz hasonló módon kerülnek meghatározásra.

Az új mikroprudenciális felügyeleti feladatok kapcsán MNB elnöke a törvény szerint felhatalmazásokat kap azon jogalkotási tárgykörök rendeleti szabályozására, amely felhatalmazásokkal a PSZÁF elnöke a hatálybalépést megelőzően rendelkezett. Ezzel kapcsolatban azonban lényeges változás, hogy ezen szabályozási tárgykörökben kiadott jogszabályok a korábbiakkal ellentétben magasabb szinten - a kormányrendelettel egy szinten - helyezkednek el jogszabályi hierarchiában. E felhatalmazások alapján megalkotott szabályok csak törvénnyel nem lehetnek ellentétesek.

-----STARTING---POINT---RESZLETES---

Az 1. §-hoz

Az Európai Unió működéséről szóló szerződés (a továbbiakban: Szerződés) 130. cikkének megfelelően a törvény előírja, hogy a nemzeti központi bankok, valamint döntéshozó testületeik tagjai a rájuk ruházott hatáskör gyakorlása, valamint feladataik és kötelezettségeik teljesítése során nem kérhetnek, és nem fogadhatnak el utasításokat a Kormánytól, az Európai Központi Bank kivételével az Európai Unió intézményeitől, szerveitől és hivatalaitól, a tagállamok kormányaitól vagy bármilyen más szervezettől, illetve politikai párttól.

Az MNB a Központi Bankok Európai Rendszerének, valamint az Pénzügyi Felügyeleti Európai Rendszernek tagja.

A 2. §-hoz

A törvény az Alaptörvény 41. cikk (3) bekezdésének megfelelően előírja, hogy az elnöke az Országgyűlésnek írásbeli és szóbeli beszámolási kötelezettséggel tartozik.

A 3. §-hoz

A rendelkezés összhangban van a Szerződés 127. cikkével, mely szerint a Központi Bankok Európai Rendszerének elsődleges célkitűzése az árstabilitás fenntartása. Szintén a Szerződés 127. cikkének megfelelően szükséges annak kimondása, hogy az MNB úgy támogatja a pénzügyi közvetítőrendszer stabilitásának fenntartását és a Kormány gazdaságpolitikai programjának megvalósítását, hogy ne veszélyeztesse elsődleges céljának érvényesülését.

A 4. §-hoz

A Szerződés 127-128. cikkei definiálják azokat a feladatokat, amelyeket a jegybankoknak el kell látniuk. A 4. § részletesebben fogalmazza meg az MNB alapvető feladatait, amelyek az alábbiakban foglalhatóak össze: monetáris politika meghatározása, bankjegy- és érmekibocsátás, devizatartalékok képzése és kezelése, devizaműveletek végzése, a fizetési és elszámolási rendszerek működésének felvigyázása és támogatása.

A törvény szerint az MNB alakítja ki a pénzügyi közvetítőrendszer egészének stabilitására vonatkozó makroprudenciális politikát, tekintettel arra, hogy elsősorban a jegybank rendelkezik a makrogazdasági környezet, a pénzügyi piacok és a pénzügyi közvetítőrendszer összefüggéseinek elemzéséhez szükséges kompetenciával. A makroprudenciális politika célja a pénzügyi közvetítőrendszer ellenállóképességének növelése, valamint a pénzügyi közvetítőrendszernek a gazdasági növekedéshez való fenntartható hozzájárulásának biztosítása. Az MNB ennek érdekében a törvényben meghatározott keretek között feltárja a pénzügyi közvetítőrendszer egészét fenyegető üzleti és gazdasági kockázatokat, elősegíti a rendszerszintű kockázatok kialakulásának megelőzését, valamint a már kialakult rendszerszintű kockázatok csökkentését vagy megszüntetését, továbbá hitelpiaci zavar esetén a hitelezés ösztönzésével, a túlzott hitelkiáramlás esetén annak visszafogásával járul hozzá a közvetítőrendszer gazdaságfinanszírozó funkciójának kiegyensúlyozott megvalósulásához.

A törvény szerint az MNB külön törvényben meghatározott jogkörében szanálási hatóságként is eljár. A szanálás mint a hitelintézetekre és egyéb pénzügyi szervezetekre vonatkozó speciális fizetésképtelenségi eljárás egyaránt igényel makroprudenciális és mikroprudenciális kompetenciákat, ezért indokolt, hogy a jegybank lássa el ezt a feladatkört a jövőben.

A törvény szerint az MNB a jövőben ellátja mindazon feladatokat, amelyeket a PSZÁF látott el, azaz ellátja pénzügyi közvetítőrendszer felügyeletét és ellenőrzését a pénzügyi közvetítőrendszer zavartalan, átlátható és hatékony működésének biztosítása érdekében; elősegíti a pénzügyi közvetítőrendszer részét képező személyek és szervezetek prudens működését, felügyeli a tulajdonosok gondos joggyakorlását; feltárja az egyes pénzügyi szervezeteket, illetve a pénzügyi szervezetek egyes szektorait fenyegető, nemkívánatos üzleti és gazdasági kockázatokat; csökkenti vagy megszünteti a már kialakult egyedi vagy szektorális kockázatokat; megelőző intézkedések alkalmaz az egyes pénzügyi szervezetek prudens működésének biztosítása érdekében; fellép a pénzügyi szervezetek által nyújtott szolgáltatásokat igénybevevők érdekeinek védelme és a pénzügyi közvetítőrendszerrel szembeni közbizalom erősítése érdekében.

Szintén az MNB szervezetéhez kapcsolódóan valósul meg a pénzügyi szolgáltatások területét érintő, bíróságon kívüli békéltetési rendszer.

Szükséges annak kimondása is, hogy a jegybank számára feladatot törvény állapíthat meg, és az ily módon megállapított feladatnak összhangban kell lennie az MNB-nek az e törvényben meghatározott jegybanki feladataival és felelősségével, illetve egyéb tevékenységet csak az elsődleges céljának és alapvető feladatainak veszélyeztetése nélkül folytathat.

Az 5-7. §-hoz

Az MNB részvénytársasági formában működik. A törvény rögzíti azt a tényállást, hogy az MNB székhelye Budapest.

Az MNB speciális feladatából, státusából következően egyes szervei nem vagy nem teljes körűen tölti be azokat a funkciókat, amelyek a részvénytársasági formánál megszokottak. Ezért nincs közgyűlés, illetve a menedzsment a jegybanki függetlenség szabályozása miatt alapvető jegybanki feladatai körében független a részvényestől.

Erre az adja meg a lehetősége, hogy a gazdasági társaságokról szóló törvényt az e törvényben foglalt eltérésekkel kell az MNB-re alkalmazni.

Az MNB részvényei az állam tulajdonában vannak. Az államot, mint részvénytulajdonost az államháztartásért felelős miniszter képviseli.

A törvény a számviteli beszámolót - az Európai Unió szabályainak való megfelelés céljából - úgy szabályozza, hogy a részvényes határozatában tudomásul veszi az igazgatóság által megállapított könyvvizsgálói záradékkal ellátott számviteli beszámolót.

A 8. §-hoz

Az MNB szervei: a Monetáris Tanács, az igazgatóság és a felügyelő bizottság, továbbá új szervként kerül nevesítésre - a korábbaktól eltérő feladatkörrel - a Pénzügyi Stabilitási Tanács.

A 9. §-hoz

A Monetáris Tanács az MNB legfőbb döntéshozó szerve. Ezt támasztja alá a testület hatásköre, ami kiterjed az alapvető feladatokra, a tartalékráta mértékének, a kötelező jegybanki tartalék után fizetendő kamat és a jegybanki alapkamat mértékének meghatározására, az árfolyamrendszer meghatározására, a rendkívüli hitelnyújtásra, a rendszerkockázatok feltárására és kezelésére, az elnök javaslatára az alelnökök hatáskörének meghatározására, a Monetáris Tanács hatáskörébe tartozó feladatokkal kapcsolatos kommunikáció módjáról történő döntésre, és döntésre minden olyan további kérdésben, amit törvény, az alapító okirat, vagy a belső eljárási szabályzat a Monetáris Tanács kizárólagos hatáskörébe utal.

A Monetáris Tanács új feladataként jelenik meg makro- és mikroprudenciális és szanálási hatósági feladatokkal kapcsolatban azon stratégiai keretek meghatározása, amely keretek között a Pénzügyi Stabilitási Tanács döntést hoz.

A testület létszáma a korábbi szabályozásnak megfelelően 5-9 fő.

A 10. §-hoz

Az MNB elnökére a miniszterelnök tesz javaslatot a köztársasági elnök számára. Az Alaptörvény 41. cikk (2) bekezdése előírja, hogy az elnököt a köztársasági elnök nevezi ki, ugyanakkor az Alapokmány 14. Cikk (2) bekezdésében foglaltak miatt szükséges az Alaptörvény azon rendelkezésének megismétlése, hogy az elnök megbízatása 6 évre szól. Egy személy legfeljebb két alkalommal lehet az MNB elnöke. A törvény a döntéshozatali és végrehajtási felelősséget megosztja az MNB elnöke, a Monetáris Tanács és az igazgatóság között. Az Alaptörvény 41. cikk (4) bekezdése alapján rendeletek kiadásában akadályoztatása esetén az MNB elnökét az általa rendeletben kijelölt alelnök helyettesíti, minden más kérdésben pedig a Monetáris Tanács elnökhelyettese.

A 11. §-hoz

Az MNB legalább 2, legfeljebb 3 alelnökére a miniszterelnök tesz javaslatot a köztársasági elnök számára. Az Alaptörvény 41. cikk (2) bekezdése előírja, hogy az alelnököket a köztársasági elnök nevezi ki 6 évre, az Alaptörvény 41. cikk (4) bekezdése pedig előírja, hogy rendeletek kiadásában az MNB elnökét az általa rendeletben kijelölt alelnök helyettesíti. Minden más tekintetben az elnököt a Monetáris Tanács elnökhelyettese helyettesíti.

A 12. §-hoz

Az igazgatóság legfontosabb feladata a Monetáris Tanács és - amennyiben a Monetáris Tanács által meghatározott stratégiai keretek között a Pénzügyi Stabilitási Tanács hozza meg a döntést - a Pénzügyi Stabilitási Tanács döntéseinek végrehajtása és az MNB működésének irányítása.

Ezen túlmenően felelős az MNB számviteli beszámolójának megállapításáért, az osztalék fizetéséről való döntés meghozataláért, az üzletvezetésről és az MNB vagyoni helyzetéről szóló, a részvényesnek küldendő jelentés tervezetének, az MNB szervezetével és belső irányításával összefüggő kérdéseknek és az MNB működésével, illetve feladatainak ellátásával kapcsolatos szakmai tervek és programok, ideértve a fejlesztési és működési költségterv jóváhagyásáért, a felügyelő bizottság hatáskörébe nem tartozó feladatok tekintetében az MNB belső ellenőrzési szervezetének irányításáért, valamint a belső ellenőrzés tapasztalatainak és tervének megtárgyalásáért, a munkaviszonyból származó jogokkal és kötelezettségekkel, ezek gyakorlásának, illetve teljesítésének módjával, az ezzel kapcsolatos eljárás rendjével összefüggő kollektívszerződés-módosításért, és az 157. §-ban foglaltakkal kapcsolatos döntések meghozataláért. Az igazgatóság tagjai az MNB elnöke és alelnökei.

A 13. §-hoz

A törvény meghatározza a Pénzügyi Stabilitási Tanács feladataira, és működésére vonatkozó szabályokat.

A Pénzügyi Stabilitási Tanács hatáskörébe tartozik a Monetáris Tanácsnak az MNB mikro- és makroprudenciális feladataival kapcsolatos döntése végrehajtásának irányítása és a Monetáris Tanács által meghatározott stratégiai keretek között az MNB mikro- és makroprudenciális feladataival kapcsolatos döntéshozatal. Ezzel összefüggésben a törvény részletezi a Pénzügyi Stabilitási Tanács feladatait.

A Pénzügyi Stabilitási Tanács döntéseiről rendszeresen beszámol a Monetáris Tanácsnak. A Pénzügyi Stabilitási Tanács szervezetét tekintve legalább három, legfeljebb tíztagú testület. Elnöke az MNB elnöke, további tagjai pedig az MNB mikro- és makroprudenciális feladatai felügyeletét ellátó alelnökök, és az MNB elnöke által kijelölt, mikro- és makroprudenciális feladatokat ellátó vezetők. A Pénzügyi Stabilitási Tanács szükség szerint, de legalább kéthavonta ülésezik, az elnök hívja össze, vezeti le és tesz javaslatot annak napirendjére.

A törvény elősegíti a Pénzügyi Stabilitási Tanács széles információs bázisra alapuló működését és ezáltal megalapozott döntéseit azáltal is, hogy lehetővé teszi „külső”, a jegybank alkalmazásában nem álló személyek részvételét is a testületben. A Pénzügyi Stabilitási Tanács ülésén a államháztartásért felelős miniszter képviselője, valamint az MNB elnöke által felkért külső meghívottak, szakértők tárgyalási joggal vesznek részt.

A 14. §-hoz

A felügyelő bizottság az MNB folyamatos tulajdonosi ellenőrzésének szerve. Az MNB belső ellenőrzési szervezete a felügyelő bizottság, illetve az annak hatáskörébe nem tartozó feladatok tekintetében az igazgatóság irányítása alá tartozik. A jegybanki függetlenség biztosítása miatt a felügyelő bizottság hatásköre nem terjed ki az MNB mikro- és makroprudenciális feladataival kapcsolatos alapvető feladataira, illetve azoknak az MNB eredményére gyakorolt hatására. A felügyelő bizottság tagjainak megbízatása az Országgyűlés megbízatásának időtartamára szól, és az Országgyűlés megbízatásának megszűnéséig tart.

A 15. §-hoz

A rendelkezés az MNB könyvvizsgálójának megbízatását szabályozza.

A 16-18. §-hoz

E szakaszok a monetáris politika eszköztárát határozzák meg a korábbi szabályozáshoz képest változatlan tartalommal. E szerint az MNB monetáris politikáját önállóan, e törvény keretei között, az alábbi eszközökkel valósítja meg: betétet fogad el és biztosíték ellenében hitelt nyújt, értékpapírokat vásárol, elad és közvetít, saját értékpapírokat bocsát ki, árfolyamokat és kamatokat befolyásol és meghatároz, értékpapírokat számitól le (visszleszámítol), kötelező tartalékot szabályoz, egyéb jegybanki eszközöket alkalmaz.

A 19-20. §-hoz

A kötelező jegybanki tartalék a bankok pénzteremtési lehetőségét befolyásolja. A tartalékráta mértékének emelésével a jegybank a pénzkínálat csökkentését az előírt tartalékhányad mérséklésével pedig a pénzkínálat bővülését érheti el. Az MNB előírhatja, hogy pénzügyi intézmények és a befektetési vállalkozások idegen forrásaik, egyes eszközeik és mérlegen kívüli tételeik meghatározott arányában (tartalékráta) tartalékot helyezzenek el az MNB-nél. Az MNB pénzügyi intézmények és befektetési vállalkozások különböző típusú forrásaira, egyes eszközeire és mérlegen kívüli tételeire eltérő mértékű tartalékrátát írhat elő. A tartalékráta mértékéről és a tartalék után fizetendő kamat mértékéről a Monetáris Tanács dönt, és azokat az MNB elnöke rendeletében állapítja meg.

A 21-22. §-hoz

A jegybanki alapkamat jelzéseket ad a gazdaság többi szereplője számára, befolyásolja a pénzintézetek által alkalmazott kamatokat. Az MNB jegyzi és közzé teszi a külföldi pénznemeknek forintra és a forintnak külföldi pénznemekre való átszámítására vonatkozó árfolyamokat. Az árfolyamrendszerről és annak jellemzőiről a Kormány az MNB-vel egyetértésben dönt anélkül, hogy veszélyeztetné az MNB árstabilitás elérésével és fenntartásával kapcsolatos elsődleges célját.

A 23-26. §-hoz

A törvény előírja, hogy a bankjegyek és érmék kibocsátását, címletét és külső kiállítását, valamint bevonását az MNB elnöke rendeletben hirdeti ki. A törvény kimondja az MNB által kibocsátott bankjegyek és érmék magyar hivatalos pénznemben teljesítendő fizetéseknél való elfogadási kötelezettségét. A törvény szabályozza a hamis, illetve nehezen felismerhető vagy sérült bankjegyekkel és érmékkel való eljárást.

A 27-29. §-hoz

Az MNB részt vesz az országos fizetési és elszámolási rendszer, illetve értékpapír-elszámolási rendszer kialakításában. A jegybank szabályozási szerepe nem csak a pénzkibocsátás útján, hanem a pénzforgalom szabályozásával is megvalósul. Ennek keretében a gazdasági követelménynek leginkább megfelelő, ahhoz igazodó fizetési és elszámolási rendszert kell kialakítani, mert ez nélkülözhetetlen feltétele a fizetési forgalom gyors és zökkenőmentes lebonyolításának.

Az MNB alapfeladatai körében kimondja, hogy az MNB ellátja a tőzsdén kívüli származtatott ügyletekről, a központi szerződő felekről és a kereskedési adattárakról szóló 2012. július 4-ei 648/2012/EU európai parlamenti és tanácsi rendelet végrehajtásából eredő feladatokat, továbbá az euróátutalások és -beszedések technikai és üzleti követelményeinek megállapításáról és a 924/2009/EK rendelet módosításáról szóló 260/2012/EU európai parlamenti és tanácsi rendelet (2012. március 14.) 10. cikke szerinti illetékes hatóságként e rendelet végrehajtását.

A 30. §-hoz

A jegybanki információs rendszer szabályozása az Alapokmány 5. cikkével összhangban valósul meg. A korábbi törvényi szabályozás kibővül a jegybanki információs rendszer részét képező statisztikai rendszer működésének, illetve az MNB és KSH közötti adatcserének részletes szabályozásával.

A 31. §-hoz

A törvény az MNB alapvető feladataként határozza meg a hitelkínálat figyelemmel kísérését tekintettel arra, hogy a pénzügyi stabilitás biztosításához és a fenntartható gazdasági növekedéshez egyaránt szükséges a kiegyensúlyozott hitelkínálat.

A 32. §-hoz

A törvény szerint az MNB elnöke rendeletével léphet fel a túlzott hitelkiáramlás kockázatainak mérséklése érdekében. A hitelkiáramlás nagymértékű ingadozásai súlyos reálgazdasági következményekkel járhatnak. A 2007-től tartó globális pénzügyi válság is részben ilyen piaci kudarcra vezethető vissza, hiszen a pénzügyi intézmények szavatolótőkéjükhöz viszonyítva - jellemzően nem kellően prudens hitelezési sztenderdek mellett - túlzott mennyiségű hitelt helyeztek ki, mely rövid távon ugyan hozzájárult a magasabb gazdasági növekedéshez, ám a hitelek tömeges nem teljesítő válása után a pénzügyi intézmények megrendültek, hitelkínálatukat hirtelen visszafogták, mely összességében súlyos fiskális terheket és reálgazdasági károkat okozott. Az ilyen jellegű problémák kiküszöbölése, megelőzése érdekében a jegybank rendeletben határozhatja meg a hitelfedezeti és jövedelemarányos törlesztőrészletre vonatkozó és a lakóingatlanok és kereskedelmi ingatlanok ágazatában jelentkező eszközbuborékok kezelését célzó korlátokat, szabályokat.

A 33. §-hoz

A törvény meghatározza az úgynevezett anticiklikus tőkepufferre vonatkozó részletes szabályokat. Az anticiklikus tőkepuffer egy olyan időben változó, rugalmas tőkekövetelmény, mely azt célozza, hogy a gazdasági ciklusok kilengéseit a hitelintézetek és befektetési vállalkozások hitelezési tevékenysége lehetőség szerint ne erősítse fel: konjunktúra idején ne valósuljon meg túlzott hitelkiáramlás, recessziós környezetben pedig ne kerüljön sor a hitelezés drasztikus visszafogására. A törvény az anticiklikus tőkepuffer szabályait a hazánk által várhatóan 2014. január 1-ig implementálandó, jelenleg kihirdetés előtt álló uniós irányelvvel összhangban határozza meg.

A 34. §-hoz

A hitelintézetek és befektetési vállalkozások likviditási kockázatot vállalnak fel annak következtében, hogy forrásaik jellemzően rövidebb lejáratúak, mint eszközeik. Ezen, a gazdaság számára hasznos pénzügyi közvetítői tevékenység egyben sérülékennyé is teszi azokat, e kockázatok pedig nem csupán egyedi szinten, hanem rendszerszinten is jelentkezhetnek a piaci szereplők közötti összefonódások valamint a piaci szereplők homogén viselkedése miatt. A törvény a rendszerszintű likviditási kockázatok csökkentése érdekében ezért lehetővé teszi, hogy az MNB elnökének rendelete szabályozza az eszközök és források, mérlegen kívüli tételek közötti lejárati és denominációs összhangot.

A 35. §-hoz

Egyes hitelintézetek és befektetési vállalkozások mérete, komplexitása, más piaci szereplőkkel való összefonódása vagy egyéb ok miatt olyan jelentőssé válhatnak, hogy megrendülésük a pénzügyi közvetítőrendszer egészének stabilitását veszélyeztetheti. Ezért indokolt egyrészt ezen intézmények előzetes beazonosítása és folyamatos figyelemmel kísérése, valamint az is, hogy különböző korlátozásokkal csökkenjen annak valószínűsége, hogy csődközeli állapotba kerüljenek. Az MNB elnökének rendelete ennek megfelelően magasabb tőkekövetelményeket határozhat meg ezen intézményekre.

A 36-38. §-hoz

E § az MNB végső hitelezői szerepét szabályozza, lehetőséget adva arra, hogy az MNB - a monetáris finanszírozás 144. § szerinti tilalmának a betartásával rendkívüli hitelt nyújtson a hitelintézeteknek. A törvény a pénzügyi rendszer egészét és a pénzforgalom zavartalanságát veszélyeztető helyzetben lehetővé teszi a hitelnyújtást az Országos Betétbiztosítási Alapnak. A törvény az uniós követelményeknek megfelelve azt is előírja, hogy makroprudenciális feladatok nem veszélyeztethetik a monetáris politikai funkciót, sem pedig egyéb Központi Bankok Európai Rendszerében betöltött tagságból eredő funkciót.

A 39. §-hoz

A törvény felsorolja mindazokat a törvényeket, amelyek alapján az MNB hatáskörrel rendelkezik bizonyos szervezetek, személyek és tevékenységek felügyelete tekintetében. A törvények felsorolása nyilvánvalóan nem jelenti és nem is jelentheti azt, hogy az adott törvényben szabályozott valamennyi szervezet, személy vagy tevékenység vonatkozásában kizárólag az MNB jogosult eljárni, hanem azt, hogy ezen pénzpiaci szereplők felügyeletét az egyes törvényekben pontosan körülírt körben az MNB látja el.

A törvény rögzíti az MNB feladatkörét a pénzügyi szektorra vonatkozó, az európai közösségi jogon alapuló fogyasztóvédelmi szabályok - határon átnyúló - megsértése miatti eljárásokban.

A 40. §-hoz

Törvényi szinten szükséges rendelkezni arról, hogy a pénzügyi szektorra vonatkozó, az európai közösségi jogon alapuló fogyasztóvédelmi szabályok - határon átnyúló - megsértése miatti eljárásokban, illetve a pénzátutalást kísérő megbízói adatokkal kapcsolatos feladatok tekintetében az MNB rendelkezik hatáskörrel. A pénzügyi szektor szabályozását érintő további, a magyar jogrendben közvetlenül hatályosuló uniós rendeletek esetében szintén szükséges az illetékes hatóság kijelölése.

A 41. §-hoz

Kiegészíti az MNB feladatait a pénzügyi konglomerátumok kiegészítő felügyeletéről szóló törvényben foglaltaknak megfelelő kiegészítő felügyelet ellátásával.

A 42. §-hoz

A törvény szerint a feladatok, illetve feladattípusok meghatározását alapvetően maga a státusz törvény tartalmazza, ugyanakkor e feladattípusokon belüli részfeladatokat vagy feladat-elemeket maguk a szaktörvények is tartalmazhatnak. Ennek egyértelmű meghatározását tartalmazza a rendelkezés.

A 43. §-hoz

A hitelintézetek tevékenységének megkezdéséről és folytatásáról szóló 2006/48/EK irányelve egyes információk illetékes hatóság általi közzétételét írja elő.

A 44. §-hoz

A törvény rögzíti, hogy az MNB a pénzügyi felügyeleti feladatai ellátása során együttműködik különösen a Gazdasági Versenyhivatallal, továbbá a pénzügyi szervezetek felügyeletét ellátó más szervekkel.

A pénzügyi piacok nemzetközi jellegére, az Európai Közösség egységesítő hatású normáira és az egyes országok felügyeleti hatóságainak már ma is létező nemzetközi együttműködésére tekintettel indokolt, hogy az MNB részvétele biztosítva legyen a külföldi pénzügyi felügyeletek egymás közötti munkakapcsolataiba és nemzetközi szakmai szervezeteibe. Ezzel összefüggésben rögzítésre kerül, hogy az MNB feladatai ellátása során mérlegeli döntéseinek a többi érintett tagállam pénzügyi rendszerének stabilitására gyakorolt hatását.

Az MNB feladatai között kerül meghatározásra a pénzügyi szervezetek ügyfeleinek tájékoztatásával, a pénzügyi kultúra erősítésével, terjesztésével, valamint a pénzügyi felügyeleti, illetve a felügyelt tevékenységgel kapcsolatos tanulmányok készítésének és közzétételének, valamint a civil fogyasztóvédelmi szervezetek tevékenységének támogatásában történő részvétel.

A 45. §-hoz

A törvény rögzíti, hogy az MNB hatósági feladatait, amelyek a pénzügyi szervezetek, valamint azok tevékenysége feletti pénzügyi felügyelet gyakorlása, az MNBtv. és az MNB elnöke rendeleteinek ellenőrzése, a fizetési, illetve értékpapír-elszámolási rendszerekben történő teljesítés véglegességéről szóló törvény szerinti kijelölés, valamint annak visszavonása, továbbá a forgalomban lévő magyar törvényes fizetőeszközről, valamint az MNB által forgalomból bevont, de törvényes fizetőeszközre átváltható bankjegyről és érméről utánzat készítésének és készíttetésének engedélyezése.

A 46. §-hoz

A törvény rögzíti, hogy amennyiben a pénzügyi ágazati jogszabályok vagy a fogyasztókkal szembeni tisztességtelen kereskedelmi gyakorlat tilalmáról szóló törvényben, a gazdasági reklámtevékenység alapvető feltételeiről és egyes korlátairól szóló törvényben, továbbá az elektronikus kereskedelmi szolgáltatások, valamint az információs társadalommal összefüggő szolgáltatások egyes kérdéseiről szóló törvényben, továbbá ezen törvényben foglalt szabályok eltérően nem rendelkeznek az MNB által lefolytatott hatósági eljárásra a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) szabályait kell alkalmazni.

A 47. §-hoz

A törvény az ügyfél fogalmát a Ket. rendelkezéseitől eltérően, az MNB feladatkörére és a pénzügyi piacok sajátosságára tekintettel határozza meg. A törvény rögzíti továbbá, hogy az MNB a hivatalbóli eljárást kezdeményező személyt vagy szervezetet kérelmére kizárólag az eljárás megindításának és lezárásának tényéről, valamint az alkalmazott intézkedésről tájékoztatja.

A 48. §-hoz

A törvény rögzíti az MNB pénzügyi felügyeleti tevékenységével kapcsolatos eszközeit, amelyek a helyszíni ellenőrzés, a rendszeres és rendkívüli adatszolgáltatásból származó adatok, az MNB részére megküldött dokumentumok, valamint a hivatalosan ismert tények ellenőrzése és elemzéséve. Ezzel összefüggésben az MNB jogosult rendszeres vagy rendkívüli adatszolgáltatási kötelezettség előírására. A törvény rögzíti a pénzügyi szervezetek pénzügyi felügyeléssel kapcsolatos kötelezettségeit is, illetve az MNB azon jogosultságát, hogy intézkedést akár hivatalosan ismert tények alapján is foganatosíthat.

A49. §-hoz

A törvény meghatározza az MNB eljárásának egyes Ket.-től eltérő szabályait.

Az 50. §-hoz

A törvény lehetővé teszi, hogy az MNB hatósági eljárásának nyelve a magyar nyelvtől eltérő nyelv legyen. Különösen jellemző ez az értékpapírok nyilvános forgalomba hozatala, illetve szabályozott piacra való bevezetése esetében. Ettől eltérően nem tekinthet el az MNB a magyar nyelv használatától akkor, ha az ügyben ellenérdekű fél is szerepel, vagy alapítási, tevékenység engedélyezési, továbbá befolyásszerzés engedélyezésére irányuló eljárásokban. Ez az eset fordul elő például akkor, amikor az eljárást az Európai Gazdasági Térség bármely tagállamának joga alapján létrejött, fogyasztóvédelmi érdekeket képviselő szervezet indítja.

Ugyanakkor biztosítja a törvény, hogy az ügyfél képviselőjének kivételével az eljárás résztvevői, valamint más érintett hatóság részére - ezzel ellentétes nyilatkozatuk hiányában - az MNB bocsássa rendelkezésükre valamennyi irat magyar fordítását. Ennek költségét az MNB kell, hogy viselje.

Az 51-52. §-hoz

A törvény a tényállás tisztázására és a helyszíni ellenőrzésre vonatkozó szabályokat állapít meg, továbbá rendelkezik az MNB bűnügyi nyilvántartásban kezelt adatokhoz történő hozzáférés szabályairól, megjelölve annak célját. Lehetőség van eljárási bírság kiszabására az ügyféllel, az eljárás egyéb résztvevőjével, továbbá a közreműködésre kötelezett személlyel szemben, ha a tevékenység az eljárás zavarására irányul, meghatározva a bírság összegét, és az arányosság követelményét.

Az 53. §-hoz

A törvény rögzíti az MNB döntésének nyilvánosságra hozatali szabályait.

A személyes adatok közzétételével kapcsolatban egyéb adatvédelmi szabályok érvényesülnek a célhoz kötöttség és arányosság tekintetében.

Eltérő szabály érvényesül abban az esetben, ha a közzététel során az MNB a tisztség betöltését engedélyező határozata kerül nyilvánosságra, ebben az esetben az engedélyezéssel érintett a tisztségviselő családi és utónevét is közzétehető.

Lényeges szabály, hogy az MNB a döntését nem köteles közzétenni, ha a közzététel a pénzügyi közvetítőrendszer stabil, zavartalan működését veszélyeztetné.

Az 54. §-hoz

A törvény rögzíti, hogy az MNB részére fizetendő, külön jogszabályban meghatározott díj és az MNB által kiszabott bírság megfizetésének kivételével a Ket. végrehajtásra vonatkozó rendelkezései az MNB eljárása során nem alkalmazhatók. Lényeges újítás, hogy olyan kötelezett esetén, amely számára az MNB fizetési számlát vezet, az MNB közvetlen kielégítés útján hajtja be a pénzfizetésre szóló határozatból eredő lejárt tartozást.

Az 55. §-hoz

A törvény szerint az MNB pénzügyi felügyeleti jogkörben hozott döntése ellen fellebbezésnek nincs helye, az ügyfél a határozat, valamint az önálló jogorvoslattal megtámadható végzés bírósági felülvizsgálatát kérheti csak a Fővárosi Közigazgatási és Munkaügyi Bíróságtól. A bíróság a felülvizsgálat iránti keresetet, kérelmet a polgári perrendtartásról szóló törvény a közigazgatási perekre vonatkozó szabályai szerint, harminc napon belül bírálja el. Az MNB mulasztása esetére a törvény előírja, hogy az ügyfél kérelmére az illetékes bíróság kötelezheti az MNB-t az eljárás lefolytatására.

Az 56. §-hoz

A törvény megfogalmazza az MNB hatósági jogkörben okozott kár miatti kártérítési felelősségére vonatkozó Polgári Törvénykönyvről szóló törvényben foglaltaktól eltérő szabályokat.

Az 57. §-hoz

A törvény meghatározza az MNB személyes adatok kezelésére vonatkozó jogosultságát egy egyes eljárástípusok sajátosságainak a figyelembevételével.

Az 58. §-hoz

A törvény meghatározza azon eljárások körét, amely során a MNB és a pénzügyi szolgáltató közötti kapcsolattartás az MNB által működtetett elektronikus kézbesítési felületen, az elektronikus kapcsolattartásra kötelezett részére fenntartott kézbesítési tárhelyen keresztül elektronikus úton történik. Ezen kapcsolattartás a természetes személy pénzügyi szolgáltatókat nem érinti, esetükben a kapcsolattartás hagyományos formája érvényesül csökkentve ezzel a kis- és középvállalkozásokat terhelő adminisztratív költségterheket. A törvény rögzíti az elektronikus kapcsolattartás egyes részletszabályait.

Az 59-61. §-hoz

A törvény rendelkezik az engedélyezési eljárás részletes szabályairól (határidők, hiánypótlás, határozathozatal).

Sajátos szabályok vonatkoznak a kérelem kiegészítésére. Ennek alkalmazására tipikusan olyan esetekben kerül sor, amikor bár formailag megfelel a kérelem a jogszabályi előírásoknak, tartalmilag további iratok becsatolása válhat szükségesség pl. a szaktörvényekben található üzleti megbízhatóság igazolására.

Rögzítésre kerül a korábbi pénzügyi felügyeleti szabályoktól eltérően, hogy a kérelemre indított eljárásban igazgatási szolgáltatási díjat köteles fizetni, kivéve, ha törvény eltérően rendelkezik. Az igazgatási-szolgáltatási díj mértékét, valamint a díj beszedésére, kezelésére, nyilvántartására, visszatérítésére vonatkozó részletes szabályokat az MNB elnöke rendeletben állapítja meg.

A törvény rögzíti, hogy bizonyos, a törvény által meghatározott engedélyezési, jóváhagyási és nyilvántartásba vételi, törlési eljárásokban, valamint a bejelentéseknél a kérelmet, illetve bejelentést az e célra rendszeresített formanyomtatványon vagy elektronikus űrlapon kell benyújtani. A formanyomtatvány, és az elektronikus űrlap benyújtására vonatkozó részletes szabályokat az MNB elnöke rendeletben határozza meg.

A 62-78. §-hoz

A törvény egyrészről az MNB felügyeleti ellenőrzési jogköreit, másrészt azok típusait határozza meg, rendelkezik továbbá az egyes tevékenységet végző szervezet speciális ellenőrzéséről, illetve azok gyakoriságáról.

Az MNB alkalmazottai közül az MNB elnöke által kijelölt személy jogosult elektronikus úton a tőzsdei forgalmat figyelemmel kísérni, feljegyzést készíteni, az esetlegesen észlelt szabálytalanság rövid kivizsgálása érdekében technikai szünetet kérni, helyszíni jegyzőkönyvet felvenni. Az MNB alkalmazottai közül az MNB elnöke által kijelölt személy jogosult a 38. §-ban meghatározott törvények hatálya alá tartozó szervezetek igazgatósági ülésein, közgyűlésein, ügyvezető testületének, és a legfőbb szervének hatáskörét gyakorló testület ülésein jelen lenni.

A törvény rögzíti, hogy az MNB az ellenőrzés alá vont pénzügyi intézményt, illetve a pénzügyi csoport eseté annak irányító tagját az ellenőrzési eljárás tartásáról írásban értesíti, kivéve, ha az előzetes értesítés az ellenőrzési eljárás eredményességét veszélyezteti.

Újítása a szabályozásnak, hogy az MNB már az ellenőrzési eljárás során is jogosult próbaügyletet kötni.

Az MNB főszabály szerint az ellenőrzési eljárás során tett megállapításait vizsgálati, illetve csoportvizsgálati jelentésben rögzíti, a törvény ugyanakkor meghatározza a jelentés tartalmi elemeit. Az ellenőrzési eljárás alá vont személy és szervezet a vizsgálati, illetve a csoportvizsgálati jelentésre észrevételt tehet, majd az MNB ezen észrevétel kézhezvételétől (vagy a határidő eredménytelen elteltétől) számított hatvan napon belül hozza meg a döntését.

Az MNB pénzügyi felügyeleti eljárásában szükséges biztosítani, hogy bizonyos esetekben ideiglenes hatállyal már az érdemi határozat meghozatala előtt is megtilthassa a jogellenes gyakorlat folytatását, jogellenes állapot fenntartását. Természetesen a halaszthatatlan eljárás feltételezi, hogy kizárólag súlyos és később helyrehozhatatlan jogsérelem elkerülése érdekében kerüljön sor ezen ideiglenes hatályú döntés meghozatalára.

Az MNB által felügyelt szervezetek és személyek vonatkozásában intézkedési jogosultsággal is rendelkezik. Miután az egyes szaktörvényekben az MNB által alkalmazható intézkedések igen sokszínűek és szorosan kapcsolódnak, illetve alkalmazkodnak az adott jogszabályokban, a felügyelt személyek, illetve szervezetek számára előírt rendelkezésekhez, a törvény csak az intézkedési jogkör általános illetőleg közös szabályait, elveit tartalmazza.

Az intézkedési rendszerrel összefüggésben a bírságra vonatkozó szabályokat is tartalmazza a jogszabály, meghatározva a bírság összegére és megfizetésére vonatkozó szabályokat. A törvény rögzíti, hogy az MNB által kirótt bírság az MNB saját bevétele.

A 79-80. §-hoz

A törvény a felügyeleti biztosra állapít meg rendelkezéseket. Az MNB felügyeleti biztosnak az általa tulajdonolt, a pénzügyi szervezetek felszámolásával kapcsolatos feladatok végző nonprofit gazdasági társaságot jelölheti ki, amely a tevékenységének végzése során az ügyfelek érdekeit köteles szem előtt tartani. A felügyeleti biztosi feladatok ellátására a felügyeleti biztos olyan természetes személyt jelölhet ki, amely megfelel a lefektetett rendelkezéseknek, továbbá be kell jelenteni az eljáró személyt a Cégbíróságnak. A törvény rögzíti továbbá a kijelölt felügyeleti biztossal kapcsolatos szakmai, összeférhetetlenségi követelményeket, illetve a kártérítési felelősség viselésére vonatkozó szabályokat.

A 81-89. §-hoz

Az MNB pénzügyi felügyeleti hatósági feladatainak részeként, fogyasztóvédelmi feladataival kapcsolatban nevesítésre kerül a fogyasztóvédelmi eljárás, amellyel biztosított az MNB hatékony fellépése az egyedi pénzügyi fogyasztóvédelmi jogsértések előfordulása esetén.

Az eljárástípus a külön nevesítésre került jogszabályokban foglalt fogyasztóvédelmi rendelkezések megsértése ellen, továbbá a törvényben meghatározott fogyasztói jogvitával kapcsolatos kötelesség érvényesítésére biztosít hatékony fellépést, ide nem értve az egyedi szerződések létrejöttére, érvényességére, joghatásaira és megszűnésére vonatkozó rendelkezéseket, amelyek tekintetében a bíróság jár el. E körben meghatározásra kerültek az eljárás megindítására vonatkozó szabályok, illetve az intézkedési rendszerre, bírságolásra, próbaügyletkötésre vonatkozó rendelkezések.

A törvény ugyanakkor csak az egyedi polgári jogi igények elbírálását zárja ki az MNB fogyasztóvédelmi eljárási köréből, amely figyelemmel van a Pénzügyi Békéltető Testület feladatára is.

A 90-95. §-hoz

Az MNB a pénzügyi piacok védelme és az irántuk fennálló bizalom őrzése érdekében hatósági jogkörrel rendelkezik olyan szervezetek és személyek vonatkozásában, amelyeknél felmerül, hogy engedély vagy bejelentés nélkül végeznek valamely olyan pénzügyi ágazati tevékenységet, amelyek ehhez kötöttek.

Az eljárási határidők vonatkozásában a törvény speciális szabályokat tartalmaz figyelembe véve azt a körülményt, hogy az MNB e szervezetekről vagy személyekről egyéb pénzügyi felügyeleti jogköreiből származó információval nem rendelkezik.

Ugyancsak az MNB rendelkezik hatáskörrel a bennfentes kereskedelem, a piacbefolyásolás megállapítására, valamint a vállalatfelvásárlásra vonatkozó szabályok betartásának ellenőrzésére.

Figyelemmel arra, hogy azon szervezetek illetve személyek, akik ellen az MNB piacfelügyeleti eljárást indít, egyébként nem tartoznak a felügyelete alá, szigorúbb adatvédelmi rendelkezések kerültek megállapításra, mind az adatkör, mind azok kezelése tekintetében.

A törvény egyrészről az elektronikus hírközlésről szóló törvény rendelkezéseivel összhangban, másrészről a számlaforgalmára vonatkozóan teszi lehetővé, hogy az MNB a piacfelügyeleti eljárása során az eljárás alá vont személy személyes adatait megismerhesse.

A törvény meghatározza az MNB cselekvési lehetőségeit, intézkedési jogköreit az engedély vagy bejelentés nélkül végzett tevékenység megállapítása esetén, illetve rendelkezik a piacfelügyeleti bírság kiszabásának szabályairól. Az MNB piacfelügyeleti eljárásban ideiglenes biztosítási intézkedést is elrendelhet.

A 96. §-hoz

A törvény az MNBtv. szabályrendszerébe emeli a Pénzügyi Békéltető Testületre vonatkozó szabályokat, amely egy az MNB által működtetett, szakmailag független testület. A hatáskörébe és illetékességébe tartozik a fogyasztó és a szolgáltató között létrejött szerződés megkötésével és teljesítésével kapcsolatos vitás ügy bírósági eljáráson kívüli rendezése. A Pénzügyi Békéltető Testület látja el a pénzügyi alternatív vitarendezési fórumok európai hálózatának (a továbbiakban: FIN-Net) alapító okiratában megállapított feladatokat.

A Pénzügyi Békéltető Testületet az MNB szervezeti rendjében közvetlenül az MNB elnökéhez kell besorolni, és az MNB gondoskodik a Pénzügyi Békéltető Testület működésének pénzügyi fedezetéről, továbbá biztosítja a FIN-Net-ben való részvétellel összefüggő békéltető testületi feladatok ellátásához szükséges pénzügyi fedezetet is.

A 97-99. §-hoz

A törvény meghatározza a testület tagjaira vonatkozó követelményeket, a kizárás, illetve az eljárással kapcsolatos tájékoztatás szabályait. A Pénzügyi Békéltető Testület tagjai a MNB alkalmazottai, akik a fogyasztói jogvitával kapcsolatos döntési jogkörükben nem utasíthatók. A békéltető testületi tag felmentéséhez a Békéltető Testület elnökének jóváhagyása szükséges.

A Pénzügyi Békéltető Testület döntéseit háromtagú tanácsban hozza, a tanács tagjainak kijelölésére a Pénzügyi Békéltető Testület működési rendjében meghatározottak szerint kerül sor.

A 100-101. §-hoz

A törvény meghatározza a Pénzügyi Békéltető Testület elnökére vonatkozó szabályokat. Az elnököt az MNB elnöke nevezi ki hat évre, a Pénzügyi Békéltető Testület elnöke irányítja a Pénzügyi Békéltető Testület munkáját. A szabályozás rögzíti a Pénzügyi Békéltető Testület elnöke megbízatása megszűnésének szabályait. A Pénzügyi Békéltető Testület elnökének feladata - az MNB elnökének jóváhagyásával - a Pénzügyi Békéltető Testület működési rendjének kialakítása, az adott fogyasztói jogvitában eljáró tanács tagjainak kijelölése, javaslattétel tesz az MNB elnökének a Pénzügyi Békéltető Testület létszámkeretére. Fontos garanciális szabály, hogy a Pénzügyi Békéltető Testület elnöke törvényben meghatározott feladatainak ellátása során nem utasítható.

A 102-123. §-hoz

A törvény meghatározza a Pénzügyi Békéltető Testület eljárására vonatkozó alapvető szabályokat, az eljárás kezdeményezésének és az azzal kapcsolatos eljárási teendőknek szabályait, az alávetésre vonatkozó rendelkezéseket. Nem lehet eljárást kezdeményezni, illetve a kérelmet a testület elutasítja, ha a jogvita rendezése érdekében akár közvetítői eljárást, akár pert indítottak, vagy „ítélt” jogvitáról van szó.

Lényeges szabály, hogy az eljárás megindítása az elévülést a Polgári Törvénykönyvről szóló törvényben szabályozottakon túl megszakítja.

Az eljárás során a tanács egyezségek kísérel meg létrehozni a szolgáltató és ügyfele között, ennek hiányában vagy kötelezést tartalmazó döntést hoz, vagy ajánlást tesz, amelynek tartalmi elemei meghatározásra kerülnek. E döntések ellen fellebbezési lehetőséget nem biztosít a törvény, viszont a bíróság azt hatályon kívül helyezheti.

A 124-130. §-hoz

Az Európai Unió 2001 óta működteti a FIN-Net hálózatot, amelynek célja és feladata az Európai Gazdasági Térségben a határokon átnyúló pénzügyi jogviták alternatív vitarendezés keretében történő gyors és hatékony megoldása. A törvény a Pénzügyi Békéltető Testület FIN-Net hálózatban történő részvétel szempontjából szükséges rendelkezéseket és intézkedéseket fogalmazza meg.

A 131. §-hoz

A törvény meghatározza az MNB elnöke Országgyűlés felé történő beszámolási kötelezettségének tartalmát és gyakoriságát. Ezt a törvény részletesen szabályozza, így biztosítva az Országgyűlés megfelelő mértékű tájékoztatását az MNB tevékenységéről és monetáris politikájáról. Ezen rendelkezések a korábbi megegyező tartalmú szabályozáshoz képest annyiban egészültek ki, hogy az MNB elnöke külön felkérésre tájékoztatást ad az Országgyűlés feladatkörrel rendelkező bizottságának. A bizottság közreműködik a felügyeleti díj kialakításában is.

A 132-138. §-hoz

Az európai uniós szabályokkal összhangban az MNB véleményét az MNB feladataival és a pénzügyi rendszer működésével kapcsolatos döntések és jogszabályok tervezeteire nézve ki kell kérni. Szintén a kormányzattal való egyeztetést szabályozza a 133. §, de itt speciálisan a költségvetési javaslatról van szó.

A törvény az MNB tájékoztatását a Kormány MNB feladatkörét érintő lépéseiről azáltal biztosítja, hogy előírja az MNB elnökének meghívását a Kormány ülésének az MNB feladatkörét érintő napirendi pontjához. Lényeges szabály, hogy a Kormány, a központi államigazgatási szervek az MNB kérésére tevékenységükkel kapcsolatban kötelesek információt nyújtani.

Az MNB-nek, mint a monetáris politika meghatározójának és alakítójának a Kormányt és a szélesebb nyilvánosságot is tájékoztatnia kell a tevékenységéről és a monetáris folyamatok alakulásáról. A nyilvános tájékoztatás módjáról és gyakoriságáról az MNB közleményt jelentet meg.

Az MNB a pénzügyi szervezetek, a pénzügyi piacok és a pénzügyi közvetítőrendszer működéséről évente prudenciális, valamint fogyasztóvédelmi kockázati jelentést készít.

Az MNB a nemzetközi együttműködés előmozdítása, illetve hatékonyságának biztosítása érdekében alapvető feladatai ellátása során részt vehet a pénzügyi felügyeleti hatóságok egymás közötti nemzetközi együttműködését előmozdító nemzetközi szervezetekben.

A 139. §-hoz

Az MNB betölti a Nemzetközi Valutaalap alapokmánya által megkívánt pénzügyi szerv feladatát Magyarország részéről.

A 140-141. §-hoz

Az Európai Bizottsággal való kapcsolattartási szabályok európai közösségi jogon alapuló kötelezettségek teljesítést biztosítják.

A 142. §-hoz

2009. november 17-én jelent meg az Európai Unió Hivatalos Lapjában az Európai Parlament és a Tanács 2009/111/EK irányelve (2009. szeptember 16.) a hitelintézetek tőkekövetelményét szabályozó 2006/48/EK és 2006/49/EK irányelvek (összefoglaló megnevezése: CRD) módosítása, az ún. CRD II., a törvény az irányelv vonatkozó részei átültetését szolgálja.

A 143. §-hoz

A 648/2012/EU rendelet szerint a központi szerződő felet engedélyező illetékes hatóságnak a kérelem benyújtása után kollégiumot kell létrehoznia, amely többek között az ESMA-ból, a nagy klíringtagok felügyeleti hatóságaiból áll.

A 144. §-hoz

Az MNB könyvvizsgálójának megválasztását, illetve visszahívásának kezdeményezését megelőzően az MNB elnöke kikéri az Állami Számvevőszék elnökének a véleményét.

A 145. §-hoz

A törvény meghatározza, azokat a számlákat, amelyeket az MNB vezet, illetve az ezen számlák egyenlege után fizetett kamatot.

A 146. §-hoz

A törvény a Szerződés 123. cikkével összhangban kimondja a monetáris finanszírozás tilalmát.

A 147. §-hoz

Az MNB külföldi pénznemben fennálló követeléseinek és kötelezettségeinek a tárgyév utolsó napján érvényes hivatalos árfolyamon történő értékeléséből származó nem realizált árfolyamnyereség/veszteség képezi a forint árfolyam kiegyenlítési tartalékát, a devizában fennálló, értékpapíron alapuló követelések piaci értékelése alapján megállapított különbözet pedig a deviza-értékpapírok kiegyenlítési tartalékát. E kiegyenlítési tartalékok a saját tőke részét képezik, egyenlegeik egymással szemben elszámolhatók. A központi költségvetés térítési kötelezettsége abban az esetben áll fenn, ha a kiegyenlítési tartalékok összevont egyenlege negatív, és arra a mérleg szerinti eredmény és az eredménytartalék nem nyújt fedezetet. A központi költségvetés a térítést a tárgyévet követő év március 31-éig az eredménytartalék javára nyújtja, amit a tárgyévi mérlegben kell elszámolni.

A 148. §-hoz

A Központi Bankok Európai Rendszere és az Európai Központi Bank Alapokmányáról szóló 4. számú Jegyzőkönyv 21. cikk 2. bekezdése biztosítja a nemzeti bankok, és így az MNB számára, hogy fiskális ügynökként tevékenykedhetnek a tagállamok központi kormányzata, regionális vagy helyi közigazgatási szervei, közjogi testületei, egyéb közintézményei vagy közvállalkozásai részére.

A 149. §-hoz

A vezető tisztségviselők és monetáris tanácstagok díjazását törvényben szabályozza, ezzel eleget téve a pénzügyi függetlenség megteremtését célzó EU követelménynek. A törvényben foglalt szabályozás szerint az elnök tárgyév március 1-jétől a következő év február végéig terjedő időszakra vonatkozó, MNB-től származó havi bére a Központi Statisztikai Hivatal által hivatalosan közzétett, a tárgyévet megelőző évre vonatkozó nemzetgazdasági havi átlagos bruttó kereset tízszerese. A többi tisztviselő díjazása az elnök díjazása alapján kerül megállapításra, annak bizonyos, %-os értékében. A jegybank vezető tisztségviselőit nem illeti meg külön díjazás a monetáris tanácsi tagságért. A törvény az egyértelműség kedvéért a „bér” fogalmát használja, amely a személyi jövedelemadóról szóló törvényben definiálva van.

A 150-151. §-hoz

A törvény szerinti titoktartási kötelezettség vonatkozik a minősített adatokra, banktitkokra, értékpapírtitkokra, fizetési titkokra, pénztártitokra, biztosítási titokra, foglalkoztatói nyugdíjtitokra és üzleti titkokra, ezen adatok kezelésére vonatkozó jogszabályokat kötelesek az érintettek betartani. Meghatározásra került az a személyi kör, akikre e kötelezettség vonatkozik. Az MNB alkalmazottai szakmai titokként kötelesek megőrizni a hatósági tevékenység ellátásával kapcsolatban tudomásukra jutott minden olyan adatot, tényt vagy körülményt, amelyet törvény előírásai szerint az MNB nem köteles más hatóság, illetve a nyilvánosság számára hozzáférhetővé tenni; azt nem tehetik jogosulatlanul közzé és nem hasznosíthatják.

Szükséges annak kimondása, hogy az MNB alkalmazottaira az e törvényben meghatározott eltérésekkel a Munka Törvénykönyvének rendelkezéseit kell alkalmazni. Ugyanis az MNB vezető tisztviselőinek jogviszonya olyan jogviszony, amely sem e törvény, sem a Munka Törvénykönyve alapján önmagában nem értelmezhető.

A 152-156. §-hoz

A törvény tartalmazza Monetáris Tanács tagjaira, a Pénzügyi Stabilitási Tanács tagjaira, a Pénzügyi Békéltető Testület elnökére és tagjaira, az MNB pénzügyi felügyeleti feladatait ellátó alkalmazottaira vonatkozó összeférhetetlenségi szabályokat, figyelembe véve, hogy az MNB alkalmazottai tevékenységük során a pénzügyi piacok működésére vonatkozóan többlett-információval rendelkeznek, illetve azok működését adott esetben jelentősen befolyásolhatják.

A Monetáris Tanács tagjai - vagyis ezáltal lényegében az MNB döntéshozó szerveinek tagjai - nem lehetnek pártok tagjai, országgyűlési vagy önkormányzati képviselők, önkormányzati vagy állami vezetők és köztisztviselők. Ezek a szabályok lényegében a politikától való függetlenséget, befolyásolástól való mentességét biztosítják a döntéshozóknak.

A gazdasági életben való részvételtől, illetve befolyásolástól való kapcsolatot zárja ki az a szabály, hogy a Monetáris Tanács tagjai nem lehetnek gazdasági társaságok vezető tisztviselői, felügyelő bizottsági tagjai, kivéve azon pénzügyi intézményt, amelyben az MNB részesedéssel rendelkezik, illetve nem rendelkezhetnek befolyással pénzügyi intézményben, kiegészítő pénzügyi szolgáltatást végző jogi személyben és befektetési vállalkozásban.

Az MNB 4. § (1)-(6) bekezdésében meghatározott alapvető, makroprudenciális feladatokat ellátó (a továbbiakban: minősített munkakört betöltő) alkalmazottaira eltérő tilalom vonatkozik. A gazdasági összeférhetetlenség csak pénzügyi intézmények, kiegészítő pénzügyi szolgáltatást végző jogi személyek, befektetési vállalkozások, az Országos Betétbiztosítási Alap és a Befektető-védelmi Alap vonatkozásában áll fenn.

Az MNB elnöke és alelnökei további munkaviszonyt vagy munkavégzésre irányuló további jogviszonyt nem létesíthetnek, a Monetáris Tanács egyéb tagjai pedig csak abban az esetben, ha az összeférhető monetáris tanácsi tagságukkal, de ilyenkor bejelentési kötelezettségük keletkezik a köztársasági elnök felé.

A Monetáris Tanács tagjai létesíthetnek tudományos, oktatási, művészeti, lektori, szerkesztői, valamint jogi oltalom alá eső szellemi tevékenységet jelentő munkavégzésre irányuló egyéb jogviszonyt, amelyet annak létesítése előtt kötelesek bejelenteni a köztársasági elnöknek.

Az MNB összeférhetetlenségi szabályok szempontjából külön nevesített körbe nem tartalmazó, egyéb alkalmazottja munkaviszonyt, munkavégzésre irányuló egyéb jogviszonyt csak az MNB elnök engedélyével létesíthet vagy tarthat fent, ez alól kivétel a tudományos, oktatási, művészeti, lektori, szerkesztői, jogi oltalom alá eső szellemi tevékenység, amelyet be kell jelenteni a munkáltatói jogok gyakorlójának.

Az MNB-n belül nem létesíthető olyan jogviszony, amelynek eredményeképp az MNB alkalmazott a Polgári Törvénykönyről szóló törvény szerinti közeli hozzátartozójával irányítási (felügyeleti), ellenőrzési vagy elszámolási kapcsolatba kerülne.

A 157. §-hoz

A kellő transzparenciát biztosítja a rendelkezés, amely előírja, hogy a Monetáris Tanács és a felügyelő bizottság tagja, illetve a vele közös háztartásban élő házas- vagy élettársa, valamint gyermekei (hozzátartozó) az országgyűlési képviselőkkel azonos módon, azonos tartalommal és gyakorisággal tesznek vagyonnyilatkozatot.

A 158-162. §-hoz

Az törvény szerint az MNB a pénzügyi közvetítőrendszer stabilitása érdekében jogszabály-alkotási javaslatot tehet a Kormánynak, illetve a Kormány tagjának.

A törvény szabályozza, hogy az MNB mely szervezetek részére jogosult forintban és külföldi pénznemben bankszámlát vezetni, illetve kimondja, hogy a nyomozó hatóság és az ügyészség tevékenységének támogatása céljából, a monetáris finanszírozás tilalmának betartásával jogosult forint és külföldi bankjegyeket biztosítani e szervek részére a nyomozati tevékenységhez.

A törvény az MNB jegybanki feladatainak ellátásával összefüggésben keletkező követeléseire vonatkozó rendelkezéseket is tartalmaz. Továbbá kimondja, hogy az MNB ellen indítható bírósági eljárásra vonatkozó szabályozást tartalmaz.

A törvény szerint az MNB könyveinek és e könyvekből vett cégszerűen aláírt kivonatoknak közokirati bizonyító erejük van.

A 163. §-hoz

A törvény részletes szabályokat tartalmaz az MNB adatkezelése tekintetében, azonban e szabályok mellett természetesen irányadóak az információs önrendelkezési jogról és az információszabadságról szóló törvény rendelkezései.

A külföldi pénzügyi felügyeleti hatóságnak történő adatátadás, illetve külföldi pénzügyi felügyeleti hatóságtól történő adatátvétel a törvény szerint három célja lehet, így ezen adatokat csak a törvényben meghatározott esetben lehet felhasználni: engedélyezési eljáráshoz, a piacon immár jelen lévő szervezetek és személyek ellenőrzése eredményeképpen hozott határozatok megalapozottságához és az Európai Pénzügyi Felügyeleti Rendszerben történő részvételhez kapcsolódó feladatok ellátásához. A külföldi felügyeleti hatóságoknak történő adatátadás feltétele az az információs önrendelkezési jogról és az információszabadságról szóló törvény szabályaival összhangban került meghatározásra.

A MNB a kormányzati ellenőrzési szerv rendelkezésére bocsátja mindazon adatokat, amelyek kezelésére a kormányzati ellenőrzési szerv az államháztartásról szóló törvényben meghatározott feladatai ellátásához jogosult.

A 164. §-hoz

A törvény meghatározza az MNB közérdekű igényérvényesítésének szabályait. Az MNB pert indíthat a fogyasztók polgári jogi igényeinek érvényesítése iránt az ellen, akinek tevékenysége a pénzügyi szervezetek működésére vonatkozó törvények és az azok végrehajtására kiadott jogszabályok rendelkezéseibe, vagy a pénzügyi fogyasztóvédelmi jogszabályok rendelkezésekbe ütközik, továbbá akinek tevékenységével kapcsolatban felmerül a Polgári Törvénykönyvről szóló törvény szerinti tisztességtelen általános szerződési feltétel alkalmazása, feltéve, ha a jogsértő tevékenység a fogyasztók széles, a jogsértés körülményei alapján meghatározható körét érinti.

A jogsértés bekövetkezésétől számított három év eltelte után közérdekű perindításnak nincs helye, a határidő elmulasztása jogvesztéssel jár.

A törvény rögzíti, hogy a közérdekű keresetindítási megilleti a fogyasztóvédelemről szóló törvényben meghatározott, fogyasztói érdekek képviseletét ellátó egyesületeket, továbbá azokat az Európai Gazdasági Térség bármely államának joga alapján létrejött feljogosított egységeket az általuk védett fogyasztói érdekek védelme körében, amelyek a 2009/22/EK európai parlamenti és tanácsi irányelv 4. cikk (3) bekezdése alapján az Európai Unió Hivatalos Lapjában közzétett jegyzéken szerepelnek.

A 165. §-hoz

A törvény alapján az MNB a tevékenységével összefüggően létrehozott, a fizetési rendszer működtetése tevékenységet vagy tőzsdei, elszámolóházi, központi értéktári és központi szerződő fél tevékenységet végző szervezetben szerezhet és tarthat fenn részesedést. Ezenkívül az MNB kizárólag a monetáris politika vitelére, és a makroprudenciális felügyelet gyakorlására meghatározott alapvető feladatainak teljesítése során végrehajtott műveletei keretében történő, szabályozott piacra bevezetett, tagsági jogokat megtestesítő értékpapírok megszerzésére jogosult belföldi, illetve külföldi szervezetben, azzal, hogy nem szerezhet a Bszt. szerinti minősített befolyást a kibocsátóban, illetve nem szerezhet közvetlenül a kibocsátótól tagsági jogokat megtestesítő értékpapírokat.

A részesedésszerzési tilalomra vonatkozó szabály nem alkalmazandó az MNB arany- és devizatartalék képzésével és kezelésével kapcsolatos feladatának teljesítése során végrehajtott részesedésszerzésére.

A 166. §-hoz

A törvény a szabályozza az osztalékfizetést: a részvényes tudomásul veszi az MNB igazgatósága által meghatározott osztalékfizetést. A rendelkezés biztosítja, hogy a saját tőke ne lehessen negatív. A törvény lehetővé teszi az MNB feltőkésítését.

A 167-169. §-hoz

A törvény részletesen rendelkezik a felügyeleti díj bevallásának és megfizetésének szabályairól.

A 170. §-hoz

A törvény rögzíti az MNB - új feladatokkal kapcsolatosan átkerült - bevételeit. A korábbi szabályozással összhangban az MNB bevételét képezi a felügyeleti díj, az MNB által kiszabott bírságok, az igazgatási-szolgáltatási díj és az egyéb bevétel.

Szintén rögzítésre kerül a bírságbevétel célhoz kötöttségének kérdése.

-----STARTING---POINT---VEGE---

A 171-174. §-hoz

A § az MNB elnöke rendeletalkotási jogkörét szabályozó, felhatalmazó rendelkezéseket tartalmaz.

A törvény a felhatalmazó rendelkezések taxatív felsorolásán túl a pénzügyi közvetítőrendszer jelentős zavara esetén ad további felhatalmazást az MNB elnökének átmeneti időre rendeletalkotásra. Ennek eszközeként az MNB elnöke - a Monetáris Tanács által meghatározott stratégiai keretek között, a Pénzügyi Stabilitási Tanács döntésének megfelelően - jogosult arra, hogy ágazati szinten és átmeneti időre valamely tevékenység végzését korlátozza, feltételhez kösse, vagy megtiltsa, ha az adott tevékenység végzése a pénzügyi közvetítőrendszer egészének működése szempontjából a pénzügyi közvetítőrendszer stabilitását veszélyeztető jelentős kockázattal jár és megalapozottan feltételezhető, hogy számos ügyfél, hitelező érdeke sérül, vagy csökken a pénzügyi közvetítőrendszer működésének átláthatósága. A tevékenység végzése megtiltásának további feltétele, hogy ez a kockázat más módon nem hárítható el. Az MNB elnöke e rendelet meghozataláról és annak szükségességének indokairól előzetesen tájékoztatja a Kormányt.

Általánosságban rögzítésre került, hogy az MNB elnökének rendelete esetében az igazságügyért felelős miniszter véleményét nem kell kikérni.

A törvény rögzíti, hogy a rendszerszintű kockázatok kialakulásának megelőzése, azok csökkentése, a pénzügyi közvetítőrendszer ellenálló képességének növelése érdekében kiadásra kerülő rendeletek esetén előzetesen tájékoztatja az MNB az Európai Rendszerkockázati Testületet.

A 175. §-hoz

Hatályba léptető rendelkezést tartalmaz.

A 176-183. §-hoz

Az átmeneti rendelkezések rendezik a Pénzügyi Szervezetek Állami Felügyeletének Magyar Nemzeti Bankba való integrációjának folyamatát.

A 184. §-hoz

A törvény kimondja, hogy a törvény mely részei számítanak az Alaptörvény alapján sarkalatosnak.

A 185-186. §-hoz

Európai uniós követelményekre utaló jogalkotásra vonatkozó rendelkezéseket tartalmaz.

A 187-188. §-hoz

Módosító és hatályon kívül helyező rendelkezéseket tartalmaz.