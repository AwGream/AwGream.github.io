2012. évi CLVII. törvény indokolása

a településfejlesztéssel, a településrendezéssel és az építésüggyel összefüggő egyes törvények módosításáról

-----STARTING---POINT---ALTALANOS--- 

Az épített környezet alakításáról és védelméről szóló törvény módosítására készített törvény több ponton is teljes szemléletváltást vezet be új vagy átalakított jogintézményeivel, mert a hangsúlyt a döntések előkészítésére és előkészítettségére, az eljárások rugalmasságára és kiszámíthatóságára, a döntések jogszerűségére helyezi mind a településrendezés, mind a hatósági eljárások tekintetében:

a) A teljes nyilvánosság mellett a beruházói érdekek egyensúlyba kerülnek az önkormányzati fejlesztési és rendezési elhatározásokkal:

- a beruházások kiszámíthatóvá és megvalósításuk biztonságosabbá válik, a fejlesztési és rendezési szabályok rugalmasabbá tehetőek azzal, hogy törvényi szinten csak a keretszabályokat adjuk meg, a részletszabályok a rugalmasságra alkalmasabb végrehajtási szabályokban jelennek meg. Ezáltal a valós problémákat jobban kezelő, az elvárásokat hatékonyabban teljesítő, az egyes településtípusokat jobban kiszolgáló szabályozás létrehozására nyílik lehetőség.

b) Javul a befektetői jogbiztonság azzal is, hogy a fővárosban a jelenleg kialakult kettős, anomáliákkal terhelt településrendezési gyakorlat felszámolhatóvá válik az alábbiak szerint:

- megszűnik a fővárosi keretszabályzat és a szabályozási keretterv, valamint a főváros településrendezési eszközeinek összhangjához szükséges követelmények fővárosi önkormányzati rendeletben történő szabályozására vonatkozó felhatalmazás, amely a beruházások megvalósítása során a gyakorlatban patthelyzeteket hozott létre;

- fentiek helyett a fővárosi rendezési szabályzat kerül bevezetésre, amely egyszerűsíti és egyértelműsíti a főváros és a kerületek egymás közötti viszonyát a településrendezési feladatuk ellátásában, ugyanakkor lehetőséget biztosít a főváros egységes szabályozásához, a beépítési intenzitás és magassági szabályok meghatározásával.

c) Az „összevont telepítési eljárás” bevezetése a beruházások megvalósítását segíti elő, ha a rendezési terv módosítása szükséges. Lehetőséget biztosít arra, hogy egy fejlesztési szándék megvalósíthatósága tekintetében, még mielőtt nagyobb időbeli és pénzbeli ráfordításra kerülne sor, tisztázódhasson, hogy az adott helyen az a beruházás megvalósítható-e, és ha igen, milyen feltételekkel. Alkalmas arra is, hogy a jelenleg külön-külön lefolytatandó hatósági eljárásokat (környezetvédelmi, földvédelmi, erdővédelmi és régészeti stb.) egy eljárásba foglalja, ezzel a beruházás megvalósításának ideje rövidül, megvalósítása időben és pénzben (megtérülésben) tervezhetőbbé válik. Lényegesen lerövidül a fejlesztés tényleges megkezdését - az építést - megelőző engedélyek megszerzéséhez szükséges idő, mert az építési engedélyezési eljárásban résztvevő szakhatóságokat az összevont telepítési eljárási eljárásban adott szakhatósági véleményük már köti.

d) A „településképi véleményezés” bevezetése lehetőséget ad - kötelezettséget nem teremtve - a polgármester számára, hogy egyes tervezett (építési engedélyhez kötött) tevékenységről, ha az a védett településképet érinti, véleményt adjon az építésügyi hatósági eljárás lefolytatásához. Ez az építtető számára többlet-terhet nem jelent, mert

- kiváltja a jelenlegi helyi tervtanácsi eljárást azzal, hogy az önkormányzat - amennyiben helyi rendeletében szabályozott módon élni kíván a véleményadás lehetőségével - maga dönt arról, hogy véleményét az önkormányzati főépítész, vagy szakmai grémium (tervtanács) álláspontjára alapozza.

- integrált települési hatásvizsgálati eljárás lefolytatása esetén az eljárásba beépíthető, így külön eljárást nem kell kezdeményezni (integrált eljárás esetén mind a polgármesteri véleményezés, mind a területi tervtanácsi véleményezés az eljárásba beépíthető lesz)

- területi építészeti-műszaki tervtanács igénybevétele esetén a tervtanácsi véleménybe beépíthető, így külön eljárást nem kell kezdeményezni,

- a véleményezéshez csak a legszükségesebb (csökkentett tartalmú és kidolgozottságú) terveket szükséges benyújtani.

- Előnyt jelent viszont az építtető, beruházó, befektető számára, mert a telepítési és településképi kérdések, melyek az építési engedély megadásának kiemelt feltételei, még a tervezés kezdetleges stádiumában (kis idő és pénzráfordítás mellett) már előre tisztázódnak.

Így a szükség szerinti önkormányzati elvárások még a tervezési folyamatba időben beépíthetőek és figyelembe vehetőek.

A jelenlegi, sokszor hónapokat igénybevevő tervtanácsi eljárás helyett egy 15 napos határidejű eljárásban ad véleményt a polgármester és amennyiben a véleményadás határidejét nem tartja be, véleménye megadottnak tekintendő. A polgármesteri vélemény az építési engedélykérelemhez csatolandó.

e) „Településrendezési, településképi szolgáltatás” keretében az önkormányzat előzetes tájékoztatást nyújt az ügyfeleknek a helyi településrendezési előírások tartalmáról, javaslatot ad a telek beépítésének feltételeiről, a településkép és az építészeti örökség megóvásával és minőségi alakításával kapcsolatban, szakmai konzultációt biztosít a követelmények teljesítése érdekében. E szakmai konzultáció, előzetes tájékoztatás keretében biztosítható, hogy a településképi bejelentés vagy a településképi véleményezés a beruházás tervezése és engedélyezése szempontjából eredményes legyen. Az előzetes egyeztetést, konzultációt a beruházás tervezője a főépítésszel folytathatja le.

f) A „településképi bejelentési eljárás” - „településképi kötelezési eljárás” bevezetése lehetőséget ad - kötelezettséget szintén nem teremtve

- a polgármester számára, hogy az építésügyi hatósági engedélyhez nem kötött, de a védett településkép szempontjából lényeges tevékenységek körében - helyi rendeletben meghatározottak szerint - meghatározza a tevékenység végzésének feltételeit, vagy hallgatásával tudomásul vegye a tevékenység végzését, illetve a településkép megsértése esetén kötelezhesse az oda nem illő elemek átalakítását;

- a polgármester számára, hogy az önkormányzati településképi előírásokat betartassa, ennek kikényszerítése érdekében legfeljebb ötvenezer forintig terjedhető bírságot szabhasson ki.

g) a „közterület alakítás”, amely lehetőséget ad az önkormányzatnak arra, hogy a település közterületeit egységes - minden szakterületre kiterjedő - közterület alakítási terv alapján valósítsa meg.

h) Szemléletváltást jelent az engedélyezésben az új típusú építésügyi hatósági eljárások bevezetése.

A 2013. január 1-jén bevezetendő elektronikus ügyintézés lehetőséget biztosít arra, hogy az eljárások hagyományos konstrukciójával közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) keretei között szakítsunk. A hangsúly az engedélykérelem előkészítettségére helyeződik, mert ha a kérelem hiányos, szakszerűtlen, akkor a hatóság csak „kínlódik” vele és a végén a kérelem nem teljesíthető. Garanciákat kerestünk arra, miképpen lehetne az előkészítettséget növelni:

- egyik ilyen - nem kötelezően igénybe vehető - eszköz az elektronikus tárhely, mely alkalmas arra, hogy az építtető egy elektronikus „kosárban” gyűjtögethesse (legfeljebb fél évig) az engedélyezéshez szükséges dokumentumokat. Ilyen dokumentum lehet pl. az előzetes szakhatósági vélemény, a tervtanácsi vélemény, vagy a polgármester előzetes véleménye, a tervdokumentáció, a hatósági engedély vagy a hozzájárulás;

- másik igénybe vehető eszköz az építésügyi hatósági szolgáltatás, melynek keretében az építtető kérheti a hatóságtól, hogy előre (még az építési engedélykérelem benyújtása előtt) nézze át, hogy a „kosárban” gyűjtögetett dokumentumok megfelelőek és elegendőek-e a kérelem elbírálásához, továbbá mennyi illetéket vagy igazgatási szolgáltatási díjat kell fizetni, és az ügyfelek körének megállapítását is kérhetik. Ez a hatósági szolgáltatás azt a célt szolgálja, hogy a kérelem benyújtásakor ne legyen hiányos, „azonnal” elbírálható legyen, semmilyen körülmény ne szakítsa meg az engedélyezési eljárást. Ehhez olyan joghatás fűződhet, mint pl. a 15 napos ügyintézés garanciája.

Az építésügyi hatósági eljárás ügyintézési határidejének betartásához, ezzel az eljárás átláthatóságához és kiszámíthatóságához, tervezhetőségéhez az építésügyi hatósági engedélyezési eljárásokban részt vevő szakhatóságok eljárására vonatkozó ügyintézési szabályok egységesítése is szükséges. Ennek érdekében

- a szakhatóságok ügyintézési határideje legfeljebb 30 nap (vagy ettől kevesebb) lehet;

- az eljáró építésügyi hatóság ügyintézési határidejébe a szakhatósági állásfoglalás megadásának ideje beleszámít.

i) Az építőipari kisvállalkozások és az egyéni vállalkozók érdekében lehetővé válik a megfelelő szakmai garanciák mellett, hogy felelős műszaki vezető igénybe vétele nélkül is végezhessenek építőipari kivitelezési tevékenységet közvetlen hozzátartozónak, vagy alvállalkozó igénybe vétele nélkül. Ilyenkor a tevékenységet végző szakmunkást terheli a felelős műszaki vezetőre megállapított felelősség.

j) Európai uniós előírásokat teljesítve törvényi alapot kíván teremteni az építési termékek alkalmazásának harmonizált szabályozására, ezen belül is a természetes, hagyományos, helyben előállított építési termékek alkalmazhatóságára.

k) Az építési fegyelem szigorítása, a jogkövető magatartás és a rend kikényszerítése érdekében

- rendszerbe foglalja a szabálytalan építési tevékenységek esetköreit és a hozzájuk kapcsolódó jogkövetkezményeket, meghatározzuk a szabálytalan, a jogszerűtlen, a szakszerűtlen és a jogosulatlan tevékenység esetköreit;

- meghatározza a fennmaradási engedély megadása feltételeit;

- meghatározza a szankciók megállapításának elveit;

A büntetés megállapításánál figyelemmel kell lenni a fokozatosság elvére, a megállapított büntetésnek a megsértett építési jogszabályokkal arányban kell állnia, és ugyanazon vétség esetében kerülni kell a párhuzamos büntetés megállapítását. Azonban az építésügyi szabályok ismételt vagy halmozott megsértése esetén fokozottabb büntetés alkalmazandó;

- differenciálja a szabálytalanság jogkövetkezményeit:

= figyelmeztetés,

= bírság megállapítása

= tevékenység megkezdésének, folytatásának megtiltása;

= tevékenység folytatásához szükséges jogosultság felfüggesztése, megtiltása

= névjegyzékből való törlés, kizárás,

= kamarai fegyelmi eljárás kezdeményezése

= hatósági kötelezés.

l) a szabálytalan építési tevékenységek megakadályozása kiemelt közérdek, rendszeres ellenőrzést, következetes szankcionálást és végrehajtást kíván. Az elmúlt évtizedek tapasztalatai szerint az építésügyi hatósági ellenőrzések száma messze alatta maradt az elvártnak. A feltárt szabálytalanságok tekintetében a szükséges intézkedéseket vagy nem hozták meg, gyakran a meghozottakat elévültették. A kiszabott bírságokat nem hajtották be, emiatt az állam kintlévősége meghaladja a milliárdos nagyságrendet. Az állampolgárok így joggal gondolhatták, hogy következmények nélkül szabálytalankodhatnak, mert a hatóság úgysem jár el. Mindezek miatt az ellenőrzések számát és hatékonyságát - hasonló módon, mint az unió legtöbb országában (pl. „baupolizei”) - jelentősen növelni szükséges és a feladatot állami kontroll alá kell helyezni. Az építési folyamat felügyeletét ellátó hatóság, az építésfelügyeleti hatóság jelenleg is az építési helyszínek legfőbb ellenőre, feladatai közé tartozik a szabálytalanságok feltárása, így feladatai megerősítésével, kiszélesítésével, működésük gazdaságosabbá, szakszerűbbé és hatékonyabbá tételével a szabálytalanságok feltárása jelentősen fokozható, a végrehajtásban a szubjektív elemek és érdekeltségek, ráhatások kiküszöbölhetők. Az építésfelügyeleti hatóság feladatai kibővülnek az építési folyamat lezárását követően szabálytalan építkezések az építésügyi monitoring alkalmazásával történő feltárásán túl a jókarbantartási kötelezettség ellenőrzésére, és az építésrendészeti eljárások lefolytatására. Intézkedési eszköztára kiteljesedik: a kivitelezés szükség szerinti azonnali leállítása, bírság kivetése, jogosultsággal összefüggő vétségek esetén az intézkedésre hatáskörrel rendelkező szerv megkeresése, stb.

m) a miniszter által irányított és felügyelt elektronikus Országos Építésügyi Nyilvántartás (a továbbiakban: Nyilvántartás) létrehozása az adminisztratív terhek lényeges csökkentését eredményezi az állampolgárok és a hatóságok tekintetében is, mert megszünteti a több száz helyen különböző formában és tartalommal vezetett hatósági nyilvántartás vezetésének kötelezettségét, helyette egy egységes elektronikus nyilvántartás fog működni, ahová a különféle adatbázisokba adatot a hatóságok és jogszabályban erre kötelezett személyek vezetnek be. Az építésügyért felelős miniszter a Dokumentációs és Információs Központ működtetése keretében gondoskodik

- a településfejlesztési, -rendezési és építésügyi dokumentációk országos központi tervtárának fenntartásáról, valamint a dokumentációk megőrzéséről és közérdekű hasznosításáról,

- a Nyilvántartás (és az ÉTDR) működtetéséről és fenntartásáról,

- a nyilvánosság, a közösségi ellenőrzés, a tájékoztatási, vélemény-nyilvánítási és javaslattételi lehetőség biztosítására vonatkozó információs feladatai teljesítéséről.

n) Az építőipari kivitelezési tevékenység folytatásának átláthatóbbá tétele érdekében az építőipari kivitelezői regisztráció tartalmát kiszélesedik

A hazai építőipari vállalkozások egyik legjelentősebb problémája - a csökkenő megrendelés állomány mellett - a jelentősebb fizetési csúszásból vagy az ellenérték-teljesítés elmaradásából származó tartozási lánc veszélye. A tartozási lánc elkerülése, illetve a kockázatok csökkentése több terület összehangolt lépését igényli. A hatályos szabályozás átalakításával és új hatékony intézkedések kidolgozásával minimálisra lehet csökkenteni az indokolatlan nem fizetés veszélyét.

A módosítások közül

- a vállalkozásminősítés lehetőségének bevezetése a megrendelők számára olyan nélkülözhetetlen információs lehetőséget képes nyújtani, amely elkerülhetővé teszi a teljesítésre mind pénzügyileg, mind szakmailag alkalmatlan kivitelezők foglalkoztatását,

- a központi rögzítést is lehetővé tevő elektronikus építési napló a kivitelezési folyamat dokumentálásának elektronizálásával a beruházás előrehaladásának és az egyes munkafolyamatok megvalósításának hiteles bizonyítására és a kivitelezési láncolat áttekinthető nyilvántartására képes,

- a kivitelezői felelősségbiztosítás előírásának lehetősége pedig azáltal, hogy a károk megtérítését garantálja, mind a megrendelői, mind a kivitelezői oldalon kiszámíthatóvá és biztonságossá teszi a kivitelezési tevékenység végzését.

-----STARTING---POINT---RESZLETES---

Az 1. §-hoz

A hatályos 1996. évi LVIII. törvényben (a továbbiakban: Kamtv.) az egyéni vállalkozók, jogi személyek és jogi személyiséggel nem rendelkező vállalkozások nyilvántartása csak önkéntes jelleggel szabályozott. E hiányosság pótlását biztosítja a módosítás, összhangban az építési törvény rendelkezéseivel.

Szakmagyakorlási tevékenységeket folytató természetes személyek országos névjegyzékét a területi kamarák adatszolgáltatása alapján a Magyar Építész Kamara és a Magyar Mérnöki Kamara vezeti. A törvény elfogadásával a szakmagyakorlási tevékenységeket folytató vállalkozások regisztrálása is lehetővé válik. Ezen vállalkozások tekintetében adatok hiányában a mérnöki és építész kamarák szakmagyakorlási-ellenőrzési feladataikat nem tudják teljesíteni. A szakmagyakorlási tevékenységek egy része kötelezően kamarai tagsághoz és engedélyhez kötött (pl. építészeti-műszaki tervezés, építésügyi műszaki szakértés, településtervezés), más része csak engedélyhez (építési műszaki ellenőrzés, felelős műszaki vezetés), illetve bejelentéshez kötött (beruházáslebonyolítás, energetikai tanúsítás) tevékenység.

A nyilvántartás beindításához külön névjegyzék létesítésére nincs szükség, mivel a jelenlegi, természetes személy jogosultak névjegyzékének önálló fejezeteként folytatólagosan vezethető a vállalkozói nyilvántartás.

A módosítás hatálybalépésével a szakmagyakorlási tevékenységet folytató vállalkozások nyilvántartásával a szakmai kamarák számára lehetővé válik a szakmai tevékenységek jogszerűségének, szakszerűségének ellenőrzése és biztosítása érdekében a Kamtv.-ben előírt feladatok végrehajtása.

A 2. §-hoz

A Kamtv. 3. § (1) bekezdés b) pontjának hatályos felvezető szövege szerint a kamara „figyelemmel kíséri”, hogy a tevékenységet csak az arra jogosultak végezzék. Ez a rendelkezés azonban kevés, mert a tevékenység végzésének szakmai színvonalára, a szakmai és etikai-fegyelmi szabályok betartására is ki kell terjednie az ellenőrzésnek. A nyilvántartás alapján történő figyelemmel kísérés nem feltétlenül igazolja a jogosultságot, csak azt, hogy azzal rendelkezik, azonban azt, hogy az elvégzett feladathoz mérten megfelelő-e a jogosultság, azt csak a tevékenységen keresztül ellenőrizhetik. Az összeférhetetlenségi szabályok törvényi szabályozásának a Kamtv. hatálybalépése óta bekövetkezett változásai szükségessé teszik a módosítást, az ellenőrzéshez pedig a kamarák lehetőségei adottak. Ezt a közérdek, a korrupció egyes lehetőségeinek bezárása, de a többi kamarai tag érdekeinek védelme is megköveteli.

A 3. §-hoz

A hatályos szabályozásnak a gyakorlatban megjelenő rendkívül kiterjesztő értelmezése következtében a kamarák a választást követő években - a választási cikluson belül - a taglétszám változását követve a küldöttszámot évente megváltoztatják. A módosítás hatálybalépésével ez az elfogadhatatlan, az önkormányzatiság elvét alapjaiban sértő gyakorlat megszűnik. A rendelkezés pontosítása ezen esetek kizárásához nyújt törvényi garanciát.

A 4. §-hoz

A kamarák egyesülésére a Kamtv. lehetőséget ad, azonban mivel korábban ennek kérdése nem merült fel, a közös etikai-fegyelmi bizottság lehetőségét nem szabályozta. Az etikai-fegyelmi eljárások megoszlása a területi kamarák között nem egyenletes. Vannak olyan területi kamarák, ahol még a kamara fennállása óta nem volt etikai ügy, de jogszabályi kötelezettség miatt mégis működtetni kell etikai-fegyelmi bizottságot. A területi kamarák többségében egy ciklus alatt max. 1-2 fegyelmi ügy van. Ezen kamarák etikai-fegyelmi bizottságai - érthető módon - nem szereznek kellő gyakorlatot, hogy a bonyolult eljárást megfelelő színvonalon lefolytassák.

Három területi kamara vizsgálja viszont az etikai ügyek 75%-át. Ezek a bizottságok nagy rutinnal, eljárási fegyelemmel, kicsiszolt ítélőképességgel végzik munkájukat, azonban rendkívül leterheltek.

A módosítás csak lehetőséget jelent a területi kamaráknak, ha nem akarnak, nem élnek vele.

Előnyei:

- a kisebb tapasztalattal rendelkező bizottsági tagok is rutint szerezhetnek, ezáltal professzionálisabb lesz a munka,

- csökken, illetve jobban megoszlik egyes bizottsági tagok leterheltsége,

- összességében költséghatékonyabb lesz az eljárás, hiszen egyenletesebb lesz a bizottsági munka.

Mivel az etikai-fegyelmi kérdések körében a területi kamarák között ellenérdek nem merülhet fel, a két vagy több területi kamara által közösen működtetett etikai-fegyelmi bizottság létrehozható. Az ügykör jellege miatt az azonos alapon történő elbírálás érvényesül. A működtetés vonatkozásában nem indokolt külön rendelkezni, mivel mind a választás, mind a költségvetés elfogadása a taggyűlések jogkörébe tartozik.

Az 5. §-hoz

A vállalkozások nyilvántartásba vétele miatt kamarai kezdeményezés a szakmai kollégiumok létrehozása. Ezt szükséges megjeleníteni a kamara szervezeti felépítésében. A szakmai kollégiumok országos kamarai szervként történő bevezetésének több körülmény mellett elsődleges indoka a piac integrált tudás igénye. Többek között interdiszciplináris területen (pl. megújuló energiák) igényként merült fel az egyes szakmák kamarán belüli szervezett együttműködése.

A 6. §-hoz

A Kamtv. 14. § (1) bekezdés c) pontjának módosítása a területi kamarák tagdíja vonatkozásában pontosítás, az eddig hozzájárulásnak nevezett befizetés ténylegesen tagdíj. Új elem a kamarai tagsághoz nem kötött jogosultságot gyakorlók névjegyzéki nyilvántartásáért éves díj megállapításának lehetősége, melynek költségarányosnak kell lennie. Mivel a jogosultak jelentős része kamarai tag, így további szabályozás nem indokolt az önkormányzati belső kontroll mellett.

A d) pont a továbbképzési szabályzattal egészül ki.

A 7. §-hoz

A módosítás hatálybalépésével a hatályos, nehezen értelmezhető szabályozás (az egyetértési jog gyakorlása és a véleményezési jog együttes előírása) helyébe lépő szabályok az egységes kamarai álláspont kialakítását segítik elő. A véleményezési jog nem vonható el és az annak alapján kialakított szakmai vélemény és annak kötelező képviselete sem. Több szakmai tagozat érintettsége esetén a hatályos szabályozásnak megfelelően a kamara elnökének kell biztosítani a belső egyeztetésen az egységes kamarai álláspont kialakítását.

A 8. §-hoz

Összeférhetetlenségi szabályokat állapít meg a kamara vezető tisztségviselőivel, illetve a közigazgatási feladatot ellátó tisztviselőkkel kapcsolatban.

A 9. §-hoz

A hatályos szabályozás pontosítását szolgálja a bevételeket érintő szabályozás módosulásával összhangban.

A 10-11. §-hoz

A rendelkezés lehetőséget teremt a kettős kamarai tagság kényszerének elkerülésére, valamint a szakmai kollégium bevezetéséhez kapcsolódik.

A 12-15. §-hoz

A hatályos rendelkezés meghatározza az etikai-fegyelmi vétség megvalósítását, többek között nevesítve a kamarai szabályok megszegését. Szükséges azonban a szabályozás kiegészítése a kivétellel, a kamarai szabályzat jogszabályt sértő rendelkezésének a végre nem hajtása, a jogszabály követése nem minősíthető etikai-fegyelmi vétségnek.

Kamarai igény a gyakorlati tapasztalatok alapján a vizsgálóbiztosi eljárás megszüntetése. Az ügyek összetettsége miatt a vizsgálóbiztos egy személyben, a meghatározott határidőn belül nem tud eleget tenni feladatának. A vizsgálóbiztosi eljárás szükségtelenül megduplázza az eljárási cselekményeket, a felek egyazon első fokú eljáráson belül kétszer kerülnek meghallgatásra.

A vizsgálóbiztosi jelentés az ügy nem kellő mélységű feltárása miatt felszínes, gyakran azzal ellentétes véghatározat születik, lehetőséget adva az elmarasztaltnak a kamara, a bizottság munkájának kritizálására.

Az etikai eljárás módosítása megalapozza az egyszerűbb, hatékonyabb, professzionálisabb működést. A több éven keresztül elhúzódó eljárás helyett idő- és költségtakarékosabb eljárást eredményez.

A etikai-fegyelmi eljárások eddigi gyakorlata teszi szükségessé annak kizárását, hogy az etikai-fegyelmi bizottság elnöke, vagy a fegyelmi tanács elnöke egy személyben hozhasson az ügyet lezáró véghatározatot, a törvény szerint a döntés mindig legyen testületi.

A 16. §-hoz

A törvényességi felügyeletről szóló rendelkezések kiegészítése szükséges a jogszabályt sértő alapszabályok és szabályzatok tekintetében.

A területi kamarák esetében, ha a működés feltételei pl. tisztségviselő megbízatásának megszűnése és eredményes választás hiányában nem állnak fenn, a szakterületet felügyelő miniszternek gondoskodnia kell a szakmagyakorlással összefüggő államigazgatási feladatok ellátásáról a kamara működése törvényességének helyreálltáig. Ezen időszak alatt biztosítani szükséges, hogy ideiglenes névjegyzékbe és átmeneti jelleggel - kamarai tagság nélkül is felvehetőek legyenek a dolgozni akaró szakaemberek.

A 17. §-hoz

A közszolgálati szabályok módosulása miatti pontosítás.

A 18. §-hoz

A törvény pontosítást tartalmaz a vállalkozások nyilvántartása tekintetében utalva a Kamtv. 1. §-ának új bekezdésére.

A 19. §-hoz

Átmeneti rendelkezés: a törvény a már nyilvántartásba vett vállalkozások számára 2013. március 31-ig ad határidőt arra, hogy ha a Kamtv. 1. § (5) bekezdése szerinti tevékenységet főtevékenységként folytatnak, akkor a szakmai kamarához jelentkezzenek be.

A 20. §-hoz

A Kamtv. 39. §-ának a kiegészítése, amely miniszteri rendeletre hivatkozik, szükségessé teszi a felhatalmazó rendelkezés megállapítását.

A 21-22. §-hoz

A szövegcserék és hatályon kívül helyezések jogalkalmazást elősegítő pontosításokat tartalmaznak.

A kamarák javaslatainak megfelelően az etikai-fegyelmi eljárás egyszerűsítését szolgálják az 4-5. pontok szerinti szövegcserék, továbbá a határidők módosítását. A hatályos szabályozás szerinti elévülési határidők tarthatatlanok. A hatályos szabályozás szerint, ha a panasz beérkezésétől, illetve a jegyzőkönyv felvételétől számított 1 éven belül az eljárást az etikai-fegyelmi bizottság nem indítja meg, illetve az elkövetéstől számított 10 év után következik be az elévülés. A panasz elutasítása, áttétele, vagy az eljárás megindítása a bizottság elnökének kötelessége, aminek 3 hónapon belül eleget kell tenni, az esetleges mulasztása következményeit nem lehet az eljárás alá vontra terhelni. A törvényben szereplő 3 hónap is rendkívül méltányos határidő e vonatkozásban. A 10 év esetében az elévülési határidő rendkívül súlyos, vétség esetében - ami bűncselekmény - is ennek csak töredéke. Az etikai-fegyelmi vétségek esetén ezért a 2 év elegendő.

A hatályon kívül helyezések az etikai-fegyelmi eljárás egyszerűsítéséhez kapcsolódnak.

A 23. §-hoz

Az építőipari kivitelezési tevékenység résztvevői közül az építtető fogalmi meghatározása az egyértelmű jogalkalmazás elősegítését szolgálja. Az építtető feladatai alapján legfőbb ismérve a hatósági engedélyekre vonatkozó jogosultsága.

A nyomvonal jellegű építmények ugyan beletartoznak a sajátos építményfajták körébe, azonban azon belül is sajátos követelményekkel rendelkeznek, ezért egyértelmű elkülönítésük és meghatározásuk szükséges.

A településfejlesztési koncepció és az integrált településfejlesztési stratégia fogalma megújul. Az új definíciók egyrészt egyértelműen meghatározzák a fejlesztési tervtípusok időtávját, egymáshoz való viszonyukat, másrészt egyszerűsödnek, a tartalmi vonatkozások kikerülnek a fogalmi magyarázatból.

Az önkormányzatot településüzemeltetési és műszaki feladatai (a sajátos építményekkel, a katasztrófavédelemmel kapcsolatos) ellátásában a jövőben önkormányzati főmérnök is segítheti.

A törvény az építési napló és az energetikai tanúsítvány fogalmait törvényi szintre emeli.

A „településrendezési terv” mint gyűjtő fogalom megszűnik, így azt a „településszerkezeti terv” fogalom-meghatározásából el kell hagyni, továbbá annak szövege szinte megegyezett az Étv. 10. § (1) bekezdésének a szövegével.

A helyi építészeti értékvédelem kerül meghatározásra.

A főváros településrendezési eszközei részben megváltoznak. A főváros településszerkezeti terve és a kerület építési szabályzata változatlan marad. A főváros keretszabályzatát és szabályozási kerettervét új elemként a fővárosi rendezési szabályzat váltja fel.

Az Ötv.-ben használt településrendezési terv fogalmát határozza meg a fogalom.

A 24. §-hoz

A magyar történelem kiemelkedő jelentőségű helyszínein lévő, a nemzeti vagyonról szóló törvény szerint az állam kizárólagos tulajdonába tartozó építmények vagy nemzetgazdasági szempontból kiemelt jelentőségű nemzeti vagyonnak minősülő műemlékek és műemlék-együttesek, továbbá országos jelentőségű kulturális és sport rendeltetésű építmények telkére, valamint az azok közvetlen környezetébe tartozó telkekre vonatkozóan az ott megvalósítandó közérdekű beruházás módot kell biztosítani a beruházás gyors és egyszerű megvalósítására, ezért ilyen kivételes esetben a Kormány maga állapíthatja meg a beépítés szabályait.

A 25. §-hoz

A miniszter feladatainak kiegészítése szükséges az Építésügyi Dokumentációs és Információs Központ szakmai irányításával és felügyeletével, továbbá - az információs önrendelkezési jogról és az információszabadságról szóló törvény alapján - az Országos Építésügyi Nyilvántartás és annak felhasználását elősegítő adatbázisok és elektronikus szolgáltatások adatvédelmi nyilvántartásba vételéhez szükséges feladattal.

Az NMHH önálló szabályozó szervi jogállására tekintettel pontosítást tartalmaz a miniszter koordinációs tevékenysége, valamint az építésügyi hatóságok hatáskörei vonatkozásában.

A miniszter feladatai kiegészülnek a területi építész és mérnöki kamarák által vezetett névjegyzék és az építőipari kivitelezői nyilvántartás szakmai irányításának ellátásával. További kiegészítés szükséges az építésügyi ágazati és foglalkoztatási elvárásoknak a képzési követelményekben az alap-, közép- és felsőfokú, valamint az iskolarendszeren kívüli oktatási, képzési intézményeknél és a társadalom más érintett szervezeteinél történő érvényre juttatással.

A 26. §-hoz

A jobb áttekinthetőség érdekében az önkormányzat településfejlesztési és -rendezési feladatai és építésügyi feladatai tagolásra kerülnek. A települési önkormányzat településrendezési feladatai magában foglalják a zöldfelületi rendszer kialakításával és védelmével összefüggő feladatokat is, azonban ennek részletszabályait végrehajtási rendelet fogja tartalmazni.

A 27. §-hoz

A törvény lehetővé teszi a települési önkormányzatok számára önként vállalt építésügyi feladatok ellátását. Ennek feltétele, hogy az önkormányzat települési vagy térségi főépítészt alkalmazzon és az érintett tárgykörben rendeletet alkosson az Étv. felhatalmazása alapján.

1. A települési önkormányzat (fővárosban a kerületi önkormányzat)

a) elláthatja az épített környezet helyi védelmét, a helyi építészeti értékek, a településkép, a rálátás és kilátás védelmét, meghatározza a település területfelhasználásához az építményekben létesíthető rendeltetések körét,

b) előzetes tájékoztatást ad a helyi településrendezési előírások tartalmáról, ennek keretében javaslatot tehet a telek beépítésének feltételeire a településkép és az építészeti örökség megóvásával kapcsolatban,

c) szakmai konzultációt biztosít a beépítési feltételek, a településkép, az építészeti örökség megóvása érdekében.

2. A fővárosi önkormányzat elláthatja az épített környezet helyi védelmét, a helyi építészeti értékek védelmét.

Az előzetes tájékoztatás és a szakmai konzultáció bevezetésével az ügyfelek számára az önkormányzati településképi véleményezési, vagy bejelentési eljárás előtt megismerhetővé válnak mindazon előírások, melyek befolyásolják a későbbi tervezési folyamatot, építési tevékenységet.

A települési önkormányzatok építésügyi tevékenységük körében elősegítik az állampolgárok ügyintézését az építésügy minden területén, így különösen az Országos Építésügyi Nyilvántartásból való adatok beszerzését, a Nyilvántartásból adatok, tények igazolását, az ügyek elektronikus indításához a kérelmek feltöltését az elektronikus rendszerbe, nyomtatványok, nyilatkozatok megszerzését, kitöltését, kérelmek elfogadását és továbbítását, továbbá olyan egyébmás műszaki jellegű feladatok elvégzését, melyek az egyéb önkormányzati feladatellátáshoz szükségesek.

A 28-29. §-hoz

A törvénymódosítás új szabályozási területként jeleníti meg a településfejlesztésre vonatkozó előírásokat, ezért a településrendezésre vonatkozó alapvető követelményeket ki kell egészíteni a településfejlesztésre vonatkozó követelményekkel. Az új előírás nagyobb hangsúlyt helyez a környezet jó minőségére.

A 30. §-hoz

A törvény előírja, hogy az önkormányzatnak a településfejlesztési koncepciót, az integrált településfejlesztési stratégiát és a településrendezési eszközöket - készítésük közben - jogkövetkezménnyel járó feladatként véleményeztetnie kell. A településfejlesztési koncepció, az integrált településfejlesztési stratégia és a településrendezési eszközök tartalmára vonatkozó követelményeket, valamint a véleményeztetés részletes szabályait új kormányrendelet fogja előírni, ezért ezek kikerülnek a törvényből.

A 31-32. §-hoz

Az Étv. eddig a fejlesztési típusú dokumentumok közül a településfejlesztési koncepciót a településrendezési eszközök közé sorolta, az integrált településfejlesztési stratégiát azonban nem. A törvénymódosítás önálló tárgykörként kezeli a településfejlesztést, és ennek megfelelően ezen alcím alatt szabályozza a településfejlesztési koncepciót és az integrált településfejlesztési stratégiát. A településfejlesztési koncepció és az integrált településfejlesztési stratégia készítésének és tartalmi követelményeinek részletes szabályait végrehajtási rendelet fogja megállapítani.

A 33. §-hoz

A településrendezés feladatáról és eszközeiről szóló, korábban a 7. §-ban szereplő rendelkezések kerülnek ide áthelyezésre.

A 34. §-hoz

A törvény fővárosra vonatkozó előírásai kiegészülnek a fővárosi és a fővárosi kerületi önkormányzatok településfejlesztéssel kapcsolatos feladatellátására vonatkozó rendelkezésekkel.

A főváros kétszintű önkormányzati rendszerében a településfejlesztési és a településrendezési feladatok teljes szétválasztására nincs mód, tekintettel a tulajdonosi (fővárosi és kerületi) adottságokra, a differenciált, de egyben komplex feladatellátásra a működőképes és fejlődő főváros és az önálló kerületek együttesen megjelenő igényének tükrében.

A fővárosban a településrendezési feladatok ellátásával kapcsolatos rendelkezések az új önkormányzati törvény szerinti feladatmegosztásra figyelemmel módosulnak.

Az új rendszerben a fővárosi önkormányzat megállapítja a főváros településszerkezeti tervét valamint a fővárosi rendezési szabályzatát, a kerületi önkormányzat pedig a főváros településszerkezeti tervével és a fővárosi rendezési szabályzattal összhangban a kerület területére kerületi építési szabályzatot készít.

A jelenlegi keretszabályozási rendszer helyett - amely minden szabályozandó kérdésben kereteket, az építési paraméterek esetében felső határértékeket állapít meg a kerületi építési szabályzatok készítéséhez - bevezetésre kerül a fővárosi rendezési szabályzat. Ezen fővárosi szabályzat csak a legalapvetőbb követelményeket határozza meg, nevezetesen területi lehatárolással a megengedett legnagyobb épületmagasságot, továbbá a különböző területek „terhelhetősége” függvényében „sűrűségi mutatót”, amely a főváros településszerkezeti tervében meghatározott beépítési sűrűséget pontosítja a kerületi építési szabályzatok szintterületi mutatójává, valamint a fővárosi feladatellátás infrastrukturális elemeinek területbiztosítását.

A fővárosban a településrendezési feladatok ellátásának részletes szabályait a településrendezési eszközök elkészítéséről szóló új kormányrendelet tartalmazza majd.

A 35. §-hoz

A módosítás új sajátos jogintézményként bevezeti az összevont telepítési eljárást, a településképi véleményezési eljárást, a településképi bejelentési eljárást és a közterület alakítást.

A 36. §-hoz

A települési önkormányzat (fővárosban a kerületi önkormányzat) az építésügyi hatósági engedélyhez nem kötött építési tevékenységek, reklámelhelyezések és rendeltetés-módosítások tekintetében rendeletében meghatározhatja azon tevékenységek körét, melyek településképi szempontból önkormányzati kontrollt igényelnek.

Az önkormányzati kontrollt a települési önkormányzat a településképi kötelezés formájában tudja majd biztosítani, ezért kiegészítésre kerülnek a meglévő településrendezési kötelezések szabályai.

Az önkormányzat településképi kötelezés formájában elrendelheti a településképet rontó reklámok, cégérek megszüntetését, az építésügyi hatósági engedélyhez nem kötött építési tevékenységgel járó, vagy építési tevékenységgel nem járó rendeltetésváltozás esetén a rendeltetésmódosítás megszüntetését, ha az nem felel meg a településrendezési eszközben foglaltaknak, és a helyi építészeti értékvédelemmel összefüggő kötelezettségek teljesítését.

Az önkormányzat a településrendezési kötelezettségek (helyrehozatali kötelezettség) megszegése és végre nem hajtása esetén az elkövetővel szemben ötvenezer forintig terjedő közigazgatási bírságot szab ki.

A 37. §-hoz

A településrendezési szerződés megkötése előtt a fejlesztés megvalósítójának telepítési tanulmánytervet kell készítenie, amelyről a települési önkormányzat képviselőtestülete határozattal dönt, ezzel adva előzetes (településrendezési) hozzájárulását a fejlesztéshez.

A rendelkezés pontosításával a szerződések tartalma egyértelművé válik: településrendezési szerződés köthető a településrendezési eszköz tervezési munkáinak elvégzésére illetve a fejlesztéshez kapcsolódó közcélú feladatok átvállalására.

A 38. §-hoz

Az összevont telepítési eljárás bevezetésének első szakasza a telepítési hatásvizsgálati szakasz, második szakasza pedig az integrált építési engedélyezési szakasz. Ennek kormányrendeleti szintű szabályozása elkészült, ezért indokolt a megnevezés pontosítása törvényi szinten is.

A 39. §-hoz

A települési önkormányzatnak az épített környezet védelmére irányuló feladata ellátása körében, a településrendezési feladatok megvalósulása érdekében új eljárástípusok kerülnek bevezetésre: a települési önkormányzat (a fővárosban a kerületi önkormányzat) polgármestere településképi véleményezési, és településképi bejelentési eljárást folytathat le jogszabályban meghatározott körben és keretek között.

Az önkormányzati véleményezési eljárás bevezetésének indoka:

Az építészeti-műszaki tervtanácsi rendszer jelenleg a helyi építészeti-műszaki tervtanácsokból, a területi építészeti-műszaki tervtanácsokból és a központi építészeti-műszaki tervtanácsból épül fel.

A tervtanácsok működésének általános szabályai:

A működési területükön a jogszabályban meghatározott építmények esetében, az építési engedélyezéshez szükséges építészeti műszaki terveket min. 30 napon belül véleményezik, azonban a kevés számú terv miatt ez több hónapot is igénybe vesz.

A szakmai véleményezésnél vizsgálják, hogy az építészeti műszaki tervdokumentáció megfelel-e

- az építészeti minőség, szakmai igényesség és szakszerűség követelményének (a telepítés, a rendeltetés és a használhatóság, esztétikus megjelenés),

- a helyi építési szabályzatnak, illetve ennek hiányában vagy nem teljes körű szabályozásuk esetén az illeszkedés követelményének.

A tervtanács a megtárgyalandó dokumentáció tartalmától függően - az ügyrendjében meghatározott számban és összetételben - de legalább 5 taggal ülésezik, azonban a nagyobb városokban a létszám sokszor meghaladja a 10 főt is.

Működésükkel kapcsolatosan problémát jelent, hogy a megtárgyalandó dokumentációk mennyiségének, az engedélyköteles tevékenységek csökkenése miatt a tervtanácsi ülések összehívása elhúzódik. Ez hátráltatja a beruházás megvalósulását, az engedély iránti kérelem benyújtását.

A helyi építészeti-műszaki tervtanács, mint szakmai grémium az önkormányzat helyett véleményezésre, valamint érdekeit képviselni nem jogosult. Ezen túl az eljárási szabályai nem teszik lehetővé, az egyszerűbb és bonyolultabb építési ügyek differenciált véleményezését.

Ezért a helyi tervtanácsok működtetése helyett főszabályként bevezetésre kerül az önkormányzatok településképi véleményezési eljárása, mely az önkormányzat számára választható sajátos jogintézmény. Az önkormányzat döntheti el, hogy a véleményét milyen szakmai ajánlásra alapozva alakítja ki. Így például az egyszerűbb tevékenységek esetén az önkormányzati főépítész, míg a bonyolultabb tevékenységek esetén az önkormányzati szakmai grémium (tervtanács) közreműködésével, azok javaslatára alapozza. A helyi tervtanács működésére vonatkozó szabályokat az önkormányzat állapítja meg.

Településképi véleményezési eljárás keretében a települési önkormányzat polgármestere 15 napon belül ad véleményt a településrendezési követelményeket, településképet érintő építési engedélyhez kötött építési tevékenységek esetén.

A véleménynyilvánítás során a polgármester a véleményét az önkormányzati főépítész, önkormányzati rendeletben meghatározott esetekben önkormányzati építészeti-műszaki tervtanács szakmai véleményére alapozza. Ezen szakmai vélemények kialakításának ideje beleszámít a véleménynyilvánítás határidejébe. Abban az esetben, ha kormányrendelet az építési tevékenység végzésének engedélyezését állami főépítész által működtetett tervtanácsi véleményhez köti, akkor a polgármester véleménye helyett e tervtanácsi véleményen alapul a hatósági döntés.

Ha összevont telepítési eljárásra kerül sor, az eljárásba az önkormányzati vélemény-nyilvánítás beépíthető, külön eljárást nem kell lefolytatni.

A települési önkormányzat véleménye az építésügyi hatósági engedélykérelem kötelező melléklete, mely véleményt a hatóság a Ket. 50. § (5) bekezdése alapján figyelembe veendő bizonyítékként kezel a döntés meghozatala során.

A településképi véleményezési eljárás bevezetésének előnye, hogy egy még kisebb kidolgozottságú tervdokumentáció alapján előre tisztázhatók az építmény megtervezéséhez szükséges telepítési, településrendezési, településképi követelmények. Az eljárás kiváltja a településrendezési és településképi követelményeket tisztázó - megszüntetésre kerülő - elvi építési engedélyt.

Az építményekkel szemben támasztott alapkövetelmények teljesülésének hatósági ellenőrzéséhez közérdek fűződik. Ezért a jogszabállyal építésiengedély-köteles körbe vont építési tevékenységeket az alapkövetelmények érvényre juttatására tekintettel úgy kell megállapítani, hogy azok köre a jelenlegihez képest csökkenjen, vagy lényegesen ne növekedjen.

Elismerve azt, hogy az engedélyhez nem kötött tevékenységek körébe tartozhatnak olyan munkák, amelyek esetében azok megvalósítása ellenőrzéséhez helyi közérdek fűződhet, ezért e körben különösen a helyi építészeti értékek, örökség védelme, a reklámelhelyezések és rendeltetés-módosítások tekintetében a települési önkormányzat (fővárosban a kerületi önkormányzat) rendeletében meghatározhatja azon tevékenységek körét, melyek településképi szempontból önkormányzati kontrollt igényelnek. A rendelet hatálya alá tartozó tevékenységek esetén a települési önkormányzat településképi bejelentési eljárást folytat le.

A településképi bejelentési eljárást az ügyfél a polgármesternél kezdeményezi. Az ügyfél által bejelentett tevékenység akkor kezdhető meg, ha a települési önkormányzat (fővárosban a kerületi önkormányzatok) polgármestere a tevékenység végzését önkormányzati rendeletben meghatározottak szerint 8 napon belül nem tiltotta meg. A településképi bejelentési eljárás keretében a polgármester önkormányzati jogkörben jár el.

A bejelentés megtétele többlet terhet a bejelentő számára nem jelent, mivel a településképi bejelentés köteles tevékenységek körének nagy részét hatósági engedélyhez nem kötött tevékenységek teszik ki, melyek ügyintézése ezzel az eljárással egyszerűbb, és helyben intézhető lesz.

A közterület alakítás, mint sajátos jogintézmény lehetőséget ad az önkormányzatnak arra, hogy a település közterületeit egységes - minden szakterületre kiterjedő - közterület alakítási koncepcióterv alapján fejlessze.

A 40. §-hoz

Az alapvető építési követelményeket az Étv. helyett az országos településrendezési és építési követelményekről szóló 253/1997. (XII. 20.) Korm. rendelet fogja meghatározni. Az Étv. e rendelkezése ezért utalást tartalmaz arra, hogy az építmények és azok részeinek (önálló rendeltetési egység) építése, bővítése, felújítása, átalakítása, helyreállítása, korszerűsítése során az országos településrendezési és építési követelményekről szóló jogszabályban meghatározott alapvető építési követelményeket kell érvényre juttatni.

A 41. §-hoz

Az építésügyi hatóság az épített környezet alakításával és védelmével kapcsolatos építésügyi hatósági engedélyezési, kötelezési eljárásokat folytat le, hatósági ellenőrzést végez, adatot igazol, más hatóság eljárásában szakhatóságként közreműködik, jogszabályban meghatározottak szerint feladatkörével összefüggő szolgáltatást nyújt.

A felsorolás rögzíti az építésügyi hatóság által lefolytatható eljárásokat, az engedély-típusokat. Az új szabályozás szerint megszűnik az elvi építési, egyszerűsített építési engedély, a bejelentés, a műemlékek kivételével a bontási engedély, új típusú engedélyezési eljárás lesz a használatbavétel, jogutódlás tudomásul vételi eljárás.

A megszűnő eljárások nem okoznak gondot az állampolgárok körében, mert:

- az elvi építési engedélyt részben felválthatja az önkormányzati vélemény-nyilvánítás jogintézménye, másrészt pedig megmarad az összevont eljárás első szakaszaként. Az állampolgárok számára ez lényegesen kedvezőbb megoldás, mert míg az önálló elvi építési engedélyhatározat ellen mindenki fellebbezhetett, és amíg jogerőssé és végrehajthatóvá nem vált, építési engedélyt nem lehetett kérni, addig az összevont engedélyezés első szakasza az elvi engedélyezés, mely végén a kérelem teljesítésekor önálló fellebbezéssel nem megtámadható végzést hoz az építésügyi hatóság. Ezt követően az állampolgárnak egy éve van arra, hogy az építési engedélyezési szakaszt is beindítsa, ez idő alatt a hatóságokat köti az elvi szakasz döntése.

- az egyszerűsített engedély csak formális volt, mert 30, illetve 15 napos ügyintézési határideje csak fiktív volt, mellékletei lényegesen nem voltak egyszerűbbek az építési engedélykérelem mellékleteinél. Az új típusú eljárások között szerepel az olyan építési engedélyezési forma, melynek „mindenestől” 15 munkanapos az ügyintézése, ez váltja fel a korábbi eljárási típusokat.

- a bejelentési eljárás nem váltotta be a hozzá fűzött reményeket. A szolgáltatási irányelv bevezetésével egy rosszul értelmezett elvárás hatására került bevezetésre ez az aktus, mely a bejelentés megtételével egy időben lehetővé tette az építkezés megkezdését is. Emiatt az építésügyi hatóság csak utólagos helyszíni szemle, kötelezések, bírságok és sokszor bontás elrendelése mellett próbálta a szabályos állapotot kikényszeríteni. Ráadásul tartozik hozzá egy határozattal történő, megfellebbezhető nyilvántartási aktus is, mely felesleges adminisztrációs terhet rótt a szereplőkre. A bejelentés-köteles építési tevékenységek köre nagyrészt átkerül az önkormányzati bejelentési kategóriába, mely bejelentés a hatóság jogszerű hallgatásán alapul (nem kezdhető meg a tevékenység csak akkor, ha a hatóság 8 napon belül nem tiltja meg).

- a bontás engedélyezési eljáráshoz kötése hiba volt. Az esetek nagy részében a bontással egy időben építési engedélyt is kérnek a lebontandó épület helyén épülő másik épületre. Ezekben az esetekben az építési engedélyezés körében kezelhető a bontás is. Azonban az építéssel nem járó bontás esetében nincs mit engedélyezni, hisz megszűnik „valami”, a megszűnést - egyetértés esetén - csak tudomásul lehet/kell venni. A bontásoknál a bontás menetére és az esetlegesen csatlakozó más épület állagára kell odafigyelni, így a bontás megkezdését elég tudomásul vételi eljáráshoz kötni, amelyet az építési-bontási tevékenységet felügyelő építésfelügyeleti hatósághoz kell bejelenteni. Ez lényegesen csökkenti mind az állampolgárok, mind a hatóságok adminisztratív terheit.

- a használatbavételi engedélyhez kötött tevékenységeket/épületeket is kétféle eljárási csoportba lehet sorolni. A szakhatósági igénybevételt jelentő épületek esetében megmaradna a klasszikus használatbavételi engedélyezés, azonban a számszakilag több, de bonyolultság tekintetében egyszerűbb épületeknél elég a használatbavételi tudomásul vétel, mely a bontás tudomásul vételéhez hasonlóan a hatóság jogszerű hallgatásával valósulhat meg.

A 42. §-hoz

A kikerül a törvényből az a szabályozás, amely meghatározza az építésügyi hatósági engedély megadásának követelményeit. A kormányrendeleti szabályozás megfelelően rugalmas szint a részletszabályokra.

A rendelkezéssel lehetővé válik, hogy a védett tájértéket érintő építésügyi hatósági engedélyezés során az építésügyi hatóság előírja az érintett telek kert- és tájépítészeti rendezését.

A 43. §-hoz

Az építési engedély megkérése és megszerzése mellett számos más hatósági és nem hatósági engedély, bejelentés, tudomásul vétel, polgári jogi nyilatkozat és hozzájárulás (pl. szerzői jog területén), stb. szükséges az építési tevékenység megkezdéséhez.

A 44. §-hoz

A módosítás hatálybalépésével a Budapesti és Pest Megyei Mérnöki Kamara fogja ellátni az energetikai tanúsítványok ellenőrzését az épületek energiahatékonyságáról szóló, 2010. május 19-i 2010/31/EU európai parlamenti és tanácsi irányelv (a továbbiakban: 2010/31/EU irányelv) szerint.

A 45. §-hoz

Az építésügyi műszaki szakértő, az építészeti-műszaki tervező, a településtervező, településrendezési szakértő, az építésügyi igazgatási szakértő, a beruházáslebonyolító és az energetikai tanúsító szakmagyakorlási jogosultsághoz kötését szabályozza gazdasági társasági forma esetén. Ezen jogosultságokkal rendelkező tagja vagy alkalmazottja által végezhet szakmagyakorlási tevékenységet a társaság.

A szakmagyakorlási tevékenységhez kapcsolódóan kormányrendeletben nyílik lehetőség azoknak az esetköröknek a meghatározására, amikor a vállalkozás-minősítés elkészíttetése, referenciaigazolás vagy felelősségbiztosítás igazolása kötelező.

A 46. §-hoz

A Magyar Kereskedelmi és Iparkamara (MKIK) 2009. október 1-jén kezdte el a vállalkozó építőipari kivitelezők regisztrálását. Az eltelt időszakban 49.050 vállalkozó kivitelező regisztrált az MKIK által vezetett elektronikus nyilvántartásban. A vállalkozások csaknem felének statisztikai létszáma 1 fő, csupán a regisztrált vállalkozások 9%-ának nagyobb a statisztikai létszáma 10 főnél, és csak kb. 0,1%-uknál magasabb a létszám 250 főnél. A kivitelezői tevékenység megfelelő színvonalú végzésére a felelős műszaki vezető foglalkoztatásának előírása nyújt biztosítékot. Ezt a biztonságot erősíti, ha az építőipari kivitelezési tevékenység végzésének feltételeként - a megbízási jogviszonyt kizárva - olyan felelős műszaki vezető alkalmazását követeljük meg, aki munkaviszonyban vagy tagsági jogviszonyban áll a kivitelezővel. Ez garanciát jelent az un. „táskás” vállalkozások kiszűrésére, akik nem főtevékenységként végeznek (és gyakorlatilag nem is végeznek, csak másokkal végeztetnek) kivitelezési tevékenységet, szakmai tudásuk, eszközrendszerük, szakmai tapasztalataik és referenciáik nincsenek. A tapasztalatok szerint ezek a vállalkozások a legnehezebben „utolérhetők” szankciók esetén, az alvállalkozókat gyakran nem fizetik ki, a bevételt pedig kiviszik az országból. A szakmai színvonal emelése mellett az építésügyi szabályozás átfogó módosításának kitűzött célja, hogy az olyan területeken, ahol a szakmai követelmények érvényesülése továbbra is biztosítható, jelentős könnyítések kerüljenek bevezetésre az építési beruházások költségkímélőbb és egyszerűbb megvalósíthatósága érdekében. Ennek megfelelően a felelős műszaki vezető nélkül végezhető kivitelezési munkák körének jelentős bővítésére fog sor kerülni, melyet kormányrendelet határoz meg. A könnyítés azokat a kisebb munkákat vállaló szakképesítéssel rendelkező kivitelezőket fogja érinteni, akik a vállalt munkák teljesítésébe nem vonnak be alvállalkozót. Természetesen a nyilvántartásba vételkor az ilyen jellegű munkát végző kivitelezőkre nem vonatkozik a felelős műszaki vezető foglalkoztatásának kötelezettsége azzal, hogy a nyilvántartásban ezt külön meg kell jelölni.

A vállalkozó kivitelező szerződés teljesítésre való alkalmasságát előzetesen jelenleg csak a közbeszerzési eljárásban és egyes pályázati forrásokból megvalósuló beruházások esetén vizsgálja a megrendelő. A vállalkozások minősítése ezekben az esetekben is egyedi igények szerinti és egyedileg meghatározott. Szükség van a vállalkozások minősítésének egységes követelményrendszerére annak érdekében, hogy még a szerződés megkötése előtt összehasonlítható tájékoztatást kaphasson minden építtető. A minősítést ezért erre jogosult szervezetek egységesen szabályozott eljárás keretében végezhetnék. Kormányrendeletben nyílik lehetőség azoknak az esetköröknek a meghatározására, amikor a vállalkozás-minősítés elkészíttetése, referenciaigazolás vagy felelősségbiztosítás igazolása a nyilvántartásba vett kivitelezők számára kötelező.

A rendelkezés a házilagos kivitelezés lehetőségét bővíti. A vállalkozó kivitelezői tevékenység végzésére nem jogosult személy a saját célra történő munkavégzésen túl a továbbiakban a Ket. szerinti hozzátartozója részére építési munkát végezhet.

A 47. §-hoz

A szakmai színvonal emelése mellett az építésügyi szabályozás átfogó módosításának kitűzött célja, hogy az olyan területeken, ahol a szakmai követelmények érvényesülése továbbra is biztosítható, jelentős könnyítések kerüljenek bevezetésre az építési beruházások költségkímélőbb és egyszerűbb megvalósíthatósága érdekében. Ennek megfelelően a felelős műszaki vezető nélkül végezhető kivitelezési munkák körének jelentős bővítésére ad lehetőséget a törvény, melyet kormányrendelet határoz meg. A könnyítés azokat a kisebb munkákat vállaló szakképesítéssel rendelkező kivitelezőket fogja érinteni, akik a vállalt munkák teljesítésébe nem vonnak be alvállalkozót. Természetesen a nyilvántartásba vételkor az ilyen jellegű munkát végző kivitelezőkre nem vonatkozik a felelős műszaki vezető foglalkoztatásának kötelezettsége azzal, hogy a nyilvántartásban ezt külön meg kell jelölni.

A 48. §-hoz

Az építési beruházások áttekinthető dokumentálása elengedhetetlen feltételét képzi az elvégzett kivitelezési tevékenységek nyomon követhetőségének, valamint a tartozási lánc elleni fellépésnek. Az egyes beruházások megvalósításában részt vevő kivitelezők láncolatának tényleges figyelemmel kísérése csakis elektronikus úton lehetséges. Az elektronikus építési napló bevezetése jelentős előrelépést jelent a kivitelezés folyamatok dokumentálása területén.

A 49. §-hoz

Az építménybe betervezhető, beépíthető építési anyagok, termékek, késztermékek és berendezések műszaki teljesítmény tartalmának kötelező meghatározása európai uniós előírás. Az építési termékek esetében a 305/2011/EU európai parlamenti és tanácsi rendelet ugyanarra a horizontális uniós jogszabályokra hivatkozik, mint a megfelelőségértékelő szervezetek tevékenységéről szóló 2009. évi CXXXIII. törvény. Tartalmában a tevékenységre és a kijelölésre az előírások azonosak, a szervezetekkel kapcsolatos követelményeket a 305/2011/EU rendelet tartalmazza. Szükségtelen a 2009. évi CXXXIII. törvény előírásaival azonos tartalmú előírásokat megismételni más törvényben. A 2009. évi CXXXIII. törvény alapján kormányrendelet és miniszteri rendeletek szabályozzák a kijelölés és bejelentés részletszabályait és ha nem kötjük a hivatkozott törvényhez az építési termékeket, akkor az összes többi részletszabály sem alkalmazható.

Az 50. §-hoz

Az építtető felelősségi körébe tartozó kötelezettségek felsorolása - a hatályos előíráshoz képest - kiegészül az építési beruházás fedezetének biztosításával, a beruházáslebonyolító, az engedélyezési és kivitelezési terv tervezőjének kiválasztásával, valamint az elektronikus építési napló aktivizálásával. Kiigazításként az engedélyezési tervdokumentáció mellett a kivitelezési tervek is megnevezésre kerültek a betartandó dokumentumok körében.

Az 51. §-hoz

Az építésfelügyeleti hatóság megerősítése és a hatósági hatáskörök megfelelő elkülönítése szükségessé teszik feladatainak pontos meghatározását. Az építésfelügyeleti hatóság állami feladatként az építési folyamat felügyeletét, az építmények műszaki állapotának ellenőrzését, a szabálytalan építkezések feltárását, a jókarbantartási kötelezettség teljesítésének ellenőrzését végzi, vagyis a kivitelezési szakasz befejezését követően az építmény teljes életciklusa alatt. A feltárt szabálytalanság jellegéhez és súlyához igazodóan megtiltja, megtilthatja vagy feltételekhez kötheti az építőipari kivitelezési tevékenység megkezdését illetve folytatását, hatósági eljárást folytat le vagy a szükséges intézkedések megtétele érdekében megkeresi az eljárásra hatáskörrel rendelkező hatóságot, illetve más szervet, az építési folyamat résztvevőivel szemben szankciót alkalmazhat vagy kötelezést adhat ki. Elrendelheti továbbá az építmény felülvizsgálatát és a szükség szerinti építési munkák elvégzését. Ezekkel az intézkedésekkel az építési rend és fegyelem megerősödése biztosítható.

Az építésfelügyeleti hatóságnak a szükséges intézkedések megtételére (köztük bírság kiszabására is) csak meghatározott időintervallumon belül van lehetősége, amelynek mértéke a cselekményről való tudomásszerzéstől számított 90 nap, de (objektív határidőként) legfeljebb tíz évben került meghatározásra.

Az 52. §-hoz

E § rögzíti az építésügyi hatóság által elrendelhető kötelezettségeket és a kötelező elrendelés esetköreit. Az új szabályozás során felülvizsgáltuk a törvényben felsorolt esetköröket a hatósági beavatkozás szükségessége, a lehetséges vagy kötelező esetkörhöz tartozás szempontjából, illetve figyelembe vettük a szabályozás új elemeit.

Az új elemek közül a kötelezettségek körét érintően meghatározó a kormányrendeletben meghatározott települési önkormányzat településképi véleményezési, bejelentési eljárása és az ezzel kapcsolatos kötelezési eljárásának lehetősége.

Szem előtt tartva azt az alapelvet, hogy a hatósági beavatkozásra csak a legszükségesebb esetben és mértékig kerülhet sor, csökkentjük az elrendelhető kötelezettségek körét (eseteit kormányrendeletben szabályozzuk), és az elrendelési kötelezettségek köré soroljuk be azon esetköröket (élet- és balesetveszély, állékonyságot veszélyeztető helyzet, stb.), ahol feltétlenül szükség van a hatósági beavatkozásra.

A kormányrendeletben meghatározott települési önkormányzat építésügyi hatósági engedélyhez kötött, jogszabályban meghatározott építési tevékenységek esetén településképi véleményezési eljárás keretében, engedélyhez nem kötött építési tevékenységek, reklámelhelyezések és rendeltetésmódosítások esetén településképi bejelentési eljárás keretében vizsgálja a településképi, helyi építészeti értékvédelmi követelmények teljesülését, és bocsáthat ki ebben a körben kötelezést. Ennek megfelelően az erre vonatkozó esetköröket, a rendeltetéstől eltérő használat megszüntetését, a településkép védelme érdekében egyébként szükséges egyéb munka törlésre kerül az elrendelhető kötelezettségek köréből.

Az épületek energetikai jellemzőinek tanúsításáról szóló 176/2008. (VI. 30.) Korm. rendelet értelmében új épület építésekor 2009. január 1. óta minden esetben kötelező az energetikai tanúsítvány elkészíttetése az épület tényleges használatbavételéig, illetve legkésőbb az ekkor még hiányzó építési tevékenységek elvégzéséig.

Az építésügyi hatóságnak az eddigi jogszabályi előírások szerint a használatbavételi engedélyben tájékoztatni kellett az építtetőt, hogy az elkészült épületről a külön jogszabályban foglaltak szerint energetikai tanúsítványt kell kiállítani. Az építésügy, a településfejlesztés és -rendezés körébe tartozó dokumentációk központi nyilvántartásáról szóló 277/2008. (XI. 24.) Korm. rendelet előírta, hogy a szakértő köteles annak elkészültét követő 30 napon belül egy példányát az Építésügyi Dokumentációs és Információs Központnak átadni, de azok csak az esetek kis százalékában érkeztek be.

A 2010/31/EU irányelvnek az érvényesülése, és annak nyomon követése érdekében az építésügyi hatóságok által vezetett Nyilvántartás elemeként az energetikai tanúsítványokat is elektronikus úton kell a rendszer nyújtotta szolgáltatás keretében elkészíteni és feltölteni. Az építésügyi hatóság már az építési engedélyben figyelmeztetni fogja építtetőt e kötelezettségére.

Ha az építtető nem tesz eleget határidőre jogszabályban előírt kötelezettségének, akkor az új szabályozás szerint a hatóság köteles lesz elrendelni a tanúsítvány elkészíttetését.

Az 53. §-hoz

A törvény régi hiányt pótol azzal, hogy az építésügyi tevékenységek szabálytalan esetköreit meghatározza.

A törvény szabálytalan tevékenységnek minősíti:

A jogszerűtlen építési tevékenységet akkor, ha az építésügyi hatósági engedélyköteles építési tevékenységet az építésügyi hatósági engedély nélkül, vagy az engedélyezettől engedélyköteles eltéréssel vagy egyéb jogszabályban meghatározott jogszerűségi követelmények megsértésével végzik. Azonban a külön jogszabályban meghatározott (tűréshatáron belüli) eltérés, valamint a bírósági felülvizsgálat alatt lévő, de fel nem függesztett, jogerős és végrehajtható építési engedély alapján végzett építési tevékenység nem minősül jogszerűtlennek.

A jogosulatlan tervezői-, szakértői- és kivitelezési tevékenységet, ha az építési folyamat e törvényben és más jogszabályban meghatározott résztvevői az általuk folytatott tevékenység végzéséhez nem rendelkeznek jogosultsággal, vagy nem megfelelő jogosultsággal rendelkeznek.

Szakszerűtlen a tervezői, a szakértői és a kivitelezési tevékenység, ha azt helyi építési szabályzat és az általános érvényű kötelező építési követelmények, szakmai előírások és szabályok megsértésével végzik, vagy a tevékenység végzése az életet, az egészséget, a köz- és vagyonbiztonságot veszélyeztető állapotot és használatot eredményez.

A jogszerűtlen és a szakszerűtlen építési tevékenységek visszaszorítása érdekében szigorúbb szankciók kerülnek meghatározásra.

A jogszabály meghatározza azon esetek körét, amelyekben a fennmaradási engedély megadásának lehetősége továbbra is biztosított. Ilyen például, ha azt a védett műemléki érték megőrzése megkívánja.

A törvény módosítja az építésügyi hatóság szubjektív intézkedési idejének határidejét és számítási módját. Eszerint az elévülési határidőt nem az eljárás befejezéséhez, hanem a megindításához köti a törvény, az építésügyi (építésfelügyeleti) hatóság jogszerűtlen és szakszerűtlen építési tevékenység miatt a szabálytalanság tudomásra jutásától számított 90 napon belül indíthatja meg az Étv. 48/A. § szerinti intézkedések megtételére irányuló eljárást. Az objektív határidő maradt: a hatóság legkésőbb az építés befejezésétől - ha nem állapítható meg, az építmény használatbavételétől - számított tíz éven belül indíthatja meg az eljárását.

Az 54. §-hoz

A törvény új szabályként a jogszerűtlenül, de veszélyes állapotú építményeken azonnali, műszaki szükségszerűségből végzett veszélyelhárítási munkák esetére kizárja az építésügyi bírság, mint szankció alkalmazását, ezzel egy jelzett gyakorlati probléma kap egyértelmű szabályozást.

Az 55. §-hoz

A törvény a szankciórendszer komplex megújítását tűzte ki célul. A változtatás az eddiginél szigorúbb, de egyértelműbb, és tágabb keretet biztosít az építési folyamat szereplőivel szemben az építésügyi jogszabályok megsértésekor alkalmazható szankcióknak. Cél, hogy szankcionálás szabályai ne személyenként vagy tárgykörönként, hanem a törvényben is egységesen egy cím alatt, illetve az eddigi három helyett egy kormányrendeletben kerüljenek szabályozásra. Ehhez a szabálysértési bírság jogszabályi változásai miatt, a közelmúltban az Étv.-be tematikusan beépült néhány közigazgatási bírság szankciót is szükséges lesz beilleszteni az új rendszerbe.

A törvény meghatározza a Magyarország gazdasági stabilitásáról szóló törvény végrehajtása érdekében a fizetési kötelezettséggel sújtható, Étv. hatálya alá tartozó szabálytalan tevékenységi köröket, és az e szabálytalanságokért bírságolhatóak körét, akik az építési folyamat résztvevői, azaz:

- építtető, kötelezett

- beruházáslebonyolító

- építési műszaki ellenőr

- építtetői fedezetkezelő

- építészeti- műszaki tervező, tervező

- településtervező

- településrendezési szakértő

- építésügyi igazgatási szakértő

- építésügyi műszaki szakértő

- építőipari kivitelező

- felelős műszaki vezető

- energetikai tanúsító.

A törvény felsorolja a hatóságok által alkalmazható szankció alaptípusokat és a kamarák szakmagyakorlókkal szembeni szankcionálásának lehetőségeit, melyek a korábbiakhoz képest bővültek és részletszabályaikat kormányrendelet fogja meghatározni. A bevált szankciók, mint például az építésfelügyelet által kiszabható bírság vagy az építésügyi bírság a szabálytalan építmények esetében, nem szűnnek meg, de átalakulnak annak érdekében, hogy kiszabásuk már a törvényben újonnan meghatározott szempontrendszer elvén is alapuljon.

Szempontok a szankció megállapításánál a fokozatosság, az arányosság, valamint a párhuzamos büntetések elkerülésének elve mellett, hogy az építésügyi szabályok ismételt vagy halmozott megsértése esetén a súlyosabb büntetés kiszabását is lehetővé tegyék.

A szankciók fokozatainak megállapítása során törekedni kell arra, hogy az építési folyamat szereplőit ne lehetetlenítse el, hanem ösztönözze a szabályok követésére és tegye lehetővé bizonyos körben a jogszerű állapot helyreállításának lehetőségét.

A szankcionálás fontos eleme a hatóságok és a különböző hatáskörrel rendelkező egyéb szervek együttműködése. A szabálytalanságot megállapító hatóság köteles a felelőssel szemben az eljárás lefolytatására hatáskörrel rendelkező illetékes hatóságnál vagy a névjegyzéket vezető kamaránál az eljárást kezdeményezni, a megkeresett hatóság pedig köteles az eljárást lefolytatni.

A törvény aktualizálja, pontosítja a hatóság helyszíni intézkedési lehetőségét, illetve kötelezettségét.

A szabálytalan tevékenység miatt a természetes személlyel illetve jogi személy esetén a szakmagyakorlási jogosultsággal rendelkező tagjával vagy alkalmazottjával szemben alkalmazott valamennyi építésügyi-, építésfelügyeleti hatósági és kamarai büntetést az Országos Építésügyi Nyilvántartás e-bírság illetve e-szankció szolgáltatásában egységesen és elektronikusan rögzíteni kell.

A szankciók országos nyilvántartásban való rögzítésével a hatóságok fontos információkhoz jutnak, lehetővé válik a fokozatosság elvének alkalmazása és kialakul az építésügyi folyamat szereplőinek tevékenységéhez kapcsolódó büntetések eddiginél egységesebb rendje, amelytől és szakmai tevékenység felelősebb ellátása várható, és az önkéntes jogkövetés általánosabbá válhat.

Az 56. §-hoz

A törvény lehetővé teszi az elektronikus úton történő kérelem benyújtását az építési engedélyezési eljárásokban.

Az építésügyi és építésfelügyeleti eljárásokban a szakhatóságok ügyintézése, megkeresése és a szakhatóságok állásfoglalásának megadása elektronikusan történik.

E hatóságok eljárásaik során igénybe vehetik a kamarák, szakmai szervezetek és szakértők közreműködését.

Az 57. §-hoz

Az építésügyi hatósági engedélyezési eljárás kiszámíthatóvá és tervezhetővé tétele érdekében ezen eljárásokban közreműködő szakhatóságok eljárási szabályaira a törvény rendelkezéseket tartalmaz.

Törvényi szinten szükséges annak kimondása, hogy ha a használatbavételi engedélyezési eljárásban benyújtott fellebbezés és az építésügyi engedélyezési eljárásban jogerősen elbírált fellebbezés azonos indokokat tartalmaz, a használatbavételi engedélyezési eljárásban másodfokon eljáró hatóság a fellebbezési kérelmet érdemben nem vizsgálja.

A törvény a Ket. 33. § (9) bekezdése alapján kimondja, hogy az engedélyezési eljárásokban résztvevő szakhatóságok eljárásának ügyintézési határideje egységesen 30 nap lesz, kivéve, ha az ágazati jogszabály rövidebb határidőt állapít meg.

Az építésügyi hatóság engedélyezési eljárásában közreműködő szakhatóságok: 

 

 I. fok

 II. fok

 ügyint. hi.

 1.

 megyei kormányhivatal élelmiszerlánc- biztonsági és állategészségügyi igazgatósága

 Nemzeti Élelmiszerlánc-biztonsági Hivatal

 15

 2.

 megyei kormányhivatal növény- és talajvédelmi igazgatósága;  megyei kormányhivatal erdészeti igazgatósága

 Nemzeti Élelmiszerlánc-biztonsági Hivatal

 15

 3.

 megyei kormányhivatal kerületi állategészségügyi és élelmiszerellenőrző hivatala

 megyei kormányhivatal élelmiszerlánc- biztonsági és állategészségügyi igazgatósága

 15

 4.

 Fővárosi és megyei kormányhivatal kistérségi, fővárosi kerületi népegészségügyi intézete

 Fővárosi és megyei kormányhivatal népegészségügyi szakigazgatási szerve

 15

 5.

 Fővárosi és megyei kormányhivatal népegészségügyiszakigazgatási szerve Sugáregészségügyi Decentruma

 Országos Tisztifőorvosi Hivatal

 15

 6.

 első fokon eljáró tűzvédelmi szakhatóság

 másodfokon eljáró tűzvédelmi szakhatóság

 15

 7.

 a létesítmény helye szerint illetékes megyei katasztrófavédelmi igazgatóság, a fővárosban a Fővárosi Katasztrófavédelmi Igazgatóság

 Országos Katasztrófavédelmi Főigazgatóság

 15

 8.

 környezetvédelmi, természetvédelmi és vízügyi felügyelőség

 Országos Környezetvédelmi, Természetvédelmi és Vízügyi Főfelügyelőség

 30 (15) (2 hó)

 9.

 fővárosi és megyei kormányhivatal mérésügyi és műszaki biztonsági hatósága

 Magyar Kereskedelmi Engedélyezési Hivatal

 15

 10.

 megyei, fővárosi rendőrfőkapitányság

 Országos Rendőr-főkapitányság

 15

 11.

 bányakapitányság

 Magyar Bányászati és Földtani Hivatal

 15

 12.

 a)-b) Nemzeti Közlekedési Hatóság Légügyi Hivatala

 a) Nemzeti Közlekedési Hatóság Központjab) honvédelemért felelős miniszter

 15

 13.

 Nemzeti Közlekedési HatóságÚtügyi, Vasúti és Hajózási Hivatala

 Nemzeti Közlekedési Hatóság Központja

 15

 14.

 Illetékes fővárosi és megyei kormányhivatal közlekedési felügyelősége

 Nemzeti Közlekedési Hatóság Központja

 15

 15.

 Budapest Főváros Kormányhivatala Közlekedési Felügyelősége

 Nemzeti Közlekedési Hatóság Központja

 15

 16.

 Főjegyző

 Budapest Főváros Kormányhivatala Közlekedési Felügyelősége

 15

 17.

 fővárosi és megyei kormányhivatal kulturális örökségvédelmi irodája

 Kulturális Örökségvédelmi Hivatal

 30

 

 

 

 

 18.

 Honvédelmi Minisztérium Hatósági Hivatal vezetője

 honvédelemért felelős miniszter

 15

A törvény

- a Ket. 71. § (2) bekezdés b) pontja alapján kimondja, hogy ha a szakhatóság az előírt határidőn belül nem ad ki állásfoglalást, és ellenérdekű ügyfél az első fokú eljárásban nem vesz részt, a hozzájárulását megadottnak kell tekinteni,

- a Ket. 33. § (3) bekezdése alapján - mely lehetőséget biztosít arra, hogy jogszabály meghatározza, mi számítson be a hatóság ügyintézési határidejébe - az építésügyi hatóság ügyintézési határidejébe a szakhatóság eljárásának ügyintézési határideje beszámít,

- a Ket. 15. § (6) bekezdése alapján kimondja, hogy az első fokú építésügyi hatóság határozata ellen az az ügyfél nyújthat be fellebbezést, aki az első fokú eljárásban nyilatkozatot tesz vagy kérelmet nyújt be. Annak érdekében, hogy a kérelmező mielőbb jogerős építési engedéllyel rendelkezhessen, a döntés elleni jogorvoslati lehetőségből kizárásra kerülnek azok az ügyfelek, akik az első fokú eljárásban nem éltek ügyféli jogaikkal.

Fenti rendelkezések az építési beruházások engedélyezésének kiszámíthatóságát, az eljárások jelentős időbeli lerövidülését biztosítják.

Tekintettel arra, hogy a szakhatóságok eljárásaira vonatkozó ágazati részletszabályok az ügyintézési határidők vonatkozásában nem változnak, az építésügyi hatósági eljárásokban nem tartható az az előírás, hogy a szakhatóság ügyintézési határideje beleszámít az építésügyi hatósági eljárás ügyintézési határidejébe.

A miniszteri hatósági hatáskörök felülvizsgálatával kapcsolatos feladatokról szóló 1116/2011. (IV. 28.) Korm. határozatban foglaltakat figyelembe véve, a hatósági feladatok kikerülnek a minisztériumokból, ezért indokolt a másodfokú eljárásban hozott elsőfokú önállóan fellebbezhető végzések elleni fellebbezés kizárása. A fellebbezés törvényben való kizárását a Ket. 100. § (1) bek. a) pontja lehetővé teszi. Ezekben az esetekben az elsőfokú döntés ellen a Ket. 100. § (2) bekezdése szerint bírósági felülvizsgálatnak van helye.

Az 58. §-hoz

A felsorolt szereplők közötti együttműködés kihangsúlyozása elengedhetetlen feltétel a szakmailag megalapozott mérnöki és építészeti szakmagyakorlási képzési feltételek kialakításához, illetve a mérnöki és építészeti jogosultságot megalapozó végzettség megszerzéséhez.

Amennyiben a felsőoktatási intézményekben elindítani tervezett egyes szakok esetében a képzési és kimeneti követelmények akkreditációjánál elsődleges szempontként jelennek meg a jogosultsági és szakmagyakorlási feltételek, akkor jelentősen egyszerűsödhet a jogosultsági feltételrendszer, továbbá a jelenleg fennálló anomáliák is megszűnnének a jogosultságot megalapozó végzettségek tekintetében. A végzettség/oklevél szakmai (kredit-)tartalma lényegesen befolyásolja a szakmagyakorlási tevékenység szakmai besorolását, a tevékenység végzésének megalapozottságát, színvonalát, ezért meghatározó jelentőséggel bír a képzési és szakmagyakorlási környezet összhangjának megteremtése.

Tekintettel arra, hogy a kamarák a szakmagyakorlók tekintetében ellátják a szakképesítések szakirányúságának megállapítását, ezért az építésügyi és építésfelügyeleti hatósági feladatot ellátó köztisztviselők és kormánytisztviselők esetében is indokolt a feladat kamarákhoz telepítése akik több éves tapasztalattal rendelkeznek e téren.

Az 59-60. §-hoz

Jelenleg nincs törvényi szinten meghatározva, hogy mely szerv, milyen nyilvántartásokban milyen személyes adatokat kezel. Több olyan építésügyi nyilvántartást is hatósági nyilvántartásként nevesít az Étv., amelyre nincs szükség, vagy nem minősül hatósági nyilvántartásnak. Az elektronikus nyilvántartásokat, az e-ügyintézést, és a személyes adatkezelést nem szabályozza a törvény.

Néhány, már elektronikusan működő nyilvántartás (például: kivitelezés kezdésbejelentés, e-bírság) beépítésével illetve továbbfejlesztésével a feladatellátást és az információk szélesebb körű hozzáférését ténylegesen segítő új adatbázisok szükségesek.

A törvény kiterjed a szakmai kamarák, továbbá a MKIK névjegyzék illetve nyilvántartás vezetésére, azok egységesítésére és az új komplex építésügyi nyilvántartási rendszerhez való kapcsolódására, a hatósági rendszer számára közhiteles adatok szolgáltatása érdekében.

A törvény megteremti az egységes elektronikus építésügyi nyilvántartás jogszabályi hátterét.

Cél az építésügyi közérdekű információk egy központi, helyrajzi szám alapú elektronikus tudásbázisba történő koncentrálása, a jelenlegi Váti Kht. által működtetett Dokumentációs Központ fenntartása mellett, és a tudásbázis valamint a dokumentumtár széleskörű hozzáférhetővé tétele.

A törvény bevezeti, hogy az építésügyért felelős állami vezető elektronikus formában Országos Építésügyi Nyilvántartás működtetéséről gondoskodjon, és meghatározza e nyilvántartás célját, a kötelező nyilvántartásban kezelendő személyes adatok fajtáit, és megismerhetőségét, az adatkezelés időtartamát és feltételeit, továbbá rögzíti, hogy a nyilvántartás adatkezelője a miniszter.

Az új komplex elektronikus nyilvántartási rendszer a jelenlegi széttagolt és egymással nem kompatibilis építésügyi nyilvántartások helyett olyan elektronikus nyilvántartás lesz, amely országosan egységes platformon működő központi rendszerre épül. Egy közös webes kezelőfelület segítségével és informatikai szolgáltatások felhasználásával lehetségessé válik tematikus adatbázisok létrehozása, illetve a tematikus adatbázisokból lekérdezhető adatok és országos statisztikai adatok gyűjtése, előállítása, továbbá más elektronikus hatósági nyilvántartások adatainak közvetlen elérése az Országos Építésügyi Nyilvántartásból (például: ingatlan-nyilvántartás, kamarai nyilvántartások). Az adatokhoz a jogosult felhasználói kört, a felhasználás módját és a költség megállapítás módját jogszabály, míg a díját és a technikai részletszabályait a rendszert működtető VÁTI Kht. Működési és Adatkezelési Szabályzata állapítja meg, melyet a miniszter hagy jóvá.

A Nyilvántartás, azon belül az elektronikus ügyintézés és az ÉTDR működéséhez elengedhetetlen, hogy a hatóság rendelkezésére álljanak az eljárása során vizsgált ingatlanok adatai, és az ügyféli kör tisztázásához az ingatlanokhoz kapcsolódó természetes és jogi személyek adatai.

A szabályozás lényegesen csökkenti az adminisztrációs terheket, átláthatóbbá teszi az ország épületállományát, az építésüggyel kapcsolatos tevékenységet folytatók munkáját, a feladatok és kötelezettségek teljesítését és ellenőrzését is.

A 61. §-hoz

A meglévő nagy értéket képviselő településrendezési eszközök további alkalmazhatóságának és a települési önkormányzatok tehermentesítése érdekében a törvény átmeneti rendelkezéseket tartalmaz a településfejlesztési és -rendezési feladatok ellátására vonatkozóan.

A 62-63. §-hoz

A felhatalmazó rendelkezések megállapítását tartalmazza a törvény kiegészítve a települési önkormányzatok számára biztosított rendelet-megállapítási jogokkal, különös tekintettel a törvény által bevezetett új sajátos jogintézményekre.

A 64-66. §-hoz

A szövegcserés és a hatályon kívül helyezett rendelkezések a településrendezés, az építésügyi és építésfelügyeleti hatósági eljárások változásait és a tervellenőrzés jogosultsági rendszerének építészeti-műszaki tervezés folyamatába történő integrálását tartalmazza.

A 67. §-hoz

A kulturális örökség védelméről szóló 2001. évi LXIV. törvény (a továbbiakban: Kötv.) 32. §-a alapján a műemléki értékeket a miniszter a hatóság előterjesztése alapján rendeletben nyilvánítja védetté. A Kötv. 35. § (2) bekezdése szerint a védettség megszüntetésére irányuló eljárásra a védetté nyilvánításra vonatkozó rendelkezéseket kell alkalmazni.

A Kötv. 12. §-a alapján az ország kiemelkedő történeti és kulturális jelentőségű régészeti lelőhelyeit jogszabályban kell védetté nyilvánítani. A 15. § (1) bekezdése erről úgy rendelkezik, hogy a régészeti lelőhelyeket a hatóság javaslatára a miniszter a településfejlesztésért és településrendezésért felelős miniszterrel, illetve természeti vagy védett természeti területen, továbbá védett természeti értékek esetében az építésügyért és a természetvédelemért felelős miniszterrel egyetértésben rendeletben nyilvánítja védetté. A régészeti lelőhely védettségének megszüntetésére irányuló eljárásnál a védetté nyilvánításra vonatkozó rendelkezéseket kell alkalmazni a Kötv. 18. § (2) bekezdése alapján.

Ugyan a Kötv. fent idézett rendelkezéseiből egyértelműen kitűnik az a jogalkotói szándék, hogy a műemléki értékek és a régészeti lelőhelyek védetté nyilvánítása a kultúráért felelős miniszter jogalkotási jellegű feladata, a fent idézett rendelkezések ma már nem felelnek meg a felhatalmazó rendelkezéssel szemben a Jat. által támasztott követelményeknek.

2011. november 23-án hatályba lépett az Európai Örökség címre vonatkozó európai uniós fellépés létrehozásáról szóló, 2011. november 16-i 1194/2011/EU európai parlamenti és tanácsi határozat, amelynek révén az Európai Örökség cím uniós szintű jogi státuszt nyert. A határozat 10. cikkének (4) bekezdése akként rendelkezik, hogy a résztvevő tagállamok meghatározzák az előzetes kiválasztásra vonatkozó saját eljárásukat. Annak érdekében, hogy a kultúráért felelős miniszter rendeletében megállapításra kerüljenek az eljárás részletszabályai, elengedhetetlen a rendelet megalkotására vonatkozóan a kultúráért felelős miniszter részére felhatalmazást adni.

A 68. §-hoz

A törvény szerint az antennák és antenna-tartószerkezet hatósági engedélyét is a hírközlési hatóság adja ki.

A 69. §-hoz

A 2005. évi LXIV. törvény 22. §-a 2012. szeptemberi határidőt állapít meg a fővárosnak arra, hogy a településszerkezeti tervét hozzáigazítsa a 2011. évi LXXXVII. törvényhez (a továbbiakban: BATrTMód.). A megváltozó településrendezési eszközök miatt nem célszerű a fővárost most arra kényszeríteni, hogy a régi előírások szerinti településszerkezeti tervét hozzáigazítsa a BATrTMód.-hoz, ezért a 2005. évi LXIV. törvény 22. §-át módosítani szükséges.

A 70-72. §-hoz

A rendelkezés az eljárási helyzet okszerűségéhez igazodva kimondja, hogy abban az esetben, ha kiemelt jelentőségű ügyben törvény kizárja a fellebbezést vagy másodfokú szakhatóság közreműködését, akkor a kiemeltté nyilvánító kormányrendeletben nem kell kijelölni a fellebbezés elbírálására jogosult hatóságot illetve szakhatóságot.

A beruházás jellegéhez, illetve jelentőségéhez igazodva a kiemelt üggyé nyilvánító kormányrendelet vagy jogszabály a 2006. évi LIII. törvényben (a továbbiakban: Ngtv.) meghatározott határidőknél rövidebbet is megállapíthat.

A nemzetgazdasági szempontból kiemelt jelentőségű beruházás közérdekű célra irányul, ezért indokolt, hogy közös tulajdon esetén a beruházással érintett, építtetőnek nem minősülő tulajdonostársak és az ingatlannal rendelkezni jogosult más személy hozzájárulását az építésügyi hatósági engedélyezési eljárások során bizonyos feltételek fennállása esetén megadottnak lehessen tekintetni az eljárás gyors lefolytatása érdekében. A módosítás szerinti szabályozás kártalanítás, illetve vételi kötelezettség előírásával biztosítja a tulajdonjog részjogosítványát képező rendelkezési jognak a törvényi vélelem folytán fennálló korlátozására tekintettel szükséges megfelelő kompenzációt, amely azonban nem az építésügyi hatósági eljárás keretében, hanem a polgári jog szabályai szerint érvényesíthető.

A felhatalmazó rendelkezések közül kiemelést érdemel, hogy kiemelt jelentőségű ügyre vonatkozóan, a Ket.-ben meghatározott tárgykörben, az általános és különös eljárási szabályoktól eltérő rendelkezések megállapítására nyílik lehetőség.

A 73. §-hoz

Jelenleg a kiemelt jelentőségű ügyekben a kérelmet soron kívül kell elbírálni, és az ügyintézési határidő legfeljebb két hónap lehet. Az általános építésügyi hatósági engedélyezési eljárásokra vonatkozó kormányrendelet azonban 2013. január 1-től ennél rövidebb eljárási határidőket fog megállapítani, ezért a gyorsabb ügyintézés biztosítása érdekében rögzítésre kerül, hogy az Ngtv.-nek ez a szabálya nem vonatkozik az általános építésügyi hatósági engedélyezési eljárásokra.

A 74. §-hoz

A törvény hatályon kívül helyezi az Ngtv.-nek azokat a rendelkezéseit, amelyeket az Étv. és az építésügyi hatósági eljárásokról és az építésügyi hatósági ellenőrzésről szóló 193/2009. (IX. 15.) Korm. rendelet is szabályoz, ugyanilyen szabályozási tartalommal.

A 75. §-hoz

A módosítás a világörökségi területek, hatékonyabb védelmét, megóvását teszi lehetővé.

-----STARTING---POINT---VEGE---

A 76-78. §-hoz

Hatályba léptető rendelkezések és jogharmonizációs záradék.