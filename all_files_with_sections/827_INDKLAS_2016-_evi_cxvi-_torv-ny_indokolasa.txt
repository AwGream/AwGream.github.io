2016. évi CXVI. törvény indokolása

az egyes belügyi tárgyú törvények módosításáról

-----STARTING---POINT---ALTALANOS--- 

A törvény indoka a különböző jogszabályokban foglalt rendelkezések pontosítása, illetve kiegészítése.

Az utas-nyilvántartási adatállománynak (PNR) a terrorista bűncselekmények és súlyos bűncselekmények megelőzése, felderítése, nyomozása és a vádeljárás lefolytatása érdekében történő felhasználásáról szóló 2016. április 27-i 2016/681/EU irányelv (a továbbiakban: PNR irányelv) és a személyek határátlépésére irányadó szabályok uniós kódexéről (Schengeni határ-ellenőrzési kódex) szóló, 2016. március 9-i (EU) 2016/399 európai parlamenti és tanácsi rendelet (a továbbiakban: 2016/399/EU rendelet) hatálybalépése miatt szükséges jogharmonizációs kötelezettségek teljesítésével összefüggésben az egyes rendészeti és az államhatárral összefüggő tárgyú törvények módosítása is szükséges.

Tekintettel arra, hogy a Bűnüldözési Együttműködés Európai Uniós Ügynökségéről (Europol), valamint a 2009/371/IB, a 2009/934/IB, a 2009/935/IB, a 2009/936/IB és a 2009/968/IB tanácsi határozat felváltásáról és hatályon kívül helyezéséről szóló 2016. május 11-i európai parlamenti és tanácsi (EU) 2016/794 rendelet 1. cikkének (1)-(2) bekezdésében - a 2009/371/IB határozat által létrehozott Európai Rendőrségi Hivatal (Europol) jogutódjaként, az Unió bűnüldöző hatóságai közötti együttműködés elősegítése céljából - létrehozta a Bűnüldözési Együttműködés Európai Uniós Ügynökséget (az Europol-t), ezért szükségessé vált az Europol-lal kapcsolatos szabályozást tartalmazó számos hazai jogszabály módosítása, pontosítása is.

-----STARTING---POINT---RESZLETES---

Az 1. §-hoz

A Rendőrségről szóló 1994. évi XXXIV. törvény (a továbbiakban Rtv.) 1. §-ában szolgálati lőfegyverek és lőszerek szolgálati célból történő külföldre vitelének és a rendőrséggel együttműködő külföldi rendőri szervek magyarországi feladatainak ellátásához szükséges szolgálati lőfegyvereknek az ország területére történő behozatalához szükséges engedélyezésre vonatkozó rendelkezés található, tekintettel arra, hogy ez jelenleg szabályozatlan.

A 2. §-hoz

A rendőrség által bűnüldözési célból kezelt személyes adatok nyilvántarthatóságának időkorlátait megállapító törvényi szabályozás jelenleg hatályban lévő szövege több ponton értelmezési és jogalkalmazási nehézségeket vet fel, amennyiben nem igazodik maradéktalanul egyrészt a büntető anyagi jog irányadó rendelkezéseihez, másrészt az igazságügyi szervekkel folyatott rendőrségi együttműködésre vonatkozó eljárási szabályokhoz. Ezentúl a büntethetőségükben elévülni kizárt bűncselekmények elkövetéséhez kapcsolódó személyes adatok rendőrség általi kezelése jogalapjának megteremtése és a rendőrség hivatalos tudomásszerzésének útján is nyomon követhető eljárási cselekményekhez szabott határidő-számítási módok bevezetése érdekében az Rtv. 91/A. § (1) bekezdésében foglalt előírások revíziója vált szükségessé.

A jelen jogszabály-módosítás nyomán elhárulnak a további jogértelmezési és jogalkalmazási nehézségek mindenekelőtt abban az esetben, ha a Büntető Törvénykönyv irányadó rendelkezéseinek értelmében el nem évülő cselekmény miatt megindult büntetőeljárás a büntetőjogi felelősség megállapítása nélkül zárul le. Az ilyen esetekben a jogszerű rendőrségi adatkezelés tényleges időtartamának megállapítására a jelen módosítás hatálybalépését megelőzően érvényben volt szabályozás nem adott megfelelő eligazítást, hiszen az az adatkezelés lehetséges tartamát - az eljárás tárgyává tett cselekmény minősítésétől, illetve a büntetőeljárás kimenetelétől független, objektív határidőtűzést nem ismerve - vagy csak a hátrányos jogkövetkezmények alóli mentesítéshez, vagy csupán az elévülés időpontjához kötötte. A rendőrségi adatkezelés időtartamának korlátait az újonnan bevezetett szabályozás a szóban forgó esetkörökben az adattartalomnak a rendőrségi adatbázisba történt bekerülése időpontjához mérten rendeli megállapítani.

A 3. §-hoz

A visszaélések elkerülését szolgálja, hogy az idegenrendészeti hatóság számára a kiegészítő rendelkezés lehetővé teszi a huzamos tartózkodás ellenőrzést közvetlen hozzáférés biztosításával a rendőrségi nyilvántartásból. Ez egyben csökkenti az ügyfelek bürokratikus terheit is, mivel a közhiteles nyilvántartásból szerzett információk feleslegessé teszik ezen adatok ügyfél általi bizonyítását, okmányokkal történő alátámasztását.

A 4-5. §-hoz

Az Rtv. 91/M. § (4) bekezdésének valamint a 91/N. §-ának a módosítása a személyek határátlépésére irányadó szabályok közösségi kódexének (Schengeni határ-ellenőrzési kódex) létrehozásáról szóló 562/2006/EK tanácsi rendeletre történő hivatkozás miatt szükséges törvénymódosítások.

A 6. §-hoz

Az Rtv. 91/Q. §-ának pontosítása vált szükségessé, arra tekintettel, hogy a kábítószerekkel és pszichotrop anyagokkal kapcsolatos tevékenységeket 2012-ben engedély, majd 2013. január 1-jétől bejelentés alapján lehet végezni. A rendőrség az engedélyezési eljárásban szakhatósági hatáskört látott el, jelenleg a bejelentést tevő szervezetek esetében ellenőrzési hatáskört lát el. A közbiztonságra különösen veszélyes eszközök behozatalának engedélyezésével kapcsolatos eljárásában - annak elbírálása kérdésében, hogy a kérelemben megjelölt, közbiztonságra különösen veszélyes eszköz, annak behozatali céljára figyelemmel közbiztonsági kockázatot jelent-e - az Országos Rendőr-főkapitányságot szakhatóságként van kijelölve. Ezen jogszabályi változásoknak a törvény szövegében történő megjelenítése is szükséges.

A rendőrség közigazgatási tárgyú adatkezelése a jogszabály-módosítás nyomán immár az új pszichoaktív anyagokkal, illetve a közbiztonságra különösen veszélyes eszközökkel kapcsolatban rendelkezésre álló adatokra is kiterjed.

A 7. §-hoz

Figyelemmel arra, hogy a jelenleg hatályos törvényben a személyek határátlépésére irányadó szabályok közösségi kódexének (Schengeni határ-ellenőrzési kódex) létrehozásáról szóló 562/2006/EK tanácsi rendeletre történő hivatkozás szerepel az Rtv. 104. § a) pontjában, a 104. § b) pontjában, a 104. § f) pontjában, a 104. § h) pontjában, a 104. § i) pontjában, a 104. § j) pontjában, amelyek aktualizálása szükséges.

A törvényben szereplő hivatkozások megfelelnek a személyek határátlépésére irányadó szabályok uniós kódexéről (Schengeni határ-ellenőrzési kódex) szóló, 2016. március 9-i (EU) 2016/399 európai parlamenti és tanácsi rendelet X. melléklete szerinti megfelelési táblázatának.

A 8. §-hoz

A szövegcserés módosítások az Rtv. és az egyesülési jogról, a közhasznú jogállásról, valamint a civil szervezetek működéséről és támogatásáról szóló 2011. évi CLXXV. törvény és a Büntető Törvénykönyvről szóló 2012. évi C. törvény szóhasználata közötti összhangot teremtik meg, valamint a Bűnüldözési Együttműködés Európai Uniós Ügynökségéről (Europol), valamint a 2009/371/IB, a 2009/934/IB, a 2009/935/IB, a 2009/936/IB és a 2009/968/IB tanácsi határozat felváltásáról és hatályon kívül helyezéséről szóló 2016. május 11-i európai parlamenti és tanácsi (EU) 2016/794 rendelet alapján az Európai Rendőrségi Hivatal (Europol) helyett, annak jogutódjaként létrehozott, Bűnüldözési Együttműködés Európai Uniós Ügynökség (Europol) megnevezését pontosítják. Továbbá a § a törvény 1. §-a szerinti feladatok ellátásához szükséges rendeleti szabályozás kialakítására vonatkozó felhatalmazó rendelkezés pontosítását tartalmazza.

A 9. §-hoz

A légiközlekedésről szóló 1995. évi XCVII. törvény (a továbbiakban Ltv.) azon módosításait tartalmazza, amelyek az utas-nyilvántartási adatállománynak (PNR) a terrorista bűncselekmények és súlyos bűncselekmények megelőzése, felderítése, nyomozása és a vádeljárás lefolytatása érdekében történő felhasználásáról szóló 2016. április 27-i 2016/681/EU irányelvnek (a továbbiakban: PNR irányelv) történő megfelelés érdekében szükségesek.

Az (1) bekezdés a törvény 27/C. § (1) bekezdését módosítja, figyelemmel egyrészt arra, hogy a légifuvarozó általi adatkezelési cél és a nemzetbiztonsági szolgálatokról szóló 1995. évi CXXV. törvényben (a továbbiakban: Nbtv.) a nemzeti utasadat-információs egység számára meghatározott adatkezelési cél közötti összhang megteremtése szükséges. Másrészt az irányelv tagállami hatáskörbe helyezi annak eldöntését, hogy a tagállam az irányelvet EU-n belüli légi járatokra is alkalmazni kívánja-e, azonban kimondja, hogy ez esetben az irányelv valamennyi rendelkezését úgy kell alkalmazni az EU-n belüli légi járatokra, mintha EU-n kívüli légi járatok lennének, az EU-n belüli légi járatokra vonatkozó PNR-adatokra pedig mintha az EU-n kívüli légi járatokra vonatkoznának. A tagállamok belügyminiszterei a 2015. december 4-i Bel- és Igazságügyi Tanácsülésen politikai kötelezettségvállalást (nyilatkozatot) tettek arra vonatkozóan, hogy az irányelv adta lehetőségnek megfelelően a légifuvarozóktól történő PNR adatkérést kiterjesztik az EU-belső járatokra is. A törvény ennek a nyilatkozatnak megfelelően módosítja az Ltv.-t. Erről a tényről a Belügyminisztérium notifikációt küld majd az Európai Bizottság felé a törvény hatályba lépésével egyidejűleg. Harmadrészt szükséges továbbá a PNR irányelv I. számú mellékletében felsorolt PNR adatelemeknek az Ltv. 27/C. § (1) bekezdésében meghatározott adatelemekkel történő harmonizációja.

A (2) bekezdés az Ltv. 27/C. § (2a) és (2b) bekezdéssel egészíti ki, mivel a PNR irányelv 8. cikk (2) bekezdése rendelkezik az előzetes utasadatok légifuvarozó általi nemzeti utasadat-információs egységhez történő továbbításának feltételeiről.

A (3) bekezdés az (1)-(2) bekezdésekkel megállapított módosításokhoz igazítja hozzá az Ltv. 27/C. § (3) bekezdésének rendelkezéseit.

A (4) bekezdés a törvény 27/C. § (5) bekezdését módosítja annak érdekében, hogy a PNR irányelv 8. cikkének megfelelően a nemzeti jog részletesen rendelkezzen a légifuvarozók adattovábbítással kapcsolatos kötelezettségeiről valamint az adattovábbítás idejéről.

Az (5) bekezdés a törvény 27/C. §-ának további (5a)-(5b) bekezdésekkel történő kiegészítésével pontosítja az adattovábbításra vonatkozó speciális szabályait, a változásjelzéssel történő tájékoztatás és közös jegyértékesítés esteire vonatkozóan.

A 10. §-hoz

Az Ltv. 27/D. §-sal történő kiegészítése szükséges, az Ltv. 27/C. §-ának alkalmazhatósága érdekében meghatározva ezen szakasz vonatkozásban a „beszállás lezárása” és az „utas” definícióját.

A 11. §-hoz

A rendelkezés az Ltv. jogharmonizációs záradékának a PNR irányelvvel történő kiegészítését tartalmazza.

A 12. §-hoz

A módosítás az a célt szolgálja, hogy a nemzetbiztonsági szolgálatok részére teljesítendő adatszolgáltatási kötelezettség kiterjedjen a többségi állami tulajdonú gazdasági társaságokra is.

A 13. §-hoz

Az Nbtv. 50. § (1) bekezdés e) ponttal történő kiegészítésének célja egyrészt annak egyértelművé tétele, hogy az Nbtv. 40. § (1) bekezdésében rögzítettekre figyelemmel a szolgálatok az Nbtv.-ben meghatározott feladataik ellátásához a gépjárművek hatósági jelzését és a gépjárművekről készült képi adatokat is bármely adatkezelő rendszerből átvehetik, valamint kezelhetik. Másrészt pedig cél az adatkezelés időtartamának meghatározása, amely a műveleti igények alapján került megállapításra.

A 14. §-hoz

A rendelkezések az Nbtv. azon módosításait tartalmazzák, amelyek az utas-nyilvántartási adatállomány (a továbbiakban: PNR adatok) vonatkozásában a PNR irányelvvel történő megfelelés érdekében szükségesek.

Az (1) bekezdés a törvény 52/H. § (2) bekezdését módosítja, figyelemmel arra, hogy a PNR irányelv 1. cikkének rendelkezése szerint a PNR adatokat kizárólag terrorista bűncselekmények és súlyos bűncselekmények (amelyeknek részletes felsorolását a 3. számú melléklet tartalmazza) megelőzése, felderítése, nyomozása és üldözése céljából lehet kezelni.

A (2) bekezdés az Nbtv. 52/H. § (6)-(7) bekezdéseinek módosítását irányozza elő, mivel a PNR irányelv 6. cikk (5) bekezdése rendelkezik a kockázati eredmények humán erőforrás által történő validálásának szükségességéről. Továbbá a 3. számú melléklet szerinti bűncselekmények gyanúja esetén rendelkezik a hatáskörrel rendelkező szervek részére történő adattovábbításról.

A (3) bekezdés az Nbtv. 52/H. § (9) bekezdését módosítja, mivel a PNR irányelv 12. cikk (2) bekezdése kimondja, hogy utasadat átvételét követő hat hónap lejártával a PNR adatokat személyazonosításra alkalmatlanná kell tenni a jelzett adatelemek elrejtésével.

A (4) bekezdés az Nbtv. 52/H. §-ának új (9a) bekezdéssel történő kiegészítésről rendelkezik annak érdekében, hogy a PNR irányelvnek megfelelően, a személyazonosításra alkalmatlanná tett PNR adatok személyazonosításra való újból alkalmassá tételének garanciális szabályait megállapítsa. Az előírás szerint erre a meghatározott feltételek teljesülése esetén, kizárólag az ügyészség engedélyével van lehetőség.

A 15. §-hoz

Az Nbtv. új 52/I. §-sal történő kiegészítését tartalmazza a rendelkezés, amely a PNR irányelv 4. cikke értelmében szabályozza a PNR adatoknak és a kezelésükből származó eredményeknek más tagállamok utasadat-információs egységeivel és az Europollal történő, a PNR irányelv 9. és 10. cikk szerinti cseréjét és a harmadik országoktól történő utasadatok átvételét.

Az Nbtv. új rendelkezései egyrészről a PNR irányelv 11. cikke alapján szükséges harmadik országok részére történő adattovábbítás részleteit szabályozzák. Másrészről a PNR irányelv 7. cikke alapján lehetővé teszi a TIBEK Utasadat Információs Egységével együttműködő hatóságok számára PNR adatokat vagy azok elemzési eredményeit kérni és kapni. Továbbá szabályozás tartalmazza a PNR irányelv 9. cikkének (2) és (3) bekezdésében meghatározottak szerint, a tagállamok közötti információcserét, vagyis a tagállami utasadat-információs egységgel együttműködő illetékes hatóság adatkérési jogosultságát az Európai Unió más tagállamának utasadat-információs egysége felé.

A 16. §-hoz

Az Nbtv.-t új 52/J-52/L. §-okkal egészíti ki a rendelkezés, annak érdekében, hogy a megfelelő elemző-értékelő tevékenységhez szükséges azonosító adatok beszerezhetők legyenek a rendőrségtől. A törvény ennek az adattovábbításnak, felhasználásnak, illetve a hatáskörrel rendelkező szerveknek történő továbbadás feltételeit is rögzíti.

Ezentúl a rendelkezések kitérnek arra is, hogy mely a TIBEK-kel együttműködő szervek milyen feltételek mellett jogosultak utasadatokat vagy azok kezelésének eredményét kérni és kapni.

A kiegészítő rendelkezés szabályozza a PNR irányelv 20. cikkében előírt a statisztikai adatszolgáltatási kötelezettséggel kapcsolatos előírásokat is.

A 17. §-hoz

A törvény alapján az Nbtv. 74. §-a új p) és q) ponttal egészül ki, figyelemmel arra, hogy a PNR irányelv 12. cikke előírja, hogy a PNR-adatok légifuvarozó által nemzeti utasadat-információs egységhez történő továbbítását követő hat hónap lejártával az összes PNR-adatot személyazonosításra alkalmatlanná kell tenni az utasok közvetlen beazonosítására alkalmas adatelemek elrejtése útján. Az új rendelkezés az ennek érdekében szükséges fogalom-meghatározást tartalmazza. A törvény 74. §-ának q) ponttal történő kiegészítésére a PNR irányelv azon előírását hivatott szolgálni, miszerint a személyazonosításra alkalmatlanná tett PNR-adatok esetében a teljes PNR-adathoz való hozzáférést - amely az érintett közvetlen beazonosítását ismét lehetővé teszi - csak nagyon szigorú és korlátozott feltételek esetén szabad lehetővé tenni, ezért szükséges a fogalom-meghatározás Nbtv.-ben történő definiálása.

A 18. §-hoz

Az Nbtv. 2017. január 1-jétől hatályos rendelkezései lehetővé teszik, hogy a nemzetbiztonsági ellenőrzés alá eső személyek a biztonsági kérdőívet a nemzetbiztonsági ellenőrzés lefolytatásával érintett nemzetbiztonsági szolgálat által üzemeltetett honlapon elérhető elektronikus keretprogram használatával is kitölthesse. A szükséges végrehajtási szabályok megalkotására indokolt a Kormány számára a jelenleg csak a változás-bejelentés részletszabályaival kapcsolatosan biztosított felhatalmazó rendelkezés módosítása.

A 19. §-hoz

A nemzetbiztonsági szolgálatokról szóló törvény jogharmonizációs záradékának a kiegészítése a PNR irányelvvel.

A 20. §-hoz

Ez a szakasz az Nbtv. szövegcserés módosításait, hatályon kívül helyező rendelkezéseit, valamint új - PNR irányelvben meghatározott terrorista bűncselekmények és súlyos bűncselekményeknek megfelelő Btk. szerinti bűncselekmények listáját tartalmazó - 3. számú melléklettel történő kiegészítését tartalmazza.

A 21. §-hoz

A fegyveres biztonsági őrségről, a természetvédelmi és a mezei őrszolgálatról szóló 1997. évi CLIX. törvény (a továbbiakban: Fbtv.) módosításának célja, hogy a fegyveres biztonsági őrség számára a rendőrségnél rendszeresíthető kényszerítő eszköz, továbbá lőfegyver és lőszer vásárlása, illetve tartása lehessen engedélyezhető az ellátás költséghatékony biztosítása, illetve az árverseny fenntartása érdekében.

A 22. §-hoz

Az Fbtv. 1. § (1) bekezdése alapján fegyveres biztonsági őrséggel kell védeni az állam működése, illetőleg a lakosság ellátása szempontjából kiemelkedően fontos tevékenységet, létesítményt, szállítmányt, ha a védelemre a Magyar Honvédség, a központi államigazgatási szervekről, valamint a Kormány tagjai és az államtitkárok jogállásáról szóló törvény szerinti rendvédelmi szervek, illetve a Nemzeti Adó- és Vámhivatal jogszabállyal nem kötelezettek, de az őrzés a közbiztonság vagy a nemzeti vagyon védelme érdekében indokolt.

Az állam működése, illetőleg a lakosság ellátása szempontjából kiemelten fontos létesítmények védelméhez jelentős közbiztonsági érdek fűződik. Emiatt indokolt az e létesítményekbe történő beléptetéskor az ellenőrzés nélküli belépési jogosultsággal nem rendelkező körhöz tartozó személyek személyazonosságának megállapítása, ennek során az azonosításhoz szükséges személyes adatok meghatározott ideig történő kezelése, amelyet az Fbtv. nem tesz lehetővé a fegyveres biztonsági őrségek részére.

A 23. §-hoz

Az Fbtv. 1. § (6) bekezdése alapján fegyveres biztonsági őrség létrehozható és működtethető a Magyar Honvédség, a rendvédelmi szervek, a Nemzeti Adó- és Vámhivatal, az idegenrendészeti hatóság, illetve a menekültügyi hatóság szervezetében is olyan - az adott szerv tevékenységi körébe tartozó - objektum-, illetve személyőrzési vagy kísérési feladatok ellátására, amelyekhez az e törvényben meghatározott képesítési követelmények, intézkedési és kényszerítőeszköz-használati jogosultságok elegendők.

Az Fbtv. 10. § (2) bekezdés b) pontja ugyanakkor nem teszi lehetővé a fegyveres biztonsági őr számára, hogy a személyőrzési vagy kísérési feladata ellátásakor a személyes szabadságában korlátozott személy szökésének, önkárosításának megakadályozása érdekében bilincset használhasson. A fentiekre tekintettel indokolt az Fbtv. 10. § (2) bekezdés b) pontjának módosítása akképpen, hogy a fegyveres biztonsági őr a biztonságot veszélyeztető tevékenység megszakítása érdekében, az azt elkövető személlyel szemben az arányosság követelményének betartásával a személyőrzési vagy kísérési feladat végrehajtása során a személyes szabadságában korlátozott személy szökésének, önkárosításának megakadályozására bilincset is alkalmazhat, illetve használhat.

A 24. §-hoz

Az egyes rendészeti feladatokat ellátó személyek állományának jelentős része rendelkezik képfelvétel készítésére alkalmas eszközzel, amelynek használata a tapasztalatok alapján sokszor megkönnyíti az intézkedésüket, a jogsértések bizonyíthatóságát, valamint az állampolgárokat jogkövető magatartásra ösztönzi. A külterületen szolgálatot teljesítő önkormányzati természetvédelmi őrök esetében is hasonló előnyökkel járna, amennyiben kép- és hangfelvétel készítésére lennének jogosultak. A bíróságon mozgókép felvétel bizonyította már hatósági személy elleni erőszakot állami természetvédelmi őr esetében. Szintén indokolt lehet bizonyos helyekre térfigyelő kamerák kihelyezése illegális szemétlerakás, fakitermelés, szándékos mérgezések stb. felderítése céljából.

A kép- és hangfelvétel rögzítésének lehetősége tehát a gyakorlati példák alapján elvileg adott, eddig a bíróságok e felvételeket bizonyítékként elfogadták, készítésének jogszerűségét nem vitatták. A természetvédelmi őrökre vonatkozó joganyagot áttekintve azonban megállapítható, hogy kifejezetten a természetvédelmi őrök esetében nem található erre vonatkozó szabályozás, ugyanakkor a kép- és hangfelvétel készítésének lehetőségét, azok kezelését és továbbítását a természetvédelmi őrök vonatkozásában is indokolt kiterjeszteni a jogi szabályozás szintjén is.

A Polgári Törvénykönyvről szóló 2013. évi V. törvény 2:48. § (1) bekezdése szerint képmás vagy hangfelvétel elkészítéséhez és felhasználásához az érintett személy hozzájárulása szükséges, továbbá az információs önrendelkezési jogról és az információszabadságról szóló 2011. évi CXII. törvény 5. § (1) bekezdése szerint a személyes adat akkor kezelhető, ha ahhoz az érintett hozzájárul, vagy azt törvény közérdeken alapuló célból elrendeli.

Mindezek fényében, a kép- és hangfelvétel készítésének, azok kezelésének és továbbításának a lehetőségét indokolt az Fbtv. módosításával kiterjeszteni a természetvédelmi őrökre, a rájuk vonatkozó megfelelő szabályozás kialakítva, amelyet a törvény e szakasza tartalmaz.

A 25-26. §-hoz

A rendelkezések szerint a büntetőeljárásról szóló 1998. évi XIX. törvény módosítására technikai okból kerül sor, tekintettel arra, hogy a vonatkozó uniós jogforrás az Európai Rendőrségi Hivatal (EUROPOL) elnevezését Bűnüldözési Együttműködés Európai Uniós Ügynöksége (EUROPOL) elnevezésre változtatja.

A 27. §-hoz

A rendelkezések szerint az Európai Unió bűnüldözési információs rendszere és a Nemzetközi Bűnügyi Rendőrség Szervezete keretében megvalósuló együttműködésről és információcseréről szóló 1999. évi LIV. törvény módosítására technikai okból kerül sor, tekintettel arra, hogy a vonatkozó uniós jogforrás az Európai Rendőrségi Hivatal (EUROPOL) elnevezését Bűnüldözési Együttműködés Európai Uniós Ügynöksége (EUROPOL) elnevezésre változtatja.

A 28. §-hoz

A közúti közlekedés szabályairól szóló együttes rendelet előírása szerint azt a hatósági jelzéssel nem rendelkező járművet, amely a közúti forgalomban csak ilyen jelzéssel vehet részt, főútvonalon tilos, mellékútvonalon - közterület-használati engedély nélkül - legfeljebb 10 napig szabad tárolni. Az úton a rendelkezések megszegésével tárolt járművet - többek között - a közterület felügyelet eltávolíthatja. A helyi közúton szabálytalanul tárolt ezen járművek esetében a közterület-felügyeletről szóló 1999. évi LXIII. törvény a felügyelet részére az elszállítást a járművön elhelyezett értesítés kihelyezésétől számított 30 napot követően biztosítja. A közterület rendeltetésszerű használatának mielőbbi helyreállítása érdekében indokolt az elszállítás végrehajtása megkezdésének határidejét - a közúti közlekedési szabállyal összhangban - 10 napban meghatározni.

A 29. §-hoz

A rendelkezés technikai pontosítást tartalmaz. A törvény a kulturális örökség védelméről szóló 2001. évi LXIV. törvény (a továbbiakban Kötv.) 61/K. § (1) bekezdésével megegyező normatartalmat állapít meg azzal a kiegészítéssel, hogy a kiemelt nemzeti emlékhely használati rendjét, valamint a kiemelt nemzeti emlékhelyre vonatkozó közterület-használati szabályokat a kiemelt nemzeti emlékhely nemzeti kulturális értéke megőrzése érdekében állapíthatja meg a Kormány.

A 30. §-hoz

A törvény lehetővé teszi, hogy a kiemelt nemzeti emlékhely használati rendjét, valamint a kiemelt nemzeti emlékhelyre vonatkozó közterület-használati szabályokat megsértő természetes személlyel szemben a kiemelt nemzeti emlékhely területe szerint illetékes közterület-felügyelet közigazgatási bírságot, illetve helyszíni bírságot szabjon ki.

A jogsértés megállapítás és a szankció alkalmazása a közigazgatási hatósági eljárás és szolgáltatás általános szabályairól szóló 2004. évi CXL. törvény VI/A. Fejezete szerinti eljárásrendben történhet, azokat a szabályokat értelemszerűen alkalmazni kell. Lényeges, hogy a közigazgatási bírság, a helyszíni bírság kiszabása során az eljáró hatóság a közigazgatási bírság, a helyszíni bírság mértékét korlátlanul enyhítheti vagy a jogsértő magatartás csekély súlya miatt a kiszabását mellőzheti: azaz csak a legsúlyosabb esetekben lehetséges szankcionálni a jogsértést.

A törvény Magyarország gazdasági stabilitásáról szóló 2011. évi CXCIV. törvény rendelkezéseinek megfelelően rendelkezik arról, hogy a kiemelt nemzeti emlékhely vagyonkezelője bevétele a kiszabott közigazgatási bírság, helyszíni bírság, továbbá a Kormány hatáskörébe utalja a bírság befizetésének rendje meghatározását.

A törvény rögzíti, hogy a jogerősen kiszabott és be nem fizetett közigazgatási bírság, helyszíni bírság adók módjára behajtandó köztartozásnak minősül.

A 31. §-hoz

Technikai pontosítást tartalmaz. Az új rendelkezésekre tekintettel a Kötv. hatályos 61/L. §-át 61/O. §-ként állapítja meg a törvény.

A 32. §-hoz

Felhatalmazó rendelkezések megállapítása, amely részben a hatályos felhatalmazó rendelkezéseket ismétli meg, részben a közigazgatási bírsághoz, helyszíni bírsághoz kapcsolódóan kínál a jogalkotásról szóló törvénynek megfelelő felhatalmazást.

A 33. §-hoz

A rendelkezések szerint a bűnüldöző szervek nemzetközi együttműködéséről szóló 2002. évi LIV. törvény módosítására technikai okból kerül sor, tekintettel arra, hogy a vonatkozó uniós jogforrás az Európai Rendőrségi Hivatal (EUROPOL) elnevezését Bűnüldözési Együttműködés Európai Uniós Ügynöksége (EUROPOL) elnevezésre változtatja.

A 34. §-hoz

Az elektronikus hírközlésről szóló 2003. évi C. törvénynek a terrorizmus elleni fellépéssel összefüggő egyes törvények módosításáról szóló 2016. évi LXIX. törvénnyel történt módosítása folytán beépített rendelkezések időközben aktualitásukat vesztették, ezért hatályon kívül helyezésük szükséges. A végrehajtott módosítások - amelyek célja a hírközlési szolgáltatók kötelezése terrorcselekmény bekövetkezése vagy annak veszélye esetén egyes rendeleti úton meghatározott szervek által használt hívószámok folyamatos működésének biztosítása - ugyanis, egyrészről jelentős és indokolatlan terhet jelentenének az érintett hírközlési szolgáltatók számára, másrészről az érintett szervek kommunikációjának folyamatos biztosítása más módon - a kormányzati hálózaton keresztül - megoldottá vált.

A 35-36. §-hoz

A törvény a szabad mozgás és tartózkodás jogával rendelkező személyek beutazásáról és tartózkodásáról szóló 2007. évi I. törvényt módosítja (szövegcserés módosítás), figyelemmel arra, hogy a jelenleg hatályos törvényben a személyek határátlépésére irányadó szabályok közösségi kódexének (Schengeni határ-ellenőrzési kódex) létrehozásáról szóló 562/2006/EK tanácsi rendeletre történő hivatkozás a törvény 3. § (5) bekezdésében, a 129. § (2) bekezdés a) pontjában, illetve a 129. § (2) bekezdés h) pontjában is szerepel.

A törvényben szereplő hivatkozások megfelelnek a személyek határátlépésére irányadó szabályok uniós kódexéről (Schengeni határ-ellenőrzési kódex) szóló, 2016. március 9-i (EU) 2016/399 európai parlamenti és tanácsi rendelet X. melléklete szerinti megfelelési táblázatának.

A 37-38. §-hoz

A harmadik országbeli állampolgárok beutazásáról és tartózkodásáról szóló 2007. évi II. törvényt módosítja, figyelemmel hogy a jelenleg hatályos törvényben a személyek határátlépésére irányadó szabályok közösségi kódexének (Schengeni határ-ellenőrzési kódex) létrehozásáról szóló 562/2006/EK tanácsi rendeletre történő hivatkozás a törvény 6. § (1) bekezdésében, a 120. § (2) bekezdés a) pontjában, illetve a 120. § (2) bekezdés k) pontjában is szerepel.

A törvényben szereplő hivatkozások megfelelnek a személyek határátlépésére irányadó szabályok uniós kódexéről (Schengeni határ-ellenőrzési kódex) szóló, 2016. március 9-i (EU) 2016/399 európai parlamenti és tanácsi rendelet X. melléklete szerinti megfelelési táblázatának.

A 39-40. §-hoz

Az államhatárról szóló 2007. évi LXXXIX. törvényt módosítja, figyelemmel arra, hogy hivatkozott helyen a jelenleg hatályos törvényben a személyek határátlépésére irányadó szabályok közösségi kódexének (Schengeni határ-ellenőrzési kódex) létrehozásáról szóló 562/2006/EK tanácsi rendelet szerepel.

A 41. §-hoz

A vízgazdálkodásról szóló 1995. évi LVII. törvény (a továbbiakban: Vgtv.) 34. § (1) bekezdése szerint vízgazdálkodási közfeladatok a Vgtv.-ben meghatározott feltételek szerint létrehozott vízgazdálkodási társulatok útján is elláthatók. A vízgazdálkodási társulat közfeladatai jellegétől függően vízitársulat, illetve víziközmű társulat lehet.

A Vgtv. alapján a vízitársulat területi vízgazdálkodási közfeladatok ellátására jön létre, szakmai feladatai körében ellátja a káros többletvizek rendezett elvezetésének, visszatartásának biztosítását, a belvízkárok és helyi vízkárok elhárítását, mérséklését, a folyók árterületét mentesítését az időszakos elöntésektől, öntözővizet biztosít a mezőgazdasági termelők számára és egyéb ezzel összefüggő közfeladatokat lát el.

A vízitársulat közfeladatainak ellátása feletti szakmai felügyeletet a társulat működési területe szerinti vízügyi igazgatási szerv végzi. A törvény azonban a felügyelet pontos tartalmát nem részletezi. A részletszabályok hiányában nem egyértelmű, hogyan jár el a vízügyi igazgatóság, mit vizsgál, milyen intézkedéseket tehet, így a szabályozás alkalmazása jogbizonytalanságot okoz. A törvény ezt a jogbizonytalanságot szünteti meg.

A 42. §-hoz

A módosító rendelkezés a minősített adat védelméről szóló 2009. évi CLV. törvény (a továbbiakban: Mavtv.) értelmező rendelkezéseit olyan új pontokkal egészíti ki, amelyek meghatározzák az újonnan bevezetésre kerülő és a gyakorlati igényeket kielégítő egyszerűsített telephely biztonsági tanúsítvány fogalmát, illetve azt, hogy az új szabályozás szerint mely eljárási cselekmények tartoznak az iparbiztonsági ellenőrzés alá. A telephely biztonsági tanúsítvány (a továbbiakban: TBT) kiadása a Mavtv. 20. § (2) bekezdésének i) pontja alapján az Nemzeti Biztonsági Felügyelet hatáskörébe tartozik. A TBT olyan tanúsítvány, amely meghatározza, hogy a gazdálkodó szervezet milyen legmagasabb minősítési szintű minősített adat kezelésére alkalmas. A Mavtv. 16. §-a szabályozza a TBT kiállításának feltételeit, valamint azt, hogy milyen esetben kell rendelkeznie a gazdálkodó szervezeteknek TBT-vel. A jelenlegi szabályozás szerint TBT kiállítására akkor kerülhet sor, ha a gazdálkodó szervezet cégellenőrzését és a minősített adatot felhasználó személyek nemzetbiztonsági ellenőrzését elvégezték, és megteremtették a minősített adat védelmének személyi, fizikai, adminisztratív és elektronikus biztonsági feltételeit.

A törvény célja az egyszerűsített TBT bevezetése, amely esetében a gazdálkodó szervezet telephelyén a fizikai, adminisztratív és elektronikus biztonsági feltételek, vagyis a minősített adat kezelésének feltételei nem kerülnek kialakításra, ennek következtében pedig az a gazdálkodó szervezet, amely egyszerűsített TBT-vel rendelkezik, a saját telephelyén „Bizalmas!” vagy annál magasabb minősítési szintű adatot nem kezelhet. „KORLÁTOZOTT TERJESZTÉSŰ” adatot azért kezelhet, mert ezen adat kezeléséhez a hatályos törvény alapján sem szükséges a fizikai biztonsági technikai követelményeknek megfelelően kiépíteni a területen. Az eljárás során csak a gazdálkodó szervezet cégellenőrzésére és a minősített adatot felhasználó személyek nemzetbiztonsági ellenőrzésére kerül sor. A törvény alapján módosítani szükséges az iparbiztonsági ellenőrzés fogalmát is. Az iparbiztonsági ellenőrzés a gazdálkodó szervezet cégellenőrzését és a személyek nemzetbiztonsági ellenőrzését foglalja magába. A fizikai, adminisztratív és elektronikus biztonsági feltételek kialakítása a minősített adat saját telephelyen történő kezelésének feltételeként kerülnek meghatározásra.

A törvény kidolgozása során figyelembe vételre kerültek az elmúlt évek tapasztalatai. A gazdálkodó szervezetek több alkalommal jelezték, hogy sok olyan feladat elvégzése kötött TBT-hez, amely során a gazdálkodó szervezet telephelyén minősített adat kezelésére nem kerül sor. Ugyanakkor az adatkezelési és rendszerengedély kiadásához szükséges biztonsági feltételek megteremtése jelentős költségnövekedést eredményez, amely a gazdálkodó szervezetet terheli, és megnöveli a TBT kiállításához szükséges időt.

Az egyszerűsített TBT kiadása nem kötődik adatkezelési és rendszerengedély meglétéhez. Az eljárásrend nemzetbiztonsági része nem különbözik az általános eljárásrendtől. Mindezek figyelembe vételével a TBT és az egyszerűsített TBT közötti különbség kizárólag abból adódik, hogy az egyszerűsített TBT-vel rendelkező gazdálkodó szervezet a saját telephelyén nem kezelhet minősített adatot, mert az ehhez szükséges feltételek részéről nem biztosítottak. Ugyanakkor fővállalkozóként a projektkiíró telephelyén, illetve alvállalkozóként a fővállalkozó telephelyén - amennyiben a fővállalkozó rendelkezik az ehhez szükséges biztonsági feltételekkel - alkalmas a minősített adathoz történő hozzáférésre.

A 43. §-hoz

A Mavtv. 5. § (7) bekezdése alapján lehetőség nyílik a minősített adat érvényességi idejének meghosszabbítására, amelyhez új minősítési eljárás lefolytatására van szükség. Azokban az esetekben, amikor a felülvizsgálat eredményeként a minősítésben változás következik be, a Mavtv. 8. § (3) bekezdése alapján minden olyan címzettet értesíteni kell, akinek korábban továbbították a minősített adatot. Ezen rendelkezés alapján indokolt az érvényességi idő meghosszabbítása esetében is a címzettek irányába történő értesítési kötelezettség előírása. Erre figyelemmel kerül kiegészítésre a Mavtv. 5. § (7) bekezdése.

Tekintettel arra, hogy a minősített adatot képező épület, építmény vagy annak műszaki adata esetében annak használata, illetve alkalmazása tovább tarthat, mint a törvény alapján megállapítható maximális érvényességi idő, ezért indokolt az érvényességi idő meghatározását az alkalmazás vagy használat időtartamára figyelemmel megállapítani, ezért Mavtv. 5. §-a egy új (11) bekezdéssel kerül kiegészítésre.

A 44. §-hoz

A Mavtv. 8. § (1) bekezdése értelmében a minősítő - ha törvény rövidebb határidőt nem állapít meg - köteles legkésőbb 5 évenként felülvizsgálni az általa vagy a jogelődje által készített és a feladat- és hatáskörébe tartozó nemzeti minősített adatot. Figyelemmel arra, hogy a közigazgatási szervek átalakítása, átszervezése során előfordulhat, hogy a minősítő jelenlegi feladat- és hatáskörébe olyan adatok minősítése is tartozik, amelyek korábban nem a jogelőd szervnél keletkeztek, ezért indokolt a más minősítő által készített és a felülvizsgálat időpontjában a minősítő feladat- és hatáskörébe tartozó nemzeti minősített adattal történő kiegészítése.

A 45. §-hoz

Hazánk 2015-ben teljes jogú tagja lett az Európai Űrügynökségnek (European Space Agency, a továbbiakban: ESA), és a 2015. évi CLIX. törvénnyel kihirdetésre került az Európai Űrügynökséget létrehozó Alapokmány részes államai és az Európai Űrügynökség között, a minősített információk védelméről és cseréjéről szóló megállapodás - amelynek 3. cikke kimondja, hogy az ESA részes államai kötelesek elfogadni az ESA biztonsági követelményeit a minősített információk azonos szintű védelme érdekében. A megfelelés miatt szükséges módosításokat tartalmazza.

A 46. §-hoz

A Mavtv. hatálybalépése óta eltelt időszak gyakorlati tapasztalatai alapján szükségessé vált a 10. § (3) bekezdésének kiegészítése, figyelemmel arra, hogy több esetben előfordult, hogy az iparbiztonsági ellenőrzésen részt vevő gazdálkodó szervezet tulajdonosai vagy a vezető testület tagjai között külföldi állampolgárságú személyek szerepeltek, akik azonban életvitelszerűen nem tartózkodtak Magyarországon. Ugyanakkor a minősített adat cseréjéről szóló kétoldalú megállapodásokban többek között az is rögzítésre kerül, hogy a szerződő felek a nemzeti biztonsági hatóságaik által kiadott személyi biztonsági tanúsítványokat kölcsönösen elfogadják.

A 47. §-hoz

A Mavtv. 16. § (1) bekezdésének módosítása pontosítja, hogy mely esetekben szükséges a gazdálkodó szervezetek részére telephely biztonsági tanúsítvány (a továbbiakban: TBT), illetve egyszerűsített TBT megléte. Egyértelműsíti, hogy minden olyan esetben, ahol szerződés, illetve beszerzési eljárás során „Bizalmas!” vagy annál magasabb minősítési szintű adat felhasználása, kezelése, átadása történik meg, a gazdálkodó szervezetnek rendelkeznie kell TBT-vel, vagy egyszerűsített TBT-vel.

A Mavtv. 16. § (2) bekezdésének módosítása alapján mindazon esetben, amikor a gazdálkodó szervezetnél kizárólag az iparbiztonsági ellenőrzés zajlott le, a gazdálkodó szervezet részére egyszerűsített TBT kiállítására kerülhet sor. TBT kizárólag akkor adható ki, amennyiben a minősített adat védelmének fizikai, adminisztratív és elektronikus biztonsági feltételei is kialakításra kerültek.

A Mavtv. 16. § (3) bekezdésében foglalt új rendelkezések értelmében az (1) bekezdésben meghatározott eljárások során „Bizalmas!” vagy annál magasabb minősítési szintű adatot csak az a gazdálkodó szervezet kezelhet, amely rendelkezik TBT-vel, illetve egyszerűsített TBT-vel.

A Mavtv. 16. § (4) bekezdés módosítás szerinti szövege alapján az egyszerűsített TBT kiadásának nem feltétele az adatkezelési engedély és a rendszerengedély megléte. A gazdálkodó szervezet saját székhelyén, telephelyén és fióktelepén minősített adatot csak ezen engedélyek megléte esetén kezelhet. Az egyszerűsített TBT-vel rendelkező gazdálkodó szervezet ez alapján a saját székhelyén, telephelyén és fióktelepén nem kezelhet minősített adatot.

A 48. §-hoz

A Mavtv. 18. § (2) bekezdésének egyes pontjai sorolják fel a minősített adatra vonatkozó egyes rendelkezési jogosultságokat. A d) pontban együttesen szerepel a minősítési jelölés megismétlése, illetve a megismétlés megtiltása, mint rendelkezési jogosultság, ugyanakkor más a két rendelkezési jogosultság felhasználói köre. A minősítési jelölés megismétlésének megtiltása nem a címzett, hanem a minősítő jogköre, erre figyelemmel a két tevékenységet (megismétlés, illetve annak megtiltása) külön pontban indokolt szerepeltetni. Az érintett bekezdés i) pontja a szerven kívülre továbbítás, szállítás kifejezéseket tartalmazza.

A 49. §-hoz

A Mavtv. 19. § (2) bekezdése értelmében, ha a felhasználó tudomására jut, hogy a minősített adat védelmére vonatkozó szabályokat megsértették, erről a biztonsági vezetőt haladéktalanul tájékoztatja. Ha e törvényt vagy a végrehajtásáról szóló rendelkezéseket olyan módon sértették meg, hogy a „Szigorúan titkos!”, a „Titkos!”, valamint a „Bizalmas!” minősítési szintű adat ezáltal illetéktelen személy részére hozzáférhetővé válhatott, vagy ennek veszélye fennáll, a minősített adatot kezelő szerv vezetője a minősítőt és a Nemzeti Biztonsági Felügyeletet köteles erről tájékoztatni.

A NATO és EU biztonsági szabályai szerint minősítési szinttől függetlenül, így a „Korlátozott terjesztésű!” minősítési szintű adatok esetén is jelenteni kell a minősített adat védelmére vonatkozó szabályok megsértését a biztonsági hatóság felé. [Lásd: Az EU-minősített adatok védelmét szolgáló biztonsági szabályokról szóló 2013/488/EU Tanácsi határozat 14. cikk (3) bekezdése, NATO biztonsági szabályzat CM (2002) 49 Enclosure „E” 26. pontja].

A szabálysértésekről, a szabálysértési eljárásról és a szabálysértési nyilvántartási rendszerről szóló 2012. évi II. törvény 206. § (1) bekezdés c) pontja alapján „aki a minősített adat védelmére vonatkozó jogszabályok megsértésével kapcsolatos, a minősítő és a Nemzeti Biztonsági Felügyelet részére törvényben előírt tájékoztatási kötelezettségének nem, vagy késedelmesen, a tudomására jutásától számított tíz napon túl tesz eleget”, szabálysértést követ el. A bejelentés megtételének határidejét a Mavtv.-ben szükséges szabályozni.

Az 50. §-hoz

A Mavtv. 20. § (2) bekezdés pontjának módosítását az egyszerűsített TBT, mint új fogalom bevezetése indokolja, valamint az Európai Űrügynökség tagságából eredő pontosításokat tartalmazza.

Az 51. §-hoz

A nagy mennyiségű minősített adatot kezelő állami szerveknél problémaként merülhet fel, hogy a biztonsági vezető tartós távolléte vagy akadályoztatása esetén a minősített adat védelmével kapcsolatos valamennyi szakmai feladatot a szerv vezetőjének kell ellátnia. Számos alkalommal előfordulhat olyan élethelyzet, amikor a biztonsági vezető mellett, a szerv vezetője is távol van. Másrészről, a tartósan távol lévő biztonsági vezető „helyettesítése”, azaz a minősített adat védelmével kapcsolatos valamennyi feladatatnak a szerv vezetője általi közvetlen ellátása, indokolatlanul leterheli a szerv vezetőjét, hiszen így a biztonsági vezető rutinjellegű, adminisztratív feladatai is rá hárulnak. Ezt az anomáliát küszöbölné ki a helyettes biztonsági vezető kifejezett megjelenítése a Mavtv.-ben.

Az 52. §-hoz

A Mavtv. 40. § (1) és (2) bekezdésének technikai deregulációja indokolt, figyelemmel arra, hogy az érintett szakaszban meghatározott feladatok végrehajtására megállapított határidő eltelt, amelynek következtében a hivatkozott rendelkezések tartalmilag kiüresedtek. Ugyanakkor a Mavtv. 40/A. §-ában az EU-minősített adatok védelmét szolgáló biztonsági szabályokról szóló, 2013. szeptember 23-i 2013/488/EU tanácsi határozatnak történő megfelelés rögzítése is indokolt. Az Europol hivatalos elnevezésének - a vonatkozó EU jogforrás, azaz a (EU) 2016/794 rendelet következtében történt - változását szintén tartalmazza e módosítás.

Az 53. §-hoz

A Mavtv. 2. számú mellékletének újbóli megállapítása szükséges a NATO, a NYEU és az EU által használt minősítési szintek pontosításával, amelynek eredményeként megteremthető az összhang a Mavtv. és az EU-minősített adatok védelmét szolgáló biztonsági szabályokról szóló, 2013. szeptember 23-i 2013/488/EU tanácsi határozat, valamint az Európai Unió Tanácsa és az Europol-információk titoktartási szabályzata között.

Az 54. §-hoz

A közfoglalkoztatásról és a közfoglalkoztatáshoz kapcsolódó, valamint egyéb törvények módosításáról szóló 2011. évi CVI. törvényben (a továbbiakban Kftv.) a közfoglalkoztatás időtartama alatt munkaerőpiaci szolgáltatások igénybevételére három nap engedélyezhető a jelenlegi szabályozás szerint. Ahhoz, hogy az elsődleges munkaerőpiacra történő elhelyezés a közfoglalkoztatottak tekintetében megvalósulhasson, szükséges ennek az időtartamnak a növelése, tekintettel arra, hogy egyes szolgáltatások (álláskeresési technikák oktatása vagy álláskereső klub) tizenöt naposak is lehetnek. A munkaerőpiaci szolgáltatások fontos szerepet játszanak a speciális közfoglalkoztatási program és egyéb program (pl. országos hajléktalan mintaprogram) esetében is, ugyanakkor a mentális, szociális, egészségügyi problémákkal küzdő álláskeresők számára egyénre szabott egészségügyi és szociális szolgáltatások igénybevételének biztosítása is szükséges. A programban biztosított munkaerőpiaci, egészségügyi és szociális szolgáltatások a közfoglalkoztatáshoz nyújtható támogatásokról 375/2010. (XII. 31.) Korm. rendeletben, valamint az e kormányrendelet alapján a közfoglalkoztatóval kötendő hatósági szerződésben kerülnek meghatározásra és a támogatási időszak alatt legfeljebb 15 nap időtartamban vehetők igénybe az eddigi 3 nap helyett egy naptári évben.

Az 55. §-hoz

Ahhoz, hogy a belügyminiszter által kijelölt állami képviselő a szociális szövetkezet számára ingyenesen használatba adott tárgyi eszközök hasznosításával kapcsolatos döntéseket véleményezni tudja, szükséges, hogy az eszközökkel kapcsolatos információkat teljes körűen megismerje. Az új rendelkezések pontosan meghatározzák az állami képviselő ellenőrzési jogához kapcsolódó részjogosítványokat, amelyeket a szociális szövetkezet és a használatba adó közötti szerződésben is rögzíteni kell. Arra az esetre, ha a szociális szövetkezet a használatba kapott eszközöket szerződésellenesen vagy rendeltetésellenesen használja, szankció kerül kilátásba helyezésre, amely a szerződés azonnali hatályú felmondását jelenti, és ennek következtében a használatba kapott eszközök visszakerülnek a használatba adóhoz. A szociális szövetkezet használati jogával kapcsolatos Kftv. 4/A. § (1)-(7) bekezdésben foglalt szabályok alkalmazandók akkor is, ha a szociális szövetkezet a 4/A. § (3) bekezdésben nem nevesített egyéb ingatlant kap ingyenes használatba.

Az 56. §-hoz

Átmeneti rendelkezésként szerződés-módosítási kötelezettséget szükséges előírni annak érdekében, hogy az állami képviselő ellenőrzési joga a már megkötött szerződésekre is kiterjedjen.

Az 57. §-hoz

A rendelkezés a katasztrófavédelemről és a hozzá kapcsolódó egyes törvények módosításáról szóló 2011. évi CXXVIII. törvényben (a továbbiakban: Kat.) a hivatásos katasztrófavédelmi szerv feladatkörébe tartozó szúnyoggyérítéssel kapcsolatos feladatok törvényi szintű megjelenítését szolgálja.

Az 58. §-hoz

Az elmúlt években többször előfordult, hogy a veszélyesáru-szállítás ellenőrzése során a szolgálatot teljesítő hatósági ellenőröket az ellenőrzések lefolytatása alatt atrocitások érték, melyek közül egy esetben az ellenőri állomány személyi szabadságának korlátozására is sor került. Indokolt ezért a veszélyesáru-szállítási hatósági ellenőri munkát végző hivatásos állományt önvédelmi eszközzel ellátni és szükséges a kényszerítő eszközök alkalmazására vonatkozó törvényi rendelkezések megalkotása. E szakaszban meghatározásra kerülnek a konkrét kényszerítő eszközök, valamint az alkalmazásukkal kapcsolatos általános követelmények.

A törvény szerint a hivatásos katasztrófavédelmi szerv veszélyesáru-szállítási hatósági ellenőrzési feladatokat ellátó hivatásos állománya által alkalmazható kényszerítőeszközök a testi kényszer, a bilincs és a vegyi eszköz. Ez jelentősen szűkebb kör, mint a rendőr számára biztosított kényszerítő eszközök köre, ugyanis a felsoroltakon kívül a rendőr még - többek között - rendőrbotot, pirotechnikai eszközt, útzárat alkalmazhat, ha a testi kényszer alkalmazásának feltételei fennállnak szolgálati kutyát alkalmazhat, vagy ha a törvényi feltételei fennállnak, megilleti a lőfegyver használatának joga is. A sokkoló eszköz -figyelemmel az alkalmazás kiszámíthatatlan egészségügyi következményeire -nem rendszeresített a katasztrófavédelemnél.

A közterület-felügyeletről szóló 1999. évi LXIII. törvény, továbbá az egyes rendészeti feladatokat ellátó személyek tevékenységéről, valamint egyes törvényeknek az iskolakerülés elleni fellépést biztosító módosításáról szóló 2012. évi CXX. törvény rendelkezései alapján, egyes rendészeti feladatokat ellátó személyek (pl.: a természetvédelmi őr, az erdővédelmi szolgálat tagja, a halászati őr, a közterület-felügyelő, az önkormányzati természetvédelmi őr, a mezőőr) is alkalmazhatnak kényszerítő eszközöket. Kizárólag önvédelmi célból - szolgálati kutyát is tarthatnak, illetve a felsoroltak közül pl. az erdővédelmi szolgálat tagja, a természetvédelmi őr önvédelmi célból maroklőfegyvert is tarthat magánál.

A veszélyesáru-szállítási hatósági ellenőrzési feladatokat ellátó katasztrófavédelmi állomány számára tehát egy szűkebb, de az előterjesztő álláspontja szerint a feladatok ellátását hatékonyan segítő, elegendő eszközrendszert biztosít a törvény.

Hangsúlyozandó, hogy a kényszerítő eszközök csak szabálysértés, bűncselekmény elkövetésén tetten ért személy esetében alkalmazhatóak.

Rögzítésre kerül, hogy akinek a kényszerítő eszköz alkalmazása alapvető jogát sértette, jogát vagy jogos érdekét érintette, panasszal fordulhat a kényszerítő eszközt alkalmazó hivatásos katasztrófavédelmi szerv vezetőjéhez.

Az 59. §-hoz

A Kat. 41. § d) pontja a súlyos káresemény elhárítási terv felülvizsgálatát szabályozza, mely ciklusidejének 3 évről 5 évre növelése indokolt, a biztonsági jelentés és biztonsági elemzés soros felülvizsgálatához hasonlóan az egységes szabályozás érvényesítése érdekében. A pontosítás elsődlegesen a kis és közepes vállalkozások által működtetett küszöbérték alatti üzemek adminisztratív terheinek csökkentését eredményezi.

A 60. §-hoz

A Kat. 3. § 30. pontja a veszélyes anyagokkal kapcsolatos üzemzavar fogalmát definiálja, a jogalkalmazási tapasztalatok és a megtörtént események elemzése alapján nem indokolt az f) alpont fenntartása, azaz önmagában a veszélyes anyagokkal foglalkozó létesítmény leállításával járó események üzemzavarként történő besorolása. Az a)-e) alpontok megfelelően lefedik a lehetséges eseményeket. A módosítás által a veszélyes üzemek üzemeltetőinek az üzemzavarok bejelentésével kapcsolatos adminisztrációs terhei is csökkennek.

A 61. §-hoz

A Magyarország helyi önkormányzatairól szóló 2011. évi CLXXXIX. törvény módosítása az önkormányzati ASP rendszer működtetéséhez szükséges felhatalmazó rendelkezést egészíti ki. Korábban az önkormányzati ASP rendszer működtetésére vonatkozó szabályokat a Kormány eredeti jogalkotói hatáskörében határozhatta meg. Tekintettel arra, hogy az önkormányzatok csatlakozása miatt törvény ad most már felhatalmazást az ASP-hez való csatlakozás és az adattárház szabályainak megalkotására, így indokolttá vált, hogy az ASP-re vonatkozó szabályozásra adott felhatalmazás egységesen egy rendelkezésbe kerüljön bele a törvénybe.

A 62. §-hoz

A rendelkezés a szabálysértésekről, a szabálysértési eljárásról és a szabálysértési nyilvántartási rendszerről szóló 2012. évi II. törvény (a továbbiakban: Szabs. tv.) 177/B. és 182/A. §-ához kapcsolódó rendelkezések alkalmazásához szükséges értelmező rendelkezést állapít meg.

A 63. §-hoz

A Szabs. tv. 44. § (3) bekezdés c) pontja jelenleg is lehetőséget ad arra, hogy a bíróság az előtte folyó szabálysértési eljáráshoz egyesítse a hatáskörébe nem tartozó szabálysértés miatt indult eljárást is. Az egyes külön hatóságoknál indult ügyek egyesítése helyett pergazdaságossági szempontból indokoltabb, ha a külön hatóságok hatáskörébe tartozó, de azonos elkövető vagy elkövetők térben és időben szorosan összefüggő cselekményeit egy eljárásban bírálják el.

A 64. §-hoz

Ahhoz, hogy a bírósági ügyintézők - a bírósági titkárokhoz hasonlóan - egyes szabálysértési eljárási feladatokat elláthassanak, szükséges a felhatalmazás törvényi szintű rögzítése, így a rendelet-módosítás feltételét képező Szabs. tv. módosítása is. A módosítás ezt a törvényi szintű felhatalmazást teremti meg.

A 65. §-hoz

A Szabs. tv. adatkörök megfogalmazásának pontosítását érintő módosítása tartalmilag nem szűkítő, csupán pontosító jellegű. A megkeresés kötelező tartalmi elemeire vonatkozó garanciális elemek kiegészítése is szükséges, mivel ezen módosítás a megkeresés alkalmazásának körét nem érinti, hanem további adatvédelmi biztosítékokat szolgáltat az eljáró hatóságok, illetve szervezetek részére.

A 66. §-hoz

A Szabs. tv. főszabálya szerint a tanú meghallgatása lehetőség szerint az eljárás alá vont személy jelenlétében történik. A törvény rendelkezése szerint azonban a tanú meghallgatásán - a tanú külön engedélye nélkül - nem lehet jelen az eljárás alá vont személy, ha a tanú az adatainak zártan kezelését kérte. A törvény ezen eltérő rendelkezése esete ellenére biztosítani kell az eljárás alá vont személy eljáráshoz fűződő jogait, így azt is, hogy az ügy iratait megtekintheti. Az egységes joggyakorlat kialakítása érdekében szükséges az utólagos értesítés biztosítása.

A 67. §-hoz

A Be. 188. § (1) bekezdés b) pontjában írt, az eljárás egészére irányadó felfüggesztési feltétel, alapos okkal képezi akadályát az eljárás folytatásánál, amely sajnálatos módon a szabálysértési eljárásban is gyakran felmerül. Jelen módosítással feloldásra kerülnek a jogalkalmazási nehézségek.

A 68. §-hoz

A közvetítői eljárás intézményének szabálysértési eljárásba történő bevezetése a büntetőeljárásban alkalmazott tevékeny megbánás és közvetítői eljárás jogintézményeinek mintájára történt. Ezen alternatív vitarendezési eljárás köre jelen módosítással - hasonlóan a büntetőjogi szabályozáshoz - a közlekedési cselekmények körével bővül, amely a nem fiatalkorú elkövetők esetén is alkalmazható abban az esetben, ha egyéb törvényi feltételek - különösen: a szabálysértés jellegére, az elkövetés módjára és az eljárás alá vont személyre tekintettel a szabálysértési eljárás lefolytatása mellőzhető - fennállnak.

A 69. §-hoz

Az igazolási kérelemnek helyt adó rendelkezés ellen a Be. sem enged jogorvoslati lehetőséget, amely így a szabálysértési eljárásban sem indokolt.

A 70. §-hoz

Figyelemmel arra, hogy a bíróság a büntetőeljárásban is kizárólag erre irányuló kérelem esetén dönt a bűncselekménnyel okozott kár megtérítéséről, nem indokolt, hogy szabálysértési ügyben a bíróság hivatalból - sértetti kérelem nélkül is - rendelkezzen a szabálysértés folytán keletkezett kár megtérítéséről. Ezen módosítás az eljárások gyorsítását célozza.

A 71. §-hoz

A helyszíni idézés alkalmazásának gyakorlati tapasztalatai alapján megállapítható, hogy a helyszíni idézés bevezetésével elérni kívánt jogalkotói cél a közlekedési szabálysértések körében nem jut érvényre, mivel a jogalkalmazói értelmezés szerint közvetlen hatósági tettenérés ezen szabálysértések körét tekintve ritkán valósul meg. Az egységes joggyakorlat kialakítása érdekében a helyszíni idézésre vonatkozó rendelkezések pontosító kiegészítése indokolt. Az alkalmazhatóságnak nem a közvetlen tettenérés a feltétele, hanem az, hogy a helyszínen tett elsődleges „hatósági” intézkedések során ismerté vált elkövető legyen rögtön idézhető.

A 72. §-hoz

Abban az esetben, amennyiben valamennyi fellebbezésre jogosult jelenléte és egyező nyilatkozata folytán emelkedik jogerőre a végzés, lehetőség nyílik rövidített indokolású végzés meghozatalára, így az eljárás gyorsítását célzó módosítás hatályba lépéséhez, a rövidített jegyzőkönyv elkészítéséhez sem fűződnek garanciális aggályok.

A 73. §-hoz

A gyakorlati tapasztalatok szerint, továbbá a szabálysértési hatóságok elenyésző számban jelzik részvételi szándékukat, sőt a felterjesztés során kifejezetten ennek ellenkezőjét rögzítik, erre figyelemmel költséghatékonysági szempontokat is szem előtt tartva - erre vonatkozó kifejezett kérésük hiányában - szükségtelen bírósági értesítésük.

A 74. §-hoz

A Szabs. tv. 117. § (4a) és (7) bekezdésének módosításai az egyes büntetőjogi tárgyú és az ehhez kapcsolódó más törvények módosításáról szóló 2013. évi CLXXXVI. törvény által bevezetett közvetítői eljárás intézményéhez kapcsolódnak. Az erre vonatkozó szabályok a Szabs. tv. XII. fejezetében (Általános eljárási szabályok) kerültek elhelyezésre.

Az új jogintézmény bevezetése során a jogalkotó kizárólag a „szabálysértési hatóság”, „bíróság” megjelöléseket használja, amely eltérő jogértelmezésre adott alapot a tekintetben, hogy az előkészítő eljárást lefolytató szerv (rendőrség) jogosult-e a közvetítői eljárással kapcsolatos tájékoztatásadáson túl bármely érdemi intézkedésre, különösen pedig az eljárás felfüggesztésére. Az ORFK álláspontja szerint erre nincs törvényi felhatalmazásuk, míg a bíróságok jogértelmezése ezzel ellentétes. A közvetítői eljárás Szabs. tv. több pontján szétszórt rendelkezéseinek módosításai helyett, a törvény szerinti általános rendelkezés alkalmas a jogértelmezési kérdések feloldására.

A 75. §-hoz

Az ügydöntő határozat lehetséges rendelkezései között nem szerepelt teljes körűen a járulékos kérdésekről történő rendelkezés, amely jogértelmezési nehézségeket okozott. Mivel a jogalkotó szándéka arra irányult, hogy tárgyaláson kívül is minden kérdés tekintetében rendelkező döntés szülessen, az okozott kár megtérítését feltétlenül indokolt nevesíteni.

A 76. §-hoz

A gyakorlati tapasztalatok alapján megfigyelhető, hogy számos esetben a tárgyaláson valamennyi érintett tudomásul veszi a bíróság végzését, azonban mivel az előkészítő eljárást lefolytató szerv is nyilatkozni jogosult, az nem emelkedhet jogerőre. Ezzel a bíróság automatikusan elesik a rövidített indoklású végzés lehetőségétől, továbbá a végzés utólagos jogerőre emelkedésének megállapításából és kézbesítéséből elháríthatatlanul fakadó késedelem a határozat végrehajtása során is jelentőséggel bírhat.

Az előkészítő eljárást lefolytató szerv fellebbezési jogának biztosítása kizárólag abban az esetben indokolt, ha a bírósági tárgyaláson jelen van és nyomban nyilatkozik a fellebbezésről, ezáltal biztosítva a gyorsabb eljárást és a végzés mielőbb jogerőre emelkedését, valamint a bíróság számára a rövidített indokolású végzés meghozatalát.

A 77. §-hoz

A Be. 588. § (3) bekezdés a) pontja szerint a másodfokú bíróság ítélete azon a napon emelkedik jogerőre, amelyen azt meghozták, feltéve, hogy ellene a törvény a fellebbezést kizárja. A Szabs. tv. 138. § (1) bekezdésének hatályos rendelkezése ezzel szemben a határozat, illetve a végzés jogerejének beálltát a közlés napjához igazítja. A két eljárási törvény szabályozásának különbözősége szakmai szempontok alapján nem indokolható ellenben egyfelől jelentős anyagi kiadásokkal, másfelől felesleges munkateherrel jár.

Az egységes joggyakorlat kialakítása érdekében, tekintettel a szabálysértésekről, a szabálysértési eljárásról és a szabálysértési nyilvántartási rendszerről szóló 2012. évi II. törvény, valamint ezzel összefüggésben egyes további törvények módosításáról szóló 2015. évi CCII. törvény 53. §-a által bevezetni kívánt módosításra, indokolt a fenti módosítás.

A 78. §-hoz

Főszabály szerint a Szabs. tv. 139. § (1) bekezdése alapján a szabálysértési elzárást büntetés-végrehajtási intézetben kell végrehajtani. A Bv. tv. 273. § (6) bekezdése alapján főszabály szerint az elkövető befogadását a bv. szerv hivatali munkarendjében kell végrehajtani.

A körözés eredményeképpen elfogott személyek esetében az Rtv. 33. § (1) bekezdés e) pont szerinti előállítással a büntetés-végrehajtási intézetbe történő szállításig jogszerűen 8+4 órán át korlátozhatja az elkövető személyi szabadságát. Így a maximum 12 óra időtartamú előállítással még hétköznapokon sem feltétlenül biztosított az, hogy az elkövető büntetés-végrehajtási intézetbe történő befogadására hivatali munkaidőben sor kerüljön. Ha a rendőrség az elkövetőt a büntetés-végrehajtási intézetbe hivatali munkaidőn kívül állítja elő a szabálysértési elzárás megkezdése érdekében, úgy az a büntetés-végrehajtási intézetben jelentős többletfeladatokat okoz. A jelenlegi gyakorlat alapján - amennyiben a büntetés-végrehajtási intézetben az elkövető befogadása a hivatali munkaidőn kívül nem megoldható és az Rtv. által biztosított előállítási idő lejárt - a rendőrség a szabálysértési elzárás miatt körözött és előállított személyt szabadon bocsájtja.

Ez a szakasz biztosítja, hogy - anélkül, hogy a büntetés-végrehajtási intézetben túlmunkát generálna, vagy a telítettséget tovább fokozná - az elkövető a szabálysértési elzárást rendőrségi fogdában megkezdje, illetve ha annak tartama a büntetés-végrehajtási intézet hivatali munkaidejének kezdetekor a 2 napot nem éri el, letöltse azt.

A módosítással egyértelműsítésre kerül továbbá, hogy mind a büntetésként kiszabott szabálysértési elzárást, mind pedig a meg nem fizetett pénzbírság, illetve helyszíni bírság, a nem teljesített közérdekű munka helyébe lépő szabálysértési elzárást is - akár önként, akár körözés alapján foganatosított elfogás eredményeképpen kerül végrehajtásra - főszabály szerint büntetés-végrehajtási intézetben kell végrehajtani.

A 79. §-hoz

A központi bírságkezelő rendszer járási hivatalok szabálysértési bírságbevételeit érintő fejlesztéseinek jogalapját megteremtő törvényi szintű módosítások már hatályba léptek. Az informatikai fejlesztési folyamat alapján, a rendszer kialakítása során azonban megállapítható, hogy mind a törvényi, mind a rendeleti szintű szabályozás módosítására, a kiterjedt bírságkezelő rendszer gyakorlati megvalósíthatóságához történő igazítására van szükség.

A módosítással biztosítottá válik az elektronikus adatközlés törvényi alapja a végrehajtási eljárások teljes keresztmetszetén. A módosítások alapján végrehajtandó fejlesztés során az elektronikus adatszolgáltatás technikai feltételei megvalósulnak, lehetővé téve ezen a téren a papír alapú tájékoztatás kiváltását, és az elektronikus adatszolgáltatás teljesítését.

A 80. §-hoz

A szabálysértési elzárásra átváltoztatás tárgyában hozott végzésre vonatkozó rendelkezések beiktatása vált szükségessé.

A 81. §-hoz

A bírókat az országgyűlési képviselővel azonos mentelmi jog illeti meg. Ha a jogviszonya alapján mentelmi jogot élvező eljárás alá vont személy nem hivatkozik ezen jogviszonyára a szabálysértési eljárásban, nyilvánvalóan úgy kell tekinteni, hogy mentelmi jogáról a szabálysértési ügy tekintetében lemondott. A szabálysértési eljárás akadálytalan lefolytatásának célján túl azonban más érdekek is indokolják, hogy az eljáró hatóság tudomással bírjon az eljárás alá vont személy speciális, mentelmi jogot megalapozó jogviszonyáról, ezért indokolt a módosítás.

A 82-83. §-hoz

A közbiztonságra nézve kiemelt kockázatot jelentő, veszélyes anyagokra vonatkozó rendszabályok érvényre juttatása érdekében a legális tevékenységvégzés elől teljes egészében el nem zárt robbanóanyag-prekurzorokkal kapcsolatos kereskedelmi tevékenység jogszerű folytatását a hazai jogszabályok kizárólag a magyarországi székhellyel, fiókteleppel rendelkező azon gazdasági szereplők számára teszik lehetővé, akik e tevékenységüket a Magyar Kereskedelmi Engedélyezési Hivatalnál (a továbbiakban: Hivatal) előzetesen bejelentették. A szabályozás a kereskedelmi tevékenységgel kapcsolatos szigorú szakmai és adminisztratív követelményeket támaszt a tevékenységvégzésre jogosult címzettekkel szemben. A gazdasági szereplők számára előírt e kötelezettségek megsértése esetén elsődleges szankcióként a jogszabály mindenekelőtt igazgatási jellegű joghátrányt helyez kilátásba, felhatalmazva a Hivatalt a jogsértő magatartást tanúsító gazdasági szereplőket sújtó, a tevékenységvégzéstől történő eltiltásra.

Tekintettel ugyanakkor arra, hogy az adminisztratív előírások megsértése miatt kiszabott hatósági tilalom megszegéséhez a hatályos szabályozás további joghátrányt nem társít, a robbanóanyag-prekurzorok forgalmazásáról és felhasználásáról szóló, 2013. január 15-i 98/2013/EU európai parlamenti és tanácsi rendelet (a továbbiakban: EU Rendelet) által is megkövetelt hatékony jogérvényesítési rend kialakítása érdekében a hatósági tilalmat megsértő gazdasági szereplőket fenyegető önálló szabálysértési tényállást indokolt kialakítani, amely szankció a jogalkotó megítélése szerint kellő mértékű visszatartó erőt jelent a hatósági intézkedésbe ütköző tevékenységvégzéssel szemben.

Mivel az ágazati szabályozás a korlátozott robbanóanyag-prekurzorral kapcsolatos nem kereskedelmi célú jogellenes tevékenységvégzés esetére igazgatási jellegű szankciót - a lakossági személyeket terhelő adminisztratív rendszabályok, illetve a hatóság és a jogsértő magatartást tanúsító címzett között fennálló közigazgatási jogviszony hiányában - nem határoz meg, a gazdasági szereplőket sújtó joghátrányok mellett további szabálysértési tényállás törvénybeiktatásáról is gondoskodni kell. E rendelkezés a korlátozott forgalmú anyagok és vegyületek illegális birtoklását, behozatalát, illetőleg felhasználását rendeli büntetni.

A kizárólag a gazdasági szereplők részéről elkövetett jogsértések szankcionálására irányuló, a „korlátozott robbanóanyag-prekurzorral kapcsolatos tevékenység folytatása az eltiltás hatálya alatt” elnevezésű szabálysértési tényállás elzárással is sújtható.

A gazdasági tevékenység körébe nem tartozó jogsértésekkel szembeni, a „korlátozott robbanóanyag-prekurzorral kapcsolatos szabálysértés”-t ugyanezen büntetéssel nem fenyegetett joghátrányként kívánja a jogalkotó törvénybe iktatni.

A mindezek fényében kidolgozott kettős szabálysértési szankciórendszer valamennyi jogalanyi kör tekintetében kétségkívül kellő eréllyel képes érvényre juttatni a veszélyes anyagokkal kapcsolatos visszaélések megelőzéséhez fűződő össztársadalmi érdeket, egyben az irányadó alkotmányossági követelményeknek is megfelelő, arányos fellépést biztosít a jogsértő magatartást tanúsítókkal szemben. A fentiek szerint differenciált büntetési mechanizmus kialakítása során a jogalkotó figyelembe vette azt is, hogy a robbanóanyag-prekurzornak minősülő anyagokkal és vegyületekkel kapcsolatban eddig hatósági kontroll nélkül folytatható egyes tevékenységek az új szabályok szerint ugyan jogsértőnek minősülnek, azonban e visszaélések társadalomra veszélyessége nem éri el a bűncselekménnyé nyilvánításhoz szükséges mértéket.

A 84. §-hoz

A módosítás biztosítja, hogy a korábbi, a tényállás tekintetében helyszíni bírság kiszabására jogosultak körét meghatározó (4) bekezdés ne hivatkozzon a (3) bekezdésre, amely nem lépett hatályba.

A módosítás a Szabs. tv. hatályos rendelkezéséhez illeszkedve kimondja, hogy a mezőőrök helyszíni bírságolási jogosultsága a külön törvényben - a fegyveres biztonsági őrségről, a természetvédelmi és a mezei őrszolgálatról szóló 1997. évi CLIX. törvény (a továbbiakban: Fbtv.) - meghatározott illetékességi területhez igazodjon. Az Fbtv. 16. § (1) bekezdése alapján a mezőőr a feladatait a települési (községi, városi, megyei jogú városi, fővárosi kerületi, fővárosi) önkormányzat közigazgatási területéhez tartozó termőföldek - ide nem értve az erdőt, a halastavat - területén látja el.

A Szabs. tv. 196. § (1) bekezdés a) pont szerinti egyik elkövetési hely a közterület, amely a Szabs. tv. szerinti alkalmazásban a tulajdonos személyétől, illetve a tulajdonformától függetlenül minden olyan közhasználatra szolgáló terület, amely mindenki számára korlátozás nélkül vagy azonos feltételek mellett igénybe vehető, ideértve a közterületnek közútként szolgáló és a magánterületnek a közforgalom elől el nem zárt részét is.

Tekintettel arra, hogy - szűk körben - van olyan a Szabs. tv. szerint közterületnek (közhasználatra szolgáló területnek) számító, a termőföld védelméről szóló 2007. évi CXXIX. törvény (a továbbiakban: Földtörvény) mezőgazdasági minősítése szerint termőföldnek minősülő terület [Földtörvény 2. § 19. pont alapján termőföld: az a földrészlet, amely a település külterületén fekszik, és az ingatlan-nyilvántartásban szántó, szőlő, gyümölcsös, kert, rét, legelő (gyep), nádas vagy fásított terület művelési ágban van nyilvántartva, kivéve, ha a földrészlet az Evt.-ben meghatározott erdőnek minősül], ahol a köztisztasági szabálysértés tényállása megvalósítható, ezért a környezet védelméhez és a közterületek tisztán tartásához fűződő társadalmi érdekek miatt indokolt az egyre nagyobb arányú közterületi jelenlétet képviselő mezőőri szolgálat munkatársai helyszíni bírságolási jogának ezen szabálysértés vonatkozásában való kiterjesztése.

A 85. §-hoz

Az Alkotmánybíróság 31/2015. (XI. 18.) AB határozatában megfogalmazott elvárásoknak megfelelően - a normavilágosság követelményének szem előtt tartásával - a tényállás elemeinek részletesebb megfogalmazása és a konkrét tényállási meghatározások pontosabban kifejezik a szabályozni kívánt élethelyzeteket.

A 86. §-hoz

A tényállás a vasúti közlekedésről szóló 2005. évi CLXXXIII. törvény értelmező rendelkezéseinek, valamint fogalom-meghatározásainak megfelelően pontosításra kerül. A Szabs. tv. nem tiltja az utasforgalom számára meg nem nyitott vasúti pályahálózaton, vasúti pályán, vasúti pálya tartozékán, kiszolgáló létesítményen a gyalogosan történő közlekedést, tartózkodást, ezért a vasútbiztonság, valamint a vasúti közlekedés hatékonyabb védelme érdekében szükséges a Szabs. tv. 225/A. § (1) bekezdés a) pont ilyen irányú kiegészítése is.

A 87. §-hoz

Ezen § a törvényi tényállás technikai jellegű módosítását tartalmazza. A pontosítás indokolt, tekintettel arra, hogy a 247. § (2) bekezdés 2016. január 1-ei hatálybalépésekor a korábban hatályos - bekezdések nélküli - törvényi tényállásban nem kerül megjelölésre az (1) bekezdés számozással.

A 88. §-hoz

A jogszabályi koherencia érdekében szükséges módosítás ahhoz, hogy a bírósági ügyintézők - a bírósági titkárokhoz hasonlóan - egyes szabálysértési eljárási feladatokat elláthassanak. A módosítás ezt a törvényi szintű felhatalmazást teremti meg.

A 89. §-hoz

A központi bírságkezelő rendszer járási hivatalok szabálysértési bírságbevételeit érintő működése érdekében a még be nem fizetett bírságok tekintetében is meg kell határozni a követendő normát.

A 90. §-hoz

A Szabs. tv. jogharmonizációs záradékát pontosítja.

A 91. §-hoz

Technikai jellegű pontosításokat tartalmaz.

A 92. §-hoz

A hatályon kívül helyező rendelkezéseket tartalmazza. Az érintett Szabs. tv. 67. § (4) bekezdése nem szűkíti az állami költségviselés körét a tekintetben, hogy a tolmácsolással, fordítással összefüggésben keletkezett szabálysértési költség melyik eljárási résztvevővel kapcsolatban merült fel, amely ellentmondásban áll a Szabs. tv. 92. § (3) bekezdésében írtakkal. Ez utóbbi rendelkezés ugyanis kizárólag abban az esetben rendelkezik a tolmácsolási, fordítási díj és költségek szabálysértési költség állam általi viseléséről, ha az az eljárás alá vont személy vonatkozásában merült fel. Az egységes joggyakorlat kialakítása érdekében szükséges a módosítás, amellyel a Szabs. tv.-en belüli eltérő jogértelmezésre lehetőséget biztosító § kerül hatályon kívül helyezésre.

A Szabs. tv. 117. §-ával összhangban és különösen az előkészítő eljárást lefolytató szerv vádhatósági szerepének hiányára figyelemmel a Szabs. tv. 128. § (4) bekezdését sem indokolt hatályban tartani.

A 93. §-hoz

Az azonosítási és kijelölési eljárás hatósági tapasztalatai alapján a létfontosságú rendszerek és létesítmények azonosításáról, kijelöléséről és védelméről szóló 2012. évi CLXVI. törvényben (a továbbiakban: Lrtv.) szükséges rögzíteni, hogy a kijelölési eljárás hivatalból induló eljárás. A módosítás elősegíti az egységes jogértelmezést, egyben nem ró indokolatlan terhet (eljárási költséget) az üzemeltetőkre. A hivatalból történő eljárás alól kivétel az az eset, amikor az üzemeltető kéri a kijelölés visszavonását.

A 94. §-hoz

Az (1) és (2) bekezdés a nemzeti létfontosságú rendszerelemmé történő kijelölési eljárásra vonatkozó rendelkezések módosításával összefüggésben módosítja az európai létfontosságú rendszerelemmé történő kijelölési eljárásra vonatkozó rendelkezéseket is. A módosítás célja, hogy a kijelölési eljárásban érintett valamennyi szerv jogosultága tisztázott legyen.

A (3) bekezdéshez az (1) bekezdés szerinti módosítással összefüggő pontosításokat tartalmazza.

A 95. §-hoz

Az Lrtv. rendelkezik a nyilvántartó hatóság által kezelt adatok továbbításának szabályairól. A rendkívüli események hatékony kezelése, valamint a katasztrófák elleni felkészülés és megelőzés támogatása érdekében szükséges azon szervek körének kibővítése, melyek részére a nyilvántartó adatot továbbíthat.

A nyilvántartó hatósági tapasztalatok alapján a kijelölés elutasítására vonatkozó határozat nyilvántartásba vétele indokolatlan, a módosítás egyértelműsíti a nyilvántartási feladatok ellátását.

A 96. §-hoz

Az Lrtv. 6. §-ának hatályos (1) bekezdése szerint az üzemeltetői biztonsági tervet az üzemeltetőnek meg kell küldenie a nyilvántartó hatóságnak. A módosítás értelmében e rendelkezés elhagyásra kerül, mert az Lrtv. 6. §-ának új (1a) bekezdése szerint a szakmailag ellenőrzött üzemeltetői biztonsági tervet az ágazati kijelölő hatóság küldi meg a nyilvántartó hatóságnak.

A létfontosságú rendszerelemek védelme, folyamatos működtetése elsődlegesen az üzemeltető felelőssége. Az Lrtv. két olyan feltételrendszer meglétét írja elő az üzemeltető számára, amelyeket a nemzeti szabályozás alapját képező európai irányelv is nevesít, így az üzemeltetői biztonsági terv kidolgozását és a biztonsági összekötő személy kijelölését. A módosítás új elemeként beemelésre kerül az üzemeltetői biztonsági terv formai és tartalmi elemeinek vizsgálatára vonatkozó előírás, mely garantálja a jövőben, hogy a kijelölő határozatban meghatározott, az üzemeltetői biztonsági tervvel szemben támasztott tartalmi és formai követelmények teljesüljenek.

Az Lrtv. lehetővé teszi, hogy az üzemeltető részére előírt üzemeltetői biztonsági tervet, amennyiben az üzemeltető rendelkezik a hatóság által előírt, üzemeltetői biztonsági terv tartalmi és formai követelményeivel megegyező dokumentummal, úgy azt a hatóság elfogadja. Tekintettel arra, hogy az üzemeltetői biztonsági terv tartalmi és formai követelményeit a kijelölő határozatban határozza meg a hatóság, így a dokumentum helyettesíthetőségét az üzemeltető csak a határozat kézhezvételét követően tudja felmérni és ezt követően kérheti a hatóságtól annak elfogadását. Az üzemeltető által kidolgozott üzemeltetői biztonsági terv és mellékletei vagy az azt helyettesítő biztonsági dokumentáció tartalmaz olyan jellegű adatokat, amelyek vonatkozásában indokolt megismerhetőségük korlátozása.

A módosítás összefügg az új elemként beemelt, üzemeltetői biztonsági terv formai és tartalmi ellenőrzésére vonatkozó szabállyal. Garantálja, hogy a nyilvántartó hatóság nyilvántartásában naprakész üzemeltetői biztonsági tervek szerepeljenek. Ez egy esetlegesen bekövetkező rendkívüli esemény kezelése során jelentős mértékben növeli a létfontosságú infrastruktúrák védelmével kapcsolatos reagáló képességet.

A módosítás pontosítja az üzemeltetőnél bekövetkezett rendkívüli eseményekkel kapcsolatos bejelentésre vonatkozó rendelkezést annak érdekében, hogy az üzemeltető ne csak az üzemeltetői biztonsági tervben foglalt kockázatok miatt bekövetkezett rendkívüli események kapcsán adjon haladéktalanul tájékoztatást a hivatásos katasztrófavédelem részére, valamint a jogszabályban kijelölt ágazati szervrészére.

A 97. §-hoz

Az Lrtv. rendelkezik arról, hogy az ágazati kijelölő hatóság a kijelölésről szóló határozatát megküldi a nyilvántartó hatóság részére, azonban a nyilvántartandó dokumentumok között nem szerepel a kijelölő határozat, csak a kijelölés visszavonásáról szóló határozat. Erre tekintettel a szövegpontosító módosítás alapján rögzítésre kerül, hogy a nyilvántartó hatóságnak a kijelölő határozatot is nyilvántartásba kell vennie.

Az Lrtv. 3. melléklete helyébe új melléklet kerül. A hatályos melléklet 24-25. sora (információs rendszerek és hálózatok, valamint eszköz-, automatikai és ellenőrzési rendszerek) törlésre kerül. Önmagában ugyanis ezek nem értelmezhetőek létfontosságú rendszereknek, mivel tevékenységet, folyamatot, eljárást, infrastruktúrát támogatnak. Amennyiben a támogatott infrastruktúra vagy tevékenység, szolgáltatás létfontosságú, akkor annak egésze, minden infrastrukturális elemmel együtt létfontosságú. Azaz védelméről nem önállóan, hanem a teljes rendszer egyik elemeként kell gondoskodni. Az új melléklet továbbá a jogalkalmazás tapasztalatain alapuló technikai pontosításokat tartalmaz.

A 98. §-hoz

A rendelkezés szerint az Európai Unió tagállamaival folytatott bűnügyi együttműködésről szóló 2012. évi CLXXX. törvény (a továbbiakban: Eube.) módosítására technikai okból kerül sor, tekintettel arra, hogy a vonatkozó uniós jogforrás az Európai Rendőrségi Hivatal (EUROPOL) elnevezését Bűnüldözési Együttműködés Európai Uniós Ügynöksége (EUROPOL) elnevezésre változtatja. Egyben az Eube. Europol rendeletnek való megfelelését is indokolt rögzíteni.

Továbbá az Eube. 164. §-ában indokolt a Magyarország határkörrel rendelkező hatósága definíciójának olyan tartalmú módosítása, amely szerint az Alkotmányvédelmi Hivatal is ilyen hatóságnak minősüljön.

A 99. §-hoz

A kettős, közigazgatási és szabálysértési szankció alkalmazásának elkerülése érdekében a Szabs. tv. 196. §-ához kapcsolódóan szükséges a hulladékról szóló 2012. évi CLXXXV. törvény közigazgatási bírságról szóló 86. §-ának pontosító jellegű kiegészítése is.

A 100. §-hoz

A magyar állampolgárságról szóló 1993. évi LV. törvény (a továbbiakban: Ápt.) 10. §-a értelmében a honosítási, visszahonosítási okirat és az állampolgársági bizonyítvány a magyar állampolgárságot igazolja. A biztonsági okmányok védelmének rendjéről szóló 86/1996. (VI. 14.) Korm. rendelet melléklete az állampolgársági okiratot és bizonyítványt biztonsági okmánynak minősíti. Más személyi okmányoktól eltérően eddig nem volt lehetőség az elveszett, eltulajdonított állampolgársági okmányok körözésére. Az Ápt. végrehajtására kiadott 125/1993. (IX. 22.) Korm. rendelet módosítása lehetővé teszi a körözés elrendelését.

A személyi okmányok kiadásáról döntő, illetve az eljárásban résztvevő járási és kerületi hivataloknak, valamint a kormányablakoknak felhatalmazást kell adni arra, hogy a körözött okmányok nyilvántartásában ellenőrzést végezhessenek az elveszett, eltulajdonított állampolgársági okiratokkal, bizonyítványokkal történő esetleges visszaélések megelőzése és felfedése érdekében.

A 101-102. §-hoz

Az arcképelemzési nyilvántartásról és az arcképelemző rendszerről szóló 2015. évi CLXXXVIII. törvény (a továbbiakban: Anytv.) 1. § a) pontjában meghatározott központi szerv feladatát 2017. január 1-jétől két szerv fogja ellátni. A központi szerv az arcképelemzési nyilvántartás vezetéséért lesz felelős, amely feladatot a Kormány által rendeletben kijelölt központi államigazgatási szervként a Belügyminisztérium fogja ellátni. Az arcképelemző tevékenység működtetéséért felelős szervként pedig a Kormány által rendeletben kijelölt központi költségvetési szerv, az Igazságügyi Szakértői és Kutató Intézetek és a Bűnügyi Szakértői Kutató Intézet összevonásával megalakuló Nemzeti Szakértő és Kutató Intézet lesz. Ezen hatásköri megosztásnak megfelelően szükséges módosításokat tartalmazzák az Anytv. 1. és 2. §-ai.

A 103-104. §-hoz

E rendelkezések - az Anytv. 11. és 12. §-ainak kiegészítésével - biztosítják, hogy ismeretlen személy azonosításának és személyazonosság ellenőrzésének elemzői támogatása során az arckép profilok összehasonlítása érdekében az arcképelemző tevékenységet végző új szerv részére a központi szerv teljes körű hozzáférést biztosít az arckép profil nyilvántartás adataihoz, valamint az arckép profil elkészítéséhez szükséges informatikai alkalmazáshoz. Mivel a nyilvántartás feladatait a továbbiakban is a központi szerv látja el, ezért az arcképelemző tevékenységet végző szerv az általa képzett arckép profil adatokat azok kiértékelését követően haladéktalanul törli.

A 105-106. §-hoz

Az Anytv. értelmében az arcképelemzési nyilvántartást (a továbbiakban: nyilvántartás) a központi szerv vezeti. A nyilvántartás az arckép profil nyilvántartásból, valamint a jogosultság nyilvántartásból áll. Az arcképelemző tevékenységet nem a központi szerv, hanem egy másik szerv, az arcképelemző tevékenységet végző szerv fogja végezni. Annak érdekében, hogy tervezett feladatellátás megvalósuljon, a szervek közötti - közvetetten személyes adatokat érintő - adattovábbítási szabályokat pontosítani kell, ennek hiányában az Anytv. nem képezne egységes és koherens szabályrendszert. Az arcképelemző tevékenységet végző szerv az arcképelemzői tevékenység végzését megelőzően a jogosultság nyilvántartásban ellenőrzi azt, hogy az arcképelemzői tevékenység igénybevételét az igénybevételre jogosult szerv által írásban felhatalmazott személy kezdeményezi. Mivel az Anytv. 6. § (1) bekezdés b) pontja szerint a jogosultság nyilvántartás tartalmazza a hozzáférésre felhatalmazott személy adatait, ezért az arcképelemző tevékenységet végző szerv részére a központi szervnek teljes körű hozzáférést szükséges biztosítania a jogosultság nyilvántartás adataihoz, amely közvetlen adatkapcsolat útján történik. Továbbá annak érdekében, hogy az Anytv. 15. § (1) bekezdésében meghatározott, az információs önrendelkezési jogról és az információszabadságról szóló törvény szerint a polgárt megillető tájékoztatással összefüggő feladatait a központi szerv elláthassa, az arcképelemző tevékenységet végző szervnek tájékoztatnia szükséges a központi szervet az adattovábbítási nyilvántartás vezetéséhez szükséges adatokról. A tájékoztatás közvetlen adatkapcsolat útján történik.

A 107. §-hoz

A törvény az Anytv. felhatalmazó rendelkezését módosítja, annak érdekében, hogy a Kormány az arcképelemző tevékenységet végző szerv kijelölésére is rendelkezzen felhatalmazással.

A 108. §-hoz

Szövegcserés pontosításokat tartalmaz az Anytv. módosítására vonatkozóan a központi szerv és az arcképelemző tevékenység végzésért felelős szerv feladatainak pontosítása érdekében.

A 109. §-hoz

A kéményseprő-ipari tevékenységről szóló 2015. évi CCXI. törvény módosítása alapvetően a kéményseprő-ipari szolgáltató adatkezelési jogosítványainak és adatkezelési feladatainak pontosítására irányul. A módosítás ugyanakkor egyértelműen elhatárolja a kéményseprő-ipari szerv és a kéményseprő-ipari szolgáltató által lakossági körben térítésmentesen végzett tevékenységet a díjfizetés ellenében végzett tevékenységtől.

-----STARTING---POINT---VEGE---

A 110. §-hoz

A hatálybalépésre vonatkozó rendelkezéseket tartalmazza.

A 111. §-hoz

Az Alaptörvény szerinti sarkalatossági záradékot tartalmazza.

A 112. §-hoz

A jogharmonizációs záradékot tartalmazza.