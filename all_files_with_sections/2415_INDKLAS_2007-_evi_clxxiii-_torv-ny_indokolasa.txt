2007. évi CLXXIII. törvény indokolása

a közúti közlekedési előéleti pontrendszerről szóló 2000. évi CXXVIII. törvény módosításáról

-----STARTING---POINT---ALTALANOS--- 

A gépjárművezetők önkéntes jogkövető magatartásának erősítését és a közúti közlekedés biztonságának javítását célként kitűző, a közúti közlekedési előéleti pontrendszerről szóló 2000. évi CXXVIII. törvény (a továbbiakban: Kpt.), valamint a végrehajtására kiadott 236/2000. (XII. 23.) Korm. rendelet 2001. január 1-jei hatálybalépése óta eltelt évek alatt bebizonyította létjogosultságát, azonban a közlekedésbiztonság javítása érdekében annak szigorítása szükséges.

A pontrendszer lényege, hogy amennyiben a jogszabályban meghatározott közlekedési szabályszegések elkövetése esetén a bíróság, vagy a szabálysértési hatóság az elkövetőt nem tiltja el a járművezetéstől (Btk. 58. §, 1999. évi LXIX. törvény 18. §), a Kpt. különböző mértékű, ún. előéleti pontszámokat kapcsol, amelyeket a cselekmény jogerős megállapítását követően nyilvántartásban regisztrálnak. A Kpt.-ben meghatározott pontszámok elérése esetén a vezetői engedélyek visszavonására kerül sor, amelyet csak utánképzést követően lehet visszaadni. A pontrendszer elsősorban a szándékos közlekedési szabályszegések rendszeres elkövetőit - egy objektív, előrelátható figyelmeztetési rendszer alkalmazásával - hivatott a közlekedési magatartásuk megváltoztatására ösztönözni, e szabályszegőket a járművezetésből kizárni.

A Kpt. bevezetésekor a jogalkotó meghatározta a hatálya alá tartozó szabálysértéseket is, amelyhez 1-1 pontot rendelt. A Kpt.-ben kapott felhatalmazás alapján a Kormány 2004. április 1-jei hatállyal rendeletben határozta meg azon szabálysértéseket, amelyekhez előéleti pont kapcsolódik, egyben annak mértékét 1-3 pont közé sorolta be, tehát a Kormány jelenleg ezen keretek között mozoghat.

A módosítás a pontrendszer szigorítását eredményezte, a hatályos szabályozásnak azonban még mindig nincs kellő visszatartó hatása, hatékonysága nem érte el a kívánt szintet. A kormányrendelet kiadásakor már látható volt, hogy ilyen alacsony pontszámok mellett, figyelembe véve az addigi tapasztalatokat és a közúti ellenőrzések számát (amely jelentősen nem fokozható tovább), a Kpt. célja maradéktalanul nem érhető el. A felülvizsgálat mindig arra az eredményre jutott, hogy a pontszámok növelése szükséges.

A kellő hatékonyság hiányára lehet következtetni abból is, hogy 2006. december 31-ig 330 fő érte el, illetve haladta meg a vezetői engedély visszavonását eredményező 18 pontot. Az nyilván nem mérhető, hogy hány főt tart vissza a szabályszegéstől az, hogy bekerülhet a pontrendszerbe, illetve az újabb szabályszegéstől ha már rendelkezik előéleti ponttal.

2006. december 31-én 552 669 fő rendelkezett ponttal, ebből 135 533 főnek volt 1 pontja, összesen 234 főnek volt 14 pontja, amely értesítést vont maga után arról, hogy további jogsértés esetén közeledik az a 18 pontos határ ahol visszavonásra kerülhet a vezetői engedélye.

A közlekedési balesetek száma, súlyossága 2000 évtől folyamatosan emelkedik. Éves szinten közel 21 000 személyi sérüléses baleset történik, amelynek során 29 000 körül van a sérültek száma, ebből közel 13 000 a súlyos sérült, és 1300 a halálos áldozatok száma.

2006-ban 20 977 személyi sérüléssel járó közúti közlekedési balesetből 29 280-an sérültek meg, amelyből 1303-an elhunytak.

2007 első negyedévében az előző év azonos időszakához viszonyítva 16%-kal nőtt a személyi sérüléssel járó közúti közlekedési balesetek száma, összesen 4271 esetről van szó, amelynek során 5207 személyi sérülés történt és ebből 1691-en súlyosan megsérültek, 286-an életüket vesztették.

A pontrendszer szigorítása, a maga eszközeivel ezt a folyamatot kívánja megállítani, illetve megfordítani. Figyelemmel arra, hogy a közlekedésben megjelentek az agresszív vezetők, illetve a polgárok egy részére az önkéntes jogkövetés nem jellemző, velük szemben rövid távon eredmény csak a jogszabályok szigorításától, az ellenőrzések fokozásától várható.

A balesetek okai között a pontrendszer hatálya alá tartozó szabályszegések kiemelt szerepet kapnak. Ugyanakkor jelentős számban lehetnek azok a balesetek, amelyek nem kerülnek a hatóság tudomására, illetve nem igényelnek rendőri intézkedést.

A közlekedésbiztonság javítása érdekében egyéb intézkedések mellett felül kellett vizsgálni a törvényben meghatározott ponthatárokat, és a már évek óta szükséges emeléseket el kell végezni. A törvény ennek a felülvizsgálatnak az eredményeként készült.

A törvény egységesen 2 ponttal emeli meg az eddigi pontszámokat, így már négy súlyos és jogerősen elbírált szabálysértés esetén, amelyhez 5-5 pont járul, ha azok még nem évültek el, sor kerül a vezetői engedély visszavonására. Külföldi tapasztalatok azt igazolják, hogy csak megfelelően szigorú pontrendszernek van létjogosultsága.

Az eljárási rend módosítását a Kpt. alkalmazása óta eltelt jogalkalmazási tapasztalatok, a hatásköri változások illetve közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) rendelkezései indokolják.

-----STARTING---POINT---RESZLETES---

Az 1. §-hoz

A Kpt. hatálya jelenleg csak a magyar vezetői engedéllyel rendelkezőkre terjed ki. A vezetői engedély visszavonását eredményező 18 pont elérése esetén a magyar hatóság által kiállított okmányt le kell adni a közlekedési igazgatási hatóságnál.

A hatályos rendelkezés alapján a vezetői engedély visszavonása esetén az okmány-leadást (döntően munkavállalás kapcsán honosított) a magyar vezetői engedély alapján kiállított külföldi okmányra nézve nem lehet teljesíteni, mivel a magyar állampolgárok hazatérésüket követően általában nem tesznek eleget a közúti közlekedési igazgatási feladatokról, a közúti közlekedési okmányok kiadásáról és visszavonásáról szóló 35/2000. (XI. 30.) BM rendelet 19. §-ának (1) bekezdésében előírtaknak, azaz külföldi vezetői engedélyüket nem cserélik le hat hónapon belül hazai okmányra. Ezért a járműnyilvántartásban szereplő magyar állampolgárnak a magyar vezetői engedély cseréje esetén a külföldi hatóság által kiállított okmányt kell leadnia, ezzel megakadályozható, hogy a visszavonás ellenére a külföldi hatóság által kiállított és a járművezető birtokában lévő okmánnyal közúti forgalomban való részvétele jogszerűségének látszatát keltse.

A 2. §-hoz

A jogalkalmazás során problémát jelent az elkövető tájékoztatása az előéleti pontadásról abban az esetben, ha bíróság kifogás alapján megváltoztatta a határozatot (a rendőrség által kiszabott járművezetéstől eltiltást mellőzte, ennek következtében viszont a jogsértéshez - ha jogszabály azt előírja - előéleti pontszám járul). A gyakorlat az, hogy a szabálysértési hatóság a határozat visszaérkezése után küld egy tájékoztatót. Előfordul továbbá, hogy helyszíni bírság kiszabása esetén tévesen tájékoztatják az elkövetőt a jogszabály által a szabálysértéshez rendelt pontszámokról, illetve nem tekintik a cselekményt a pontrendszer hatálya alá tartozónak, amely a parancsnoki revízió, illetve a feldolgozás során derül ki. Jelenleg ennek megoldása nem egységes. Mivel a pontszámok megállapítása, a cselekményhez rendelése nem a hatóság döntése, ezért a hibás tájékoztatás az elkövető utólagos értesítésével korrigálható.

A 3. §-hoz

A törvény a Kpt. alapján a szabályszegésekhez rendelt pontok számát egységesen 2 ponttal megemeli. Ennek alapján szándékos bűncselekmény esetén 9 pont, gondatlan elkövetés esetén 6 pont kapcsolódik a jogsértéshez, míg szabálysértésnél - annak súlyosságától, gyakoriságától függően 1-5 pont között változik.

A törvény egységesen 2 ponttal emeli meg az eddigi pontszámokat, így már négy súlyos és jogerősen elbírált szabálysértés esetén, amelyhez 5-5 pont járul, ha azok még nem évültek el, sor kerül a vezetői engedély visszavonására. Külföldi tapasztalatok azt igazolják, hogy csak megfelelően szigorú pontrendszernek van létjogosultsága.

A pontok számának növelése miatt változnak a halmazati szabályok, bűncselekmények közül a legmagasabb pontszámmal járó bűncselekményhez rendelt pontszámot 4 ponttal kell növelni, a szabálysértések esetében a legmagasabb pontszámmal járó szabálysértéshez rendelt pontszámot a kisebb súlyú szabálysértéshez rendelt pontszám felével kell megemelni. Ezzel a megoldással - az 1 ponttal járó szabálysértés kivételével - elkerülhető hogy a halmazati pontszám elérje az elbírált egyes szabálysértésekre megállapított pontszámok felső határának együttes tartalmát.

Figyelemmel arra, hogy csak egész pontszámok adhatók, így a töredék pontszámokat felfelé kell kerekíteni, ellenkező esetben előfordulhatna, hogy a kisebb pontszámmal járó szabályszegések nem érvényesülnének a pontok megállapításánál.

A pontrendszer hatálya alá tartozó bűncselekményeket a Kpt., míg a szabálysértéseket és azokhoz rendelet pontok számát 1-5 között a Kormány rendeletben határozza meg.

A 4. §-hoz

A közlekedési előéleti pontrendszert nyilvántartó szervként a Kormány a Közigazgatási és Elektronikus Közszolgáltatások Központi Hivatala létrehozásáról, feladatairól és hatásköréről szóló 276/2006. (XII. 23.) Korm. rendeletben a Közigazgatási és Elektronikus Közszolgáltatások Központi Hivatalát (a továbbiakban: KEKKH) jelölte ki. Az okmányok Kpt. alapján történő visszavonását azonban kivette a jogelőd hatásköréből és a körzetközponti feladatokat ellátó települési jegyzőkhöz (okmányiroda) telepítette. Ennek következtében elválik egymástól a 18. pont elérését észlelő és erről az okmányirodát tájékoztató valamint az okmány visszavonására hatáskörrel rendelkező hatóság. Így jelentős idő telhet el az értesítéskor nyilvántartásban szereplő pontszám és a határozathozatal, illetve annak jogerőre emelkedése között, amely alatt a pontszámokban változás állhat be. Az állampolgárokat nem érheti joghátrány az ügyintézés, illetve a pontszámok nyilvántartásba vételének elhúzódásáért, ezért a visszavonó határozat jogerőre emelkedésékor az ügyfélnek nyilvántartásban szereplő összes pontszámát törölni kell.

A mielőbbi határozathozatal érdekében a törvény a Ket.-ben biztosított lehetőséggel élve az általános ügyintézésnél rövidebb határidőket állapít meg.

A nyilvántartásból a közlekedési igazgatási hatóság a határozat jogerőre emelkedésével egyidejűleg maga törli a pontszámokat, amely egyszerűbb ügyintézést, a nyilvántartó felé történő külön tájékoztatási kötelezettség mellőzését, ezzel a nyilvántartó külön intézkedésének a megszüntetését, és az időszerűséget szolgálja.

A szabályszegés és a hozzá rendelt pontok összekapcsolásánál, az elkövetéskor hatályban lévő pontszámokat kell alkalmazni, kivéve, ha az elbírálásakor az már nem tartozik a pontrendszer hatálya alá, illetve az új jogszabály arra kevesebb pontot állapít meg.

Az 5. §-hoz

A pontrendszer a hatályos rendelkezések szerint lehetőséget biztosít a szerzett pontok számának a gépjárművezető elhatározásából történő csökkentésére, amennyiben az utánképzésen önként részt vesz. Az önkéntes utánképzés eredményeként csökkenthető pontszámoknál a törvény különbséget tesz aszerint, hogy arra hány pontnál kerül sor. A törvény ezzel is ösztönözni kívánja a gépjárművezetőt, hogy minél előbb kiküszöbölje „deviáns” magatartását. A törvény 3. §-a szerint a pontértékek egységesen 2 ponttal növekednek, így hamarabb elérhetőek azok a ponthatárok, melyek a gépjárművezető értesítéséhez vezetnek, illetve a visszavonást eredményezik. Ezért az önkéntesség ösztönzése és az utánképzés időigényére (a bejellenkezés és az utánképzés megkezdése közötti idő, illetve annak időtartama) figyelemmel csökkenteni kell az értesítési küszöböt és ennek megfelelően az utánképzés alapján törlendő pontok számát meg kel emelni. (Az értesítési küszöb csökkentésére a záró rendelkezések között kerül sor.)

A 6. §-hoz

A Kormány a Kpt.-ben felhatalmazást kapott arra, hogy a törvényi szabályozás alapján rendeletben határozza meg a pontrendszer alkalmazásának részletes szabályait. Ezeket a szabályokat a közúti közlekedési előéleti pontrendszerről szóló 2000. évi CXXVIII. törvény végrehajtásáról szóló 236/2000. (XII. 23.) Korm. rendelet tartalmazza. A hatályos rendelkezések olyan dátumokat tartalmaznak, amelyek már eredményesen elteltek, illetve a szabályozást alacsonyabb pontszámok között tette lehetővé. Az új pontszámok bevezetésével a kormányrendeletet is felül kell vizsgálni, a közlekedési morál, és statisztikai adatok figyelembevétel a pontrendszer hatálya alá tartozó szabálysértések körét át kell tekinteni, és azokat újra be kell sorolni.

A 7. §-hoz

A Kpt.-nek egy melléklete van hatályban, ezért módosítását a számozás elhagyása, illetve a pontszámok felemelése indokolja.

A 8. §-hoz

A törvény 4. §-ával módosított, a Kpt. 7. §-a a közúti közlekedési nyilvántartásról szóló 1999. évi LXXXIV. törvény (a továbbiakban: Kknyt.) 5. §-a (1) bekezdésének j) pontjával - amely a pontrendszerrel kapcsolatban a körzet-központi feladatokat ellátó települési önkormányzat jegyzőjének (a továbbiakban: közlekedési igazgatási hatóság) határoz meg feladatokat - összefüggő rendelkezéseket tartalmaz, ezért a két normát összhangba kell hozni. A törvény 4. §-ával összhangban a Kknyt. módosítása kiegészíti, pontosítja a közlekedési igazgatási hatóságnak a pontrendszerből eredő vezetői engedély visszavonásával kapcsolatos feladatait, többek között az adatváltozásoknak a nyilvántartáson történő átvezetését. Az eljárás gyorsítása és a nyilvántartás aktualitása érdekében ezt az általánostól eltérő határidőhöz köti.

-----STARTING---POINT---VEGE---

A 9. §-hoz

E szakasz hatályba léptető rendelkezést, a legutóbbi módosítás korrekcióját a nyilvántartást végző szerv (KEKKH) rövidítésében, a pontszámok növekedésére figyelemmel az értesítési küszöb 12 pontra csökkentéséthez szükséges szövegmódosítást, a törvény 8. §-a szerinti Kknyt. módosítás alapján a célhoz kötöttség elvének eleget téve az adatkezelési szabályok kiegészítését, és a már végrehajtott, így érdemi tartalommal nem bíró szabályok továbbá az időközben bekövetkezett jogi szabályozással össze nem egyeztethető rendelkezés hatályon kívül helyezését tartalmazza.