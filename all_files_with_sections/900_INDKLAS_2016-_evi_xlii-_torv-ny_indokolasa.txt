2016. évi XLII. törvény indokolása

a fogyasztóvédelemről szóló 1997. évi CLV. törvény és a víziközmű-szolgáltatásról szóló 2011. évi CCIX. törvény módosításáról

-----STARTING---POINT---ALTALANOS--- 

A víziközmű-szolgáltatásról szóló 2011. évi CCIX. törvény (a továbbiakban: Vksztv.) vonatkozásában átfogó jellegű módosításra a 2011. évi kihirdetését követően három alkalommal (2012-ben, 2013-ban és 2015-ben) került sor. E módosítások mellett a törvény több alkalommal más törvények által egy-egy sajátos jogpolitikai cél érdekében is módosult.

Részben a fenti módosítások alkalmával szerzett tapasztalatok és különösen a Vksztv.-nek a víziközmű-szolgáltatással összefüggő egyes törvények módosításáról szóló 2015. évi CXIX. törvény általi módosításával összefüggésben elhangzott parlamenti vita irányította rá a figyelmet arra, hogy számos problémát a Vksztv. nem kezel megfelelően, kisebb hiányosságokkal és koherencia zavarokkal terhelt. Emellett a Vksztv. hatályba lépése óta eltelt több mint 4 év során felhalmozódott jogalkalmazási gyakorlat és a 2016-ban záruló víziközmű-szolgáltatói integráció előrehaladása során szerzett tapasztalatok alapján is időszerűvé vált a Vksztv. és az alkalmazását közvetlenül érintő néhány törvény korrekciója.

A törvény tehát az utólagos hatásvizsgálat során szerzett tapasztalatok alapján egyrészt a jogalkalmazási feladatok elősegítését, valamint a Vksztv. fogalomrendszerének további egységesítését, pontosítását és a szabályozási céllal össze nem egyeztethető rendelkezések hatályon kívül helyezését célozza. Fentiek figyelembevételével a kiemelt szabályozási tárgykörökre fókuszálva a törvény az alábbi területeket érinti.

A törvény átalakítja a Magyar Energetikai és Közmű-szabályozási Hivatal (a továbbiakban: Hivatal) hatósági jogalkalmazói tevékenységének kereteit. Szakít a villamos energiáról szóló 2007. évi LXXXVI. törvényben szabályozott hatósági eljárási szabályok víziközmű-szolgáltatás területén történő alkalmazásával és az eljárásrendet a közigazgatási hatósági eljárás és szolgáltatás általános szabályairól szóló 2004. évi CXL. törvényhez kapcsolja. A Vksztv. csak néhány részletkérdésben kíván az általános eljárási szabályoktól eltérni. A hatósági feladat és eljárásrend átalakításával együtt a Hivatal hatósági tevékenységében most jelenik meg első ízben hangsúlyozottan a felügyeleti tevékenység, mely ezentúl a törvény által nevesített formában átfogó ellenőrzésre, célvizsgálatra és utóellenőrzése terjedhet ki.

A Vksztv. számos normájából az ellátásért felelős vonatkozásában meghatározott jogok és kötelezettségek általánosításával és rendszerezésével a törvény - alapvetően a jogalkalmazói munka támogatása érdekében - kiemeli az ellátásért felelősre vonatkozó esszenciális szabályokat. Az ellátásért felelősi szerepkörre vonatkozó új szabályozás másik része arra törekszik, hogy a víziközmű-rendszerek üzemeltetésénél gördülékenyebb legyen az ellátásért felelősök kapcsolata, továbbá az eltérő típusú üzemeltetési jogviszonyok az egységesedés irányába változzanak, különös tekintettel a nem kizárólagos tulajdonú víziközművek esetében.

A Vksztv.-ben lefektetett víziközmű-szolgáltatói engedélyezési rendszer alkalmazása nehézkesnek és rugalmatlannak bizonyult. Az elmúlt években szerzett tapasztalatokra támaszkodva vált szükségessé az engedélyezési rendszer átalakítása. A törvény a víziközmű-szolgáltató gazdasági, technikai és személyi felkészültségét érintő, valamint az üzemeltetési szerződésekből következő, a víziközmű-szolgáltató működésének területi határait kijelölő részek mentén kettébontja a jelenlegi víziközmű-szolgáltatói engedélyeket. Ezáltal a relatíve állandó, a víziközmű-szolgáltató felkészültségére vonatkozó feltételeket tartalmazó szolgáltatói engedélyt, valamint a gyakori területi változások követését működési engedélyt vagy engedélyeket hoz létre.

A Vksztv. hatálybalépése óta a víziközművek javára bejegyzendő - valamilyen oknál fogva elmaradt vagy nem az ellátásért felelős javára bejegyzett - szolgalomalapítás területén részben a sajátos eljárási szabályok hiánya miatt számottevő eredményeket nem sikerült elérni. A törvény a vonatkozó rendelkezések újraszabályozásával és kiegészítésével kívánja elősegíteni a korábban elmaradt szolgalomalapításokat.

Mindemellett tartalmazza a Vksztv. további, kisebb fogalmi és nyelvhelyességi korrekcióit, pontosításait.

-----STARTING---POINT---RESZLETES---

Az 1. §-hoz

A fogyasztóvédelemről szóló 1997. évi CLV. törvény (a továbbiakban: Fgytv.) 17/B. § (5) bekezdése módosításának szükségességére az Alapvető Jogok Biztosa AJB-474/2016. számú ügyben tett jelentése hívta fel a figyelmet. A vizsgálati jelentés szerint indokolatlan a korábbi, érdemben megválaszolt fogyasztói panasz tartalmával azonos tartalmú, ugyanazon felhasználó által tett, új információt nem tartalmazó panasz, valamint a névtelen felhasználói panasz kivizsgálása. A fogyasztóvédelemről szóló 1997. évi CLV. törvény 17/B. § (5) bekezdésének kiegészítése ennek az elvárásnak tesz eleget.

Az Fgytv. két további bekezdésének módosítását az alábbiak indokolják.

A közigazgatási bürokráciacsökkentéssel összefüggő törvénymódosításokról szóló 2015. évi CLXXXVI. törvény módosítása következtében az Fgytv.-be kodifikációs hiba került, a helyes hivatkozás a 17/D. § (10) bekezdésben a (8) bekezdés, nem pedig a (9) bekezdés.

Az Fgytv. 29. § (11) bekezdésének a békéltető testületi eljárásban a vállalkozás együttműködési kötelezettségét megállapító rendelkezését a fogyasztóvédelemről szóló 1997. évi CLV. törvény, valamint a kis- és középvállalkozásokról, fejlődésük támogatásáról szóló 2004. évi XXXIV. törvény módosításáról szóló 2015. évi CXXXVII. törvény állapította meg. A rendelkezés 2015. szeptember 11-én lépett hatályba, ezt követően a békéltető testületek és a fogyasztóvédelmi hatóság is jelezte, hogy a vállalkozások egy része a személyes megjelenés kötelezettsége alól arra való hivatkozással igyekszik kibújni, hogy a „fióktelep” szó nem szerepel az Fgytv. vonatkozó rendelkezésében. Annak ellenére hivatkoznak erre, hogy a cégnyilvánosságról, a bírósági cégeljárásról és a végelszámolásról szóló 2006. évi V. törvény 7. § (2) bekezdése alapján a cég fióktelepe pedig olyan telephely, amely más településen van, mint a cég székhelye. A jogalkotói szándék egyértelműen arra irányul, hogy minél több cég vegyen részt személyesen a békéltető testületi eljárásban, ezért az egységes jogalkalmazást szolgálja a normaszöveg kiegészítése a „fióktelep” kifejezés beépítésével.

A 2. §-hoz

A Vksztv. értelmező rendelkezéseinek módosítását a jogalkalmazási tapasztalatok a műszaki követelményeknek való pontosabb megfelelés és az egyértelmű fogalomhasználatra való törekvés indokolta.

A 3. §-hoz

A Vksztv. II. fejezetének újraszabályozásával egyrészt jobban kidomborodik a víziközmű-szolgáltatásban meghatározó Hivatal sajátos feladat- és hatásköre az első ízben szabályozásra kerülő felügyeleti tevékenységgel együtt, másrészt ezzel összefüggésben megtörténik a hatósági eljárásrendnek a közigazgatási hatósági eljárás és szolgáltatás általános szabályairól szóló 2004. évi CXL. törvényhez (a továbbiakban: Ket.) történő közvetlen kapcsolása (a villamos energiáról szóló törvény mint korábbi origó jogszabály helyett), harmadrészt önálló szakaszba kerülnek a víziközmű-szolgáltatásban érintett egyéb hatóságokra vonatkozó szabályok.

Az új 2/a. alcím a Hivatal eljárására vonatkozó szabályokat foglalja össze. A szabályozásban megjelenik az alapvetően Ket.-hez kapcsolt szabályozás, azzal, hogy néhány ponton (hiánypótlás, függő hatályú döntés, jogorvoslati rend) a Vksztv. az általános eljárás rendtől eltérő szabályokat állapít meg. A szabályozás tartalmi értelemben nem módosítja, inkább újrastrukturálja a Vksztv. Hivatalra vonatkozó számos eljárási szabályát (eljárási határidők, ügyfél-elégedettség vizsgálat stb.).

Az új 2/b. alcím a Hivatal felügyeleti tevékenységére vonatkozó szabályokat rögzíti, megkülönböztetve a felügyeleti eljárások (átfogó ellenőrzés, célvizsgálat és utóellenőrzés) típusait, elemi eljárási szabályait és eszközeit. Ezek alkalmazásával kezdetét veheti a Hivatal által korábban csak eseti jelleggel végzett felügyeleti munka tervszerű végrehajtása.

A Vksztv. II. fejezetének újraszabályozása kisebb szövegpontosításoktól eltekintve tartalmi értelemben nem változtatott a víziközmű-szolgáltatásban érintett egyéb hatóságokra vonatkozó szabályokon. Ez utóbbiak a 2/c. alcím alá kerültek.

A 4. §-hoz

Annak ellenére, hogy a Vksztv. bevezette és széleskörűen alkalmazta az ellátásért felelős fogalmát, továbbá számos feladat- és hatáskört is telepített ehhez, az ellátásért felelősi feladat- és hatáskörök a Vksztv. egyes rendelkezéseiben szétszórva jelentek meg. Indokolt volt a szabályozás logikáját megfordítani, és nem a feladatok felől meghatározni az ellátásért felelős jogait és kötelezettségeit, hanem magából a személyből kiindulva összefoglaló jelleggel szabályozni a jogalkotó által az ellátásért felelősnek címzett feladatokat. E szabályozási cél nem érinti a Vksztv. normáiban megjelenő ellátásért felelősre vonatkozó részletszabályokat, mert azokra a feladatok további pontosítása végett szükség van. Az ellátásért felelős fogalmi elemeinek 5/F. §-ban történő kiemelése elősegíti a jogszabály alkalmazását, a könnyebb értelmezést. A módosítás nem érinti az ellátásért felelősre vonatkozó jogok és kötelezettségek eddigi rendszerét.

E változással összefüggésben indokolt pontosítani korábban a 9. §-ban meghatározott állami és az önkormányzati feladatokat, hangsúlyozva azt, hogy e feladat- és hatáskörök tartalma egyetlen kivétellel változatlan marad. Kivételt jelent, hogy az ellátásért felelős személye vonatkozásában megszűnik az a Vksztv. 9. § (2) bekezdésében szabályozott méltánytalan helyzet, mely értelmében csak 100%-os állami víziközmű tulajdon esetén illette meg államot az ellátásért felelősi szerep. Számos víziközmű-rendszer esetében az állami mellett előfordul más (önkormányzati) tulajdon is, és ezeknél - akármilyen kis részben volt a víziközmű az önkormányzat tulajdonában - az állam nem gyakorolhatott ellátásért felelősi feladatot. A tulajdonosi és az ellátásért felelősi szerepkör ilyen módon történő elválasztása további koherencia zavart okozott a víziközmű-működtetés tekintetben, ugyanis az ellátásért felelős önkormányzatnak állami tulajdon vonatkozásában is közvetlen felelőssége volt például a víziközmű-fejlesztés vagy akár a vagyonértékelés területén. Az új szabályok értelmében állami tulajdonban lévő víziközműről ellátott felhasználók esetében az állam lesz az ellátásért felelős. Az 5/F. § (2) bekezdés a) pontjában meghatározott tulajdonjogot a szóban forgó víziközmű-rendszer működtetési feladatainak optimalizálása és a víziközmű tulajdonnak a törvényben meghatározott tulajdoni státusza érdekében az érdekelt ellátásért felelősnek (állam vagy önkormányzat) kell megszereznie.

A Vksztv. szabályozásából hiányzott azoknak a legalapvetőbb esetköröknek a szabályozása, amikor két vagy több ellátásért felelősnek részben a közös tulajdonban álló víziközmű-rendszer fejlesztése, részben annak üzemeltetésbe adása kérdésében megállapodásra kellett jutni. Ezt a hiányt pótolja az az 5/G. § szabályanyaga. Ebben az kerül szabályozásra, hogy mely alapvető kérdésekben kell a közös ellátásért felelősséggel érintett víziközmű-rendszerek tulajdonosainak megállapodni, hogyan alakulnak közöttük az erőviszonyok (szavazati jog). E rendelkezések nem zárják ki annak lehetőségét, hogy az érintettek közössége abban állapodjon meg, hogy az ellátásért felelősi jogok és kötelezettségek gyakorlásával kizárólag az egyik érdekeltet ruházzák fel.

Az 5/H. § egyrészt az ellátásért felelősök közötti a víziközmű vagyon térítésmentes átruházását szabályozza, másrészt előírja, hogy a víziközmű-rendszer, gondolva itt elsősorban a több ellátásért felelős tulajdonában álló víziközmű-rendszerekre, csak egy üzemeltetési jogviszony alapján legyenek működtethetők. Ez utóbbi követelmény maradéktalan megvalósítására a törvény az átmeneti rendelkezések között 2017. december 31-ig biztosít lehetőséget.

Az 5. §-hoz

Az állami vagyonról szóló törvénnyel való összhang biztosítása érdekében a módosítás a Magyar Államot megillető tulajdonosi jogok és kötelezettségek összességét a Magyar Nemzeti Vagyonkezelő Zártkörűen Működő Részvénytársasághoz telepíti.

A Vksztv. 6. §-nak új (3a) bekezdéssel történő kiegészítésére az ellátásért felelős szerepkörének újraszabályozásával, illetve a 9. § hatályon kívül helyezésével összefüggésben kerül sor.

A 6. §-hoz

A Vksztv. 2015. évi módosítása alkalmával kikerült a törvény rendelkezései közül az a feltétel, mely a nem víziközmű-szolgáltató vagy az ellátásért felelős által megvalósuló beruházás esetében arra ösztönzi a beruházót, hogy előzetesen egyeztessen az ellátásért felelőssel és szerezze be jóváhagyását a fejlesztés megvalósításához. Ennek hátterében az feltételezés állt, hogy a beruházás megvalósítása során számos egyéb rendelkezés (tulajdonosi hozzájárulás, közterület használati engedély, szakhatósági jogkör) biztosítja, hogy az ellátásért felelős értesüljön a beruházásról és azzal kapcsolatban kifejtse álláspontját. Ezt a feltételezést a tapasztalatok nem igazolták vissza, ezért szükséges annak ismételt törvényi megerősítése, hogy a beruházó víziközmű beruházást kizárólag az ellátásért felelős előzetes jóváhagyásával valósíthatja meg.

A 7. §-hoz

A gördülő fejlesztési tervekre vonatkozó szabályok pontosításának célja egyrészt a víziközmű-szolgáltatók e területen kifejtett tevékenységének bővítése, másrészt a Hivatalhoz történő benyújtás határidejének korrekciója volt. E változások lehetővé teszik a tervek szakmai színvonalának emelését és időben nagyobb mozgásteret engednek a képviselő testületek (közgyűlés) számára, hogy a felelősségi körükbe tartozó tervek tartalmát érintően a szükséges döntést meghozzák.

A 8. §-hoz

A víziközművek körét érintő térképi adatbázis kialakítása egy 2015-ben záruló KEOP projekt keretében megtörtént. A teljes körű feltöltés folyamatban van. Ahhoz, hogy ez az adatbázis közhiteles térképi nyilvántartásnak minősülhessen, jogszabályi keretet kell teremteni egyrészt ahhoz, a közhitelességet biztosító, arra alkalmas hatóság Kormány általi kijelölése később megvalósulhasson, másrészt, hogy a széles adatkört magában foglaló víziközmű térképi adatbázisból kijelölésre kerülhessen a közhiteles adatállomány egy szűkebb köre. Ezek a feladatok szorosan kapcsolódnak az állam által üzemeltetett egyéb térképi nyilvántartásokhoz, így különösen az e-közmű adatbázishoz, biztosítva az elvárt minőségi paraméterekkel rendelkező alapadat forrást és adatszolgáltatást.

E szabályozással szoros összefüggésben kiegészítésre kerül a Kormány számára biztosított felhatalmazó rendelkezések köre.

A 9. §-hoz

A Vksztv. 2015. évi módosítása írta elő, hogy a víziközmű fejlesztésre szolgáló pénzügyi eszközök felhasználásáról elszámoló jelentést kell előterjeszteni a Hivatalhoz. A módosítás azt a célt szolgálja, hogy a Hivatal az elszámoló jelentés tartalmi és formai követelményeiről honlapján tájékoztatót tegyen közzé.

A 10. §-hoz

Az üzemeltetési jogviszonyok megszüntetésének szabályai nem érintették korábban a szerződés rendes felmondással történő megszüntetésének lehetőségét. A szabályozás kiegészítése megteremti a határozatlan időre kötött szerződések rendes felmondással történő megszüntetésének a lehetőségét, azzal, hogy a korábbi, szankciós felmondási lehetőségeket egyidejűleg a határozott idejű szerződésekhez rendeli alkalmazni (az utóbbi módosítások a szövegcserés módosítások között kaptak helyet).

A víziközmű-szolgáltatói engedélyezési rendszer átalakítása miatt vált szükségessé a szerződés megszűnési okok közé felvenni azt az esetet, ha a Hivatal a vonatkozó működési engedélyt visszavonja.

A 11. §-hoz

A víziközmű-szolgáltatói engedélyezési rendszer átalakítása miatt az üzemeltetési szerződés jóváhagyására irányuló eljárás a víziközmű-szolgáltató működési engedélyezési eljárásába olvad be. A Vksztv. 22. § (1) bekezdésének kisebb módosítása ezzel összefüggésben vált szükségessé.

A 12. §-hoz

Az ideiglenes szolgáltatással összefüggésben - az első jogalkalmazói tapasztalatok alapján végrehajtott - kisebb szövegpontosításokat tartalmazó rendelkezés.

A 13. §-hoz

A Vksztv. 12. alcíme újraszabályozásának célja a víziközmű-szolgáltatói engedélyezési rendszer formai átalakítása. Az új szabályozás kettéválasztja a korábbi, komplex tartalmú víziközmű-szolgáltatói működési engedélyt és hozzá kapcsolódó hatósági eljárást. Létrejövő engedély típus egyike a víziközmű-szolgáltatói engedély, ami konstitutív jelleggel szabályozza azt, hogy egy gazdasági társaság mikortól tekinthető víziközmű-szolgáltatónak. Ez az engedély önmagában csak az előfeltételét biztosítja annak, hogy a víziközmű-szolgáltató a másik újonnan bevezetett működési engedély birtokában ténylegesen víziközmű-működtetési (Vksztv. 2. § 22. pont), víziközmű-üzemeltetési (Vksztv. 2. § 26. pont) és vízközmű-szolgáltatási (Vksztv. 2. § 24. pont) tevékenységet végezzen. Ezt fejezi ki, illetve erre utal az engedély megnevezése is.

A működési engedély iránti kérelem előterjesztésének a meglévő víziközmű-szolgáltatói engedély mellett előfeltétele az ellátásért felelőssel létrejött üzemeltetési jogviszony. A víziközmű integráció jelenlegi szakaszában a legalább 100 ezer felhasználói egyenértékkel való rendelkezés jelenti az alapfeltételt. Ez a limit a törvény eredeti ütemezésének megfelelően 2017-től 150 ezer fölé emelkedik.

A 36. §-ban szabályozottak szerint a Hivatal a víziközmű-szolgáltatói engedélyezési eljárásban a kérelmező általános felkészültségét, ezen belül gazdasági potenciálját, személyi és tárgyi eszközökkel való ellátottságát vizsgálja. Az így kibocsátott konstitutív hatályú engedély birtokában lehet egy gazdasági társaságról mint víziközmű-szolgáltatóról beszélni.

A 37. §-ban szabályozott működési engedély alapján kezdheti meg ténylegesen a víziközmű-szolgáltató a Vksztv. hatálya alá tartozó tevékenységét. A működési engedély lényegében az ellátási terület lehatárolásával, a kiszolgált felhasználói egyenértékkel, az üzemeltetési jogviszonnyal összefüggő kérdésekkel foglalkozik. Az engedélyezési eljárás megindításához alapot egy új üzemeltetési jogviszony teremt. Az engedélyezési eljárás homlokterében az új üzemeltetési jogviszony szabályossági felülvizsgálata áll, azzal, hogy közben a Hivatal nem tekinthet el annak vizsgálatától, hogy az ellátási terület tervezett bővítése - összefüggésben a víziközmű-szolgáltatói engedélyben rögzítettekkel - veszélyezteti-e vízközmű-szolgáltató erőforrásait, valamint az ellátás biztonságot. Az engedély kibocsátása a víziközmű-szolgáltató ellátási területének és a kiszolgált felhasználói egyenérték változását (bővítését) is jelenti. A szabályozás nyitva hagyja és a kialakuló jogalkalmazási gyakorlatra bízza azt, hogy a Hivatal a víziközmű-szolgáltató részére egy vagy több működési engedélybe foglalva tartja majd célszerűnek meghatározni a fenti kérdéseket.

Az újraszabályozott 37/A. § tartalmazza a kérelemmel, az engedély módosításával és visszavonásával, a hivatalból történő eljárással összefüggő alapvető szabályokat. Tartalmi értelemben ezek a szabályok a törvény korábban hatályos rendelkezéseihez képest nem változtak, ugyanakkor áttekinthetőbb szerkezetben, egyszerűbb megfogalmazással jelennek meg.

A 14. §-hoz

A 38. § újraszabályozásával - összefüggésben az egyidejűleg módosuló 37. §-sal - lényegesen leegyszerűsödnek a kötelezettségek megszegésére, víziközmű-szolgáltatás engedély nélküli végzésére vonatkozó szabályok, rugalmasabb kereteket biztosítva a Hivatal hatósági jogalkalmazó tevékenységének. Célok között szerepelt, hogy megszűnjön az a redundancia, illetve inkoherencia, amit korábban az általános engedélyezési szabályok (hivatalból történő módosítás és visszavonás), valamint a szankciós jellegű intézkedések között lehetett tapasztalni. A szabályozás egyszerűsítésével a normavilágosság is javul.

A 15. §-hoz

A bírságolási jogcímek kisebb korrekcióját tartalmazó rendelkezés, melyekre a jelen törvénnyel bevezetett változások (felügyelet intézményének megjelenése, gördülő fejlesztési tervezés kisebb átalakítása, kiszervezési szabályok módosítása) miatt volt szükség.

A 16. §-hoz

A kiszervezési tevékenység korábbi, egyrészt a Vksztv.-ben, valamint a végrajtására kiadott kormányrendeletben meghatározott szabályrendszere nem támogatta megfelelően sem a Hivatal sem a víziközmű-szolgáltatók jogalkalmazói munkáját. A felhalmozódott tapasztalatok abba az irányba mutatnak, hogy indokolt a kiszervezési szabályokat új alapokra helyezni - különös tekintettel a bejelentés köteles és engedélyköteles tevékenységek közötti megkülönböztetésre - és célszerű azokat egy jogszabályba foglalni. Erre való tekintettel a Vksztv. keretei között a kiszervezés alapvető garanciális szabályai (volumen korlát, szervezeti feltétel) maradnak, és a részlet szabályok, különösen a tevékenység lista szabályozása teljes egészében a végrehajtási rendeletbe kerül. A kiszervezés szabályozási rendszerének átalakításával összefüggésben a szükséges felhatalmazó rendelkezésről is gondoskodik a törvény.

A 17. §-hoz

A mellékvízmérőkön alapuló elszámolással összefüggésben kisebb szövegpontosítást tartalmazó rendelkezés.

A 18. §-hoz

A bekötésre kötelezés 55. § (4)-(7) bekezdéseiben szabályozott esetköréhez képest szükség van arra is, hogy a vízgazdálkodási hatósági jogkör gyakorlója is eljárjon abban az esetben, ha közegészségügyi, környezetvédelmi vagy vízgazdálkodási szempontból veszélyt jelent a saját célú vízellátó létesítmény, saját célú szennyvízkezelő létesítmény, egyedi szennyvízkezelő berendezés vagy az egyedi zárt szennyvíztároló.

A 19. §-hoz

A víziközmű-rendszer és a bekötést megvalósítani szándékozó ingatlan közé esetlegesen ékelődő másik ingatlan vonatkozásában megvalósuló vízvezetési szolgalom alapítására, illetve annak hatósági eszközökkel történő kikényszerítésére korábban a Vksztv. végrehajtására kiadott kormányrendeletben található [76. § (6) bekezdés] utalás. Az ezzel összefüggő hatósági jogalkalmazói munkát akadályozta az eljárási szabályok hiánya. Tekintettel arra, hogy a hatósági kényszerrel történő szolgalom alapítás alkotmányosan védett alapérték korlátozását jelenti, a kérdéskört törvényi szinten szükséges szabályozni.

A törvénybe iktatott új 55/A-55/F. §-ok részben átveszik a végrehajtási rendeletből a szükséges részletszabályokat, nevezetesen azt, hogy az érdekelt félnek elsősorban a polgári jog keretei között kell a szolgalom szerződéssel történő alapításában megállapodni, majd ennek sikertelensége esetén veheti csak igénybe a hatóság segítségét.

Az 55/B-55/F. §-ok az ügyben eljáró járási hivatalok eljárásához biztosítanak részletszabályokat.

A 20. §-hoz

Az Alapvető Jogok Biztosa kifogása alapján volt indokolt a közegészségügyi követelmények teljesítéséhez szükséges ivóvízellátás biztosítására vonatkozó szabályokon a több emeletes lakóházak esetében változtatni. A kifogás arra irányult, hogy az a tény, miszerint a lakóházban van lift nem biztosítja önmagában a lifthez való közvetlen hozzáférés lehetőségét, így a lakóház belső szabályzata alapján a lifthasználatból kizárt állampolgárok ivóvízhez való hozzájutással kapcsolatos alapvető jogai sérülnek. Az 58. § új (12) bekezdéssel történő kiegészítése előírja az erre az esetre vonatkozó feltétlen lifthasználat biztosítását, ezáltal küszöbölve ki a visszásságot. Mindemellett a könnyebb értelmezés elősegítése végett néhány szövegpontosítást is magában foglal a módosítás. Így például szükséges volt pontosítani az elérési távolságot is arra való tekintettel, hogy a lakóépület ingatlanon belüli elhelyezkedése (nyeles telek kialakítás esetében) ne befolyásolja a víziközmű-szolgáltató, illetve az ellátásért felelős ivóvíz biztosítási feladatait.

A 21. §-hoz

A felhatalmazó rendelkezések a Kormány számára egyrészt a közhiteles víziközmű-térképi nyilvántartásra, másrészt a kiszervezésre vonatkozó szabályozás érdekében.

A 22. §-hoz

A 77. § (1a) bekezdéssel történő kiegészítése arra az esetre nyújt kielégítő szabályozást, amikor azért nem lehet átadási árat megállapítani, mert nincs megállapítva a (1) bekezdés szerinti ár. Ennek oka lehet például az, hogy az átadási pontot műszakilag 2013. január 31-et követően alakították ki. A beiktatott rendelkezés átmeneti időszakban az átadó és átvevő víziközmű-szolgáltató szerződéses megállapodására bízza az átadási ár meghatározását.

A 23. §-hoz

A Vksztv. 79. §-ában foglalt rendelkezések jelentős részben teljesültek, így a gazdálkodó szervezetek tulajdonában álló víziközmű-vagyon nemzeti tulajdonba került. Számos víziközmű-esetében azonban a vagyonátruházási folyamat megakadt. Ez utóbbi vagyonkör rendezésének feltételeit teremti meg az újraszabályozott 79. § (1)-(4) bekezdése. E rendelkezések arra biztosítanak az ellátásért felelős önkormányzatok számára lehetőséget, hogy a szóban forgó víziközműveket a polgári jog általános szabályai szerint szerezzék meg. A szabályozás rendezi azt az esetet is, ha egyszerre több ellátásért felelős érdekelt a tulajdonszerzésben, meghatározva az átháramló tulajdonból történő részesedésüket.

Ha a megállapodás a fentiek szerint nem jön létre a 79. § (5) bekezdése továbbra is biztosítja a víziközmű kisajátításának lehetőségét.

Azon víziközmű-rendszerek esetében ahol a kizárólagos állami tulajdonban álló regionális víziközmű-rendszerhez önkormányzati tulajdonban lévő víziközmű is kapcsolódik (toldalékos rendszerek) a víziközmű-működtetési feladatokat - részben az állami és önkormányzati tulajdonú rendszerelemekre vonatkozó eltérő szabályozási környezet, részben az alkalmazott üzemeltetési jogviszonyok esetleges különbözősége miatt - a gyakorlatban nehéz megvalósítani. Ezeknél a rendszereknél is a víziközmű-működtetési feladatokat azonos üzemeltetési jogviszony alapján egy ellátásért felelős és egy víziközmű-szolgáltató tudja csak hatékonyan megvalósítani.

E cél elérése érdekében szükséges, hogy a toldalékos víziközmű-rendszerek egységesen állami tulajdonba és ellátási felelősségbe, valamint egy víziközmű-szolgáltató üzemeltetésébe kerüljenek. Erre a feladat- és tulajdon átruházásra a Magyarország helyi önkormányzatairól szóló törvény szerint lehetőség van [13. § (1) bekezdés].

A 79. § (6) bekezdése meghatározza a szóban forgó vagyoni kört és határt szab a vagyonátruházás megvalósításához. A vagyonátruházással egyidejűleg a korábbi önkormányzati ellátásért felelősség államivá alakul át.

A 79. § (7)-(8) bekezdése az üzemeltetési jogviszony többségi állami tulajdonban álló víziközmű-szolgáltatóval történő kialakítását szabályozza a (6) bekezdés szerinti tulajdonos váltást megelőző időszakra. A törvény erejénél fogva a törvény hatálybalépésétől számítottan a 30. napon megszűnik az az üzemeltetési jogviszony, ami nem a kizárólagos állami tulajdonban álló regionális víziközmű-rendszert működtető víziközmű-szolgáltatóval áll fenn, megnyitva a lehetőségét annak, hogy a víziközmű-rendszer egésze a célállapotnak megfelelő egységes az üzemeltetési forma szerint legyen működtethető.

A 24. §-hoz

Az elmúlt időszakban a Vksztv. 81. § és a 82. § által szabályozott szolgalom bejegyzések területén említésre méltó eredményeket nem sikerült elérni. Ennek oka részben a rendezési folyamat lebonyolításához szükséges források hiányára, részben az eljárási szabályok hiányára vezethető vissza.

Az újraszabályozott 82. § úgy pótolja az eljárási szabályokat, hogy az eredeti normatartalom a szintén újraszabályozott 81. §-ba épült be. Az új szabályozás a kártalanítási igényt kizárja abban az esetben, ha az állam vagy az önkormányzat szolgalmi jogának bejegyzése miatt egy korábbi jogosultat érintő szolgalom törlésre kerül. Ez utóbbi indoka az, hogy a víziközművekhez kapcsolódó szolgalom számításba vehető vagyoni értéket nem képviselhet, mert azt az időközi jogszabályi változások, különösen a Vksztv. ki kellett, hogy üresítsék.

A 25. §-hoz

A Vksztv.-be beiktatott 5/H. § (1) bekezdésében foglaltat végrehajtását szolgáló átmeneti rendelkezés. A rendelkezés szerint azon víziközmű-rendszerek esetében, ahol több üzemeltetési jogviszony alakult ki, az üzemeltetési jogviszonyok egy szerződésbe foglalását 2017. december 31. napjáig kell végrehajtani.

A 26. §-hoz

A Vksztv.-ben jelen törvénnyel újraszabályozott 35-37/A. §-ban meghatározott engedélyezési rendszer hivatalból történő átalakítását és az erre vonatkozó átmeneti rendelkezések meghatározását tartalmazó rendelkezés.

A 27. §-hoz

Szövegcserés módosító rendelkezések a szükséges pontosítások és a normavilágosság érdekében.

A 28. §-hoz

Szövegrészt hatályon kívül helyező rendelkezés a szükséges szövegpontosítás és a normavilágosság érdekében.

A 29. §-hoz

A hatályon kívül helyezés indoka:

- 9. §: az ellátásért felelősre vonatkozó módosuló szabályozás miatt,

- 14. § (2) bekezdése: a vagyonértékelés egységes elvek mentén történő megvalósításának előmozdítása érdekében,

- 16. § (5) bekezdése: a 9. § hatályon kívül helyezésével összefüggésben,

- 22. § (3) bekezdése: az engedélyezési rendszer átalakításával való összhang biztosítása miatt,

- 39. §: az engedélyezési rendszer illetve a hatósági átalakításával való összhang biztosítása miatt,

- 45. § (4)-(5) bekezdése: a kiszervezésre vonatkozó szabályozás átalakítása miatt.

-----STARTING---POINT---VEGE---

A 30. §-hoz

Hatályba léptető rendelkezés.

A 31. §-hoz

Technikai jellegű norma, a belső piaci szolgáltatásokról szóló 2006/123/EK európai parlamenti és tanácsi irányelvnek való megfelelés deklarálását a Mód. törvényben is elő kell írni.

A 32. §-hoz

Technikai jellegű norma, ami a 13. § tervezetének a belső piaci szolgáltatásokról szóló, 2006. december 12-i 2006/123/EK európai parlamenti és tanácsi irányelv 15. cikk (3) bekezdése és 15. cikk (2) bekezdés b) pontja szerinti előzetes bejelentési záradékát tartalmazza.

A Szolgáltatási irányelv 10. cikk (3) bekezdését érinti a törvény 13. §-ban megjelenő engedélyezési rendszer átalakítása. Fontos azonban hangsúlyozni, hogy ezek a változások tartalmi értelemben érintetlenül hagyják a korábbi (hatályos) szabályozásban meghatározott engedélyezési feltételeket, melyek idáig egy engedélyben a víziközmű-szolgáltatói működési engedélyben, illetve a vonatkozó engedélyezési eljárásban jelentek meg. Az új engedélyezési rendszer kettébontja a korábbi, komplex engedélyt egyrészt egy stabil jellemzőkkel rendelkező víziközmű-szolgáltatási, valamint a gyakorta változó területi kiterjedést jelentő működési engedélyre. A Szolgáltatási irányelv hivatkozott rendelkezését az engedélyezési rendszer tehát úgy érinti, hogy a víziközmű-szolgáltatási engedélyezés feltételeinek könnyítésével inkább további akadályokat bont le.

A működési engedély ellátási területre való korlátozása sem korlátozza másként vagy jobban a Szolgáltatási irányelv 15. cikk (2) bekezdés a) pontja szerinti területi szabadságot, mint a Vksztv. hatályos 35. §-a és 36. §-a.