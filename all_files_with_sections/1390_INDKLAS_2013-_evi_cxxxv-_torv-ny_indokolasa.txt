2013. évi CXXXV. törvény indokolása

a szövetkezeti hitelintézetek integrációjáról és egyes gazdasági tárgyú jogszabályok módosításáról

-----STARTING---POINT---ALTALANOS--- 

A jogalkotó szándéka a szövetkezeti hitelintézetek, modernizálása hosszú távú prudens működésének intézményi garantálása és a szövetkezeti hitelintézetek szavatoló tőkéjének biztosítása. A szövetkezeti hitelintézeti rendszer újraszabályozása során modellként szolgált a jogalkotó számára a holland, az osztrák és a finn takarékszövetkezeti modell fejlődése, ill. az a szervezeti rendszer, ahova az mára eljutott.

A magyar jogalkotó által szintén követni megcélzott takarékszövetkezeti modell a „Raiffeisen-típusú” „rurális” illetve „agrár” típusú modell, amely nemzetközi mintát honosított meg. A Raiffeisen-modell újítása az volt, hogy a hitelszövetkezet garanciaközösségekből („garanciaszövetkezetekből”) épült föl. Mivel a garanciaközösség tagjai automatikusan kezesei voltak a hitelfelvevőnek, a hitelezés költsége és kockázata csökkent.

A módszer sikeressége nemcsak abból fakad, hogy olcsóvá tette a kisvállalkozások hitelezését, hanem abból is, hogy segítette új típusú kisvállalkozói hálózatok kialakulását. A garanciaközösség tagjai ugyanis nem csupán egymás megbízhatóságát felügyelték, hanem befolyásolták is egymás hitelfelvételét.

A Raiffeisen szövetkezeti hálózatok alapelve a kistérségi szolidaritás volt. Hiszen a környék szövetkezeteinek, vállalkozó parasztjainak és iparosainak tartalékait és a lakosság megtakarításait kezelő hitelszövetkezet ebből a forrásból hitelezte a környékbeliek gazdálkodását és a gazdálkodás fejlesztését. Azonban szükség volt arra is, hogy a nagybankoktól és az államtól tőkeelőleghez illetve pótlólagos hitelkerethez jussanak. Mivel a hitelszövetkezetek általában nagyon megbízható hitelközvetítőknek bizonyultak, ezt a „támogatást” az államok s a környék gazdaságában érdekelt nagybankok vállalták. A hitelszövetkezetek országos hálózatainak és központi bankjainak (például a Rabobank Holllandiában, a Raiffeisen Bank Ausztriában, Crédit Agricole Franciaországban) létrejötte óta a hitelszövetkezeti hálózatok a kontinensen általában nem szorultak külső forrásokra.

Az ún. Rabobank (Coöperatieve Centrale Raiffeisen-Boerenleenbank B.A.) központja Utrechtben található, míg a szervezethez 139 önálló, helyi szerveződésű szövetkezeti hitelintézet ill. bank tartozik. A Rabobank világszerte elismert és sikeres modellje alapul vételével vált a magyarországi szövetkezeti hitelintézeti rendszer reformjának példájává. A holland rendszerben a Coöperatieve Centrale Raiffeisen-Boerenleenbank B.A. látja el a központi banki funkciókat, irányítva és koordinálva az egész szervezetet. A központi banki jogosítványok erősek

A szövetkezeti hitelintézetekre vonatkozó jogi szabályozás reformjánál mintaként szolgáló holland Rabobank modellnél gyakorlatilag háromnegyed évszázadon át működött két - lényegében azonos funkciókat ellátó - szövetkezeti szervezet, ám végül 1972-ben a hatékonyság növelése és tőkeigény növekedése miatt a teljes összeolvadás mellett döntöttek (létrejött a Raiffeisen-Boerenleenbank, amely rövidítése Rabobank). A Rabobank sikere és tényleges világpiaci méretű szárnyalása (Egyesült Államok-beli, ausztrál, ill. a Holland királyságon kívüli térhódítása) éppen ettől az összeolvadástól datálódik, és gyakorlatilag a mai napig tart.

A finn szövetkezeti bankszektor szintén átment a rendszert más országokban is jellemző evolúciós folyamaton, aminek során az 1880-as évektől megalakuló első, „Raiffeisen-típusú” vidéki szövetkezetek mára egyetlen ernyőbank alá szerveződve a kiskereskedelmi bankrendszer legnagyobb szereplőivé váltak. Az ötvenes évek elejét átmeneti hanyatlás jellemezte a szövetkezeti szektorban, az 1960-as évektől mutatkozott élénkülés, köszönhetően a városi versenypiacok irányában történő nyitásnak. A korszakot továbbá a szabályozási környezet szigorodása és az erősödő állami beavatkozás jellemezte. A finn hitelszövetkezeti törvény 1954-es megújítása, illetve az ezt követő kormányrendeletek növelték a tőkekövetelményeket. A hitelgaranciák rendszerét kiterjesztették, és szankciókat vezettek be a kormányrendeleteket nem betartó intézményekkel szemben. E pillanattól indult a finn szövetkezeti rendszer példamutató fejlődésnek. A szigorodó szabályozási környezet felerősítette a hálózat konszolidációját. Az önálló hitelszövetkezetek száma 1960-ra 517-re olvadt, ugyanakkor a taglétszám nőtt, s meghaladta a 300 ezer főt. A szektor piaci részesedése 1980-ra 25 százalékos maradt. A szövetkezeti szektor legutolsó negyedszázada a fenno-skandináv országok bankrendszereit sújtó válságperiódussal kezdődött, ugyanakkor a tőkekövetelmények növekedése további fúziókat eredményeztek, aminek következtében a szövetkezeti pénzintézetek száma 300 körülire csökkent. A szövetkezeti szektor konszolidációját és erősödő szabályozását a központi bankok és felügyeleti szervek megerősítése követte. A centralizálódó és erősödő hálózati integráció 2007-ben egy új ernyőbank, az OP-Pohjola Bank megalapításában csúcsosodott ki. Az OP-Pohjola Bank tőzsdén jegyzett vállalat, amelynek meghatározó tulajdonosa az OP bankcsoport, aminek keretén belül működik Finnország legnagyobb kiskereskedelmi bankja és legnagyobb biztosítótársasága is.

A Magyarországon jelenleg működő takarékszövetkezeti rendszer, ill. hálózat nem nyújt kellő védelmet betéteseinek, ill. tulajdonosainak. A takarékszövetkezeti rendszer irányítása és működése túlságosan szétaprózódott, nem hatékony, ugyanakkor számos kockázatnak teszi ki a befektetőket, partnereket. A Takarékbank Zrt. központi irányítási jogosultságai csekély mértékűek. Indokolt, hogy a Takarékbank Zrt., amely jelenleg is rendelkezik bizonyos jogosítványokkal a takarékszövetkezeti hálózat tekintetében, lényegesen komolyabb szerephez, ill. jogkörökhöz jusson a rendszer egészének hatékony működtetése érdekében. Kívánatos a Takarékbank szerephez jutása ún. központi bankként (az integráció központi szerveként), amely lehetővé teszi, hogy az integráció valamennyi tagjára kiterjedően egységesen kötelező kockázatkezelési, céltartalék képzési, hitelminősítési, fedezetértékelési stb. szabályzatot fogadjon el, és írjon elő.

A jelenlegi takarékszövetkezeti működésben nincsenek egységes működési, kockázatkezelési, fedezetértékelési, prudenciális stb. szabályzatok, ill. nem kíván meg egységes működést a közreműködő tagszervezetektől.

A takarékszövetkezeti hálózat tagjai jelenleg négy intézményvédelmi alaphoz (OTIVA, TAKIVA, REPIVA, HBA) csatlakozhatnak, amelyek eltérő tagsággal, intézményvédelmi lehetőséggel, erőforrásokkal stb. rendelkeznek. A rendszer - széttagoltságának megfelelően - nem képes hatékonyan ellátni feladatait, ill. a szükségeshez képest jelentős többletköltséggel jár 4 szervezet működtetése, tekintettel az átfedésekre, a párhuzamosan létező „többes” tisztségekre, stb.

Az állam előzetes konzultációt folytatott a takarékszövetkezetekkel és célja annak hatékonnyá tétele és stabilizálása, annak a feltételével szán közpénzt az integráció megvalósítására, hogy az új intézményvédelmi alap keretében fog működni, amelynek pénzeszközeihez a takarékszövetkezetek hozzájárulnak azzal, hogy a jelenlegi intézményvédelmi alapok eszközei oda átkerüljenek.

A prudenciális szabályozással, intézményvédelemmel és szavatoló tőke szolgáltatással foglalkozó intézményvédelmi alapok egységesítése komoly hatékonysági, prudenciális és garanciális előnyöket jelentene az egész rendszer működése szempontjából. Azért is célszerű új szervezetet létrehozni, mert ez a legegyszerűbb módja a jelenleg is létező intézményvédelmi alapok konszolidálásának. A választott felépítés különösen gyors döntéshozatalt tesz lehetővé.

A fentiekre tekintettel a piaci kihívások és a hatékony takarékszövetkezeti működés érdekében a Magyar Állam jogszabállyal takarékszövetkezeti integrációt hoz létre. A jogszabállyal létrehozott integrációnak két központi szerve lesz. Az egyik a központi banki funkciókat már jelenleg is ellátó Takarékbank, a másik a prudenciális szabályozással, intézményvédelemmel és szavatoló tőke szolgáltatással foglalkozó Integrációs Szervezet, amelyek a fentiek szerint látják el feladataikat.

Az újonnan létrejövő integrációs szervezet közös intézményvédelmi szervezetként működik (magába integrálja a korábban működő intézményvédelmi alapokat), egyes prudenciális szabályzatokat bocsát ki, szavatoló tőkét szolgáltat az integráció tagjainak, ill. vizsgálhatja a megfelelő tőkeellátottságot az egyes takarékszövetkezeteknél. Amennyiben a minimális tőkeellátottság nincs meg, akkor átmeneti időszakra tőkeemeléssel stabilizálja a működést.

A jelen törvény hatályba lépésekor működési engedéllyel rendelkező szövetkezeti hitelintézetek a törvény erejénél fogva az új integráció tagjaivá válnak, és kötelesek részvényessé válni a Takarékbankban (ha még nem azok).

Számos precedens van a kötelező tagság előírására, így a gazdálkodó szervezetek kötelező gazdasági kamarai tagságára, az orvosok, állatorvosok, ügyvédek, közjegyzők, mérnökök, könyvvizsgálók, gyógyszerészek, építészek, vagyonőrök, hegyközségek stb. kötelező kamarai tagságára.

A törvény a működési engedéllyel rendelkező szövetkezeti hitelintézetek vonatkozásában végrehajt bizonyos jogkorlátozásokat, ahogy bizonyos mértékig korlátozza a Takarékbank Zrt részvényeseinek a jogait is. Ezek a jogkorlátozások azonban átmenetiek, indokoltak, mert a bankszektor biztonságát és a szövetkezeti hitelintézeti szektor átalakítását szolgálják és az állam által az Integrációs Szervezetbe helyezett vagyon révén megfelelően ellentételezésre kerülnek. Bizonyos esetekben a szövetkezeti hitelintézetek értékesíthetik részvényeiket, és ezt független könyvvizsgáló által meghatározott piaci értéken tehetik. A szövetkezeti tagok is kiléphetnek a szövetkezetből, és velük is megfelelő értéken el kell számolni.

A jelen törvény módosítja a hitelintézeti törvényt és más releváns jogszabályokat (Hpt., Gt. és az MFB-ről szóló törvény) és jogszabállyal létrehozza az integrációs szervezetet, és szabályozza annak működését. A Hpt. a betét és intézménybiztosítás kapcsán, valamint a szövetkezeti hitelintézet működési feltételeinek leírásában módosul, illetve azt írja le, hogy mi történik a szövetkezeti hitelintézeti tagság megszűnésekor. Az MFB-ről szóló törvény módosítása az MFB feladatköreit érinti.

Az új intézményvédelmi rendszer hatékony működéséhez, a szavatoló tőke biztosításához szükséges egy új jogintézmény, az ún. átváltozó kötvény bevezetése, ami első sorban a Gt. (ill. 2014. március 15. napját követően az új Ptk.), valamint a Hpt. módosítását teszi szükségessé. A gazdasági, pénzügyi élet rugalmasságát, a gazdaság fejlődését segítheti elő ez a Magyarországon új, de az Európai Unió területén - pl. Luxemburgban, Belgiumban, Hollandiában - ismert jogintézmény. Az átváltozó kötvény - szemben az átváltoztatható kötvénnyel - olyan vegyes jellegű jogintézmény, amely pillanatnyi formájában éppen hiteljogviszonyt testesít meg, azonban kellő bizonyossággal feltehető, hogy a jövőben a hiteljogviszony tagsági jogviszonnyá, társasági részesedéssé változik át. A lényege ugyanakkor nemcsak a tagsági joggá történő átalakulás bizonyossága, hanem az az objektív kritériumrendszer, amelynek meghatározása alapján a feleknek - azaz a kötvény kibocsátójának és a kötvényesnek - a kötvény lejegyzését/átvételét követően nincs ráhatása vagy befolyása arra, hogy a kötvény mikor alakul át társasági részesedéssé. Megállapítható tehát, hogy az átváltozó kötvény tagi jogviszonnyá történő átalakulása éppen a szubjektív elemet - a felek akaratát - szűri ki a rendszerből, ami lényegesen nagyobb pénzügyi stabilitást és biztonságot jelent a forgalomba hozó számára. Fontos kiemelni, hogy az átváltozó kötvény olyan „kvázi kötvény”, amelynél a forgalomba hozatal alapjául szolgáló hiteljogviszony semmilyen esetben sem végződhet a hitel és kamatai visszafizetésével, így garantálható, hogy a hitel összege - akár hitel, akár később alaptőke formájában - a részvénytársaság rendelkezésére fog állni.

-----STARTING---POINT---RESZLETES---

Az 1. §-hoz

A törvény komplexitása és sokrétűsége miatt a jogalkotó külön kodifikálta a fogalmakat a törvény 1. § (1) bekezdésében. Fontos kiemelni, hogy a jogalkotó lényegében nem teremt új fogalmakat, ennek megfelelően az egész törvény tartalma koherens az élő joganyaggal, ill. a már létező szakpolitikai fogalmakkal a szabályozás tartalma világosan körülírható. Ebből következően számos utalás található a Fogalmak között a Hpt. és a Gt. jelenleg is hatályos rendelkezéseire. Az a tény, hogy a törvény már meglévő fogalmakat használ, jogbiztonsági garanciát is nyújt a piaci szereplők számára. A jogalkotó kisebb részben új fogalmakat is bevezet, így pl. fontos annak meghatározása, hogy mit jelent pontosan a válsághelyzet. Mindenképpen koherens szabályozást takar, ugyanakkor, az új fogalmak (pl. válsághelyzet) is leírhatók már létező fogalmakon keresztül, azok együtteseként.

A takarékszövetkezeti hálózat tagjai jelenleg négy intézményvédelmi alaphoz (OTIVA, TAKIVA, REPIVA, HBA) csatlakozhatnak, amelyek eltérő tagsággal, intézményvédelmi lehetőséggel, erőforrásokkal stb. rendelkeznek. A jogszabály takarékszövetkezeti integrációt hoz létre, amelynek része egy új, egységes integrációs szervezet megalakulása. Az újonnan létrejövő integrációs szervezet közös intézményvédelmi szervezetként működik (magába integrálja a korábban működő intézményvédelmi alapokat). Az integráció alapvetően két pilléren nyugszik. Az első a fent említett jelenleg létező 4 intézményvédelmi alap konszolidálása során létrejövő új szervezet, a Szövetkezeti Hitelintézetek Integrációs Szervezete, a második a Magyar Takarékszövetkezeti Bank Zártkörűen Működő Részvénytársaság, amely a szövetkezeti hitelintézetek integrációjának központi szerve.

Az integráció alapja a kötelező tagság. A jelen törvény hatálybalépésekor működési engedéllyel rendelkező szövetkezeti hitelintézetek a törvény erejénél fogva az Integrációs Szervezet tagjai. A jövőben alakuló szövetkezeti hitelintézetek kötelesek csatlakozni az integrációhoz, kötelesek részvényessé válni a Takarékbank Zrt.-ben és taggá válni az integrációs szervezetben, erre a már működési engedéllyel rendelkező szövetkezeti hitelintézetek esetében a törvény erejénél fogva kerül sor.

Az integráció gyors elmélyítése érdekében a Takarékbank Zrt. a törvény hatályba lépésétől számított 120 napon belül egységes, valamennyi szövetkezeti hitelintézetre egységesen kötelező kockázatkezelési szabályzatot bocsát ki. Az integrációs célra tekintettel szükséges rendelkezés, hogy az Integrációs Szervezet, a Takarékbank Zrt. és a szövetkezeti hitelintézet az Integrációs Szabályzat Integrációs Szervezet általi kibocsátását és a kockázatkezelési szabályzat Takarékbank Zrt. általi kibocsátását követő 30. nap után keletkezett kötelezettségeikért egyetemlegesen felelnek.

A 2006/48/EK irányelv (a továbbiakban: Irányelv) 3. cikk (1) bekezdése szerint egy, vagy több, ugyanazon tagállamban elhelyezkedő hitelintézet, amely az azokat felügyelő és ugyanazon tagállamban letelepedett központi szerv tartósan kapcsolt vállalkozása, mentesülhet az irányelv által meghatározott követelményei alól, ha a nemzeti jogszabályok úgy rendelkeznek, hogy:

a) a központi szerv és a kapcsolt intézmények kötelezettségvállalásai egyetemleges kötelezettségeket képeznek, illetve a kapcsolt intézmények kötelezettségvállalásait a központi szerv teljes körűen garantálja,

b) a központi szerv és az összes kapcsolt intézmény szolvenciáját és likviditását együtt, az összevont (konszolidált) beszámolók alapján ellenőrzik, és

c) a központi szerv vezetősége jogosult utasításokat adni a kapcsolt intézmények vezetőségének.

Tekintettel arra, hogy a jelen törvény kifejezetten e rendelkezésekkel összhangban rendelkezik, így az Irányelv 7. és 11. cikke által meghatározott illetve az Irányelv 3.2. cikkében felhívott követelmények alól. E rendelkezések az Irányelv 9. és 10. cikkei, valamint az Irányelv V. cím 2. fejezete 2., 3., 4., 5. és 6. szakaszának, valamint 3. fejezete rendelkezései (illetve a mindezeket implementáló magyar jogszabályok rendelkezései).

Szintén a törvény által létrehozott integráció jelentős mértékére tekintettel indokolt az a rendelkezés, miszerint a Takarékbank Zrt. és a szövetkezeti hitelintézet a hitelintézetekről és a pénzügyi vállalkozásokról szóló 1996. évi CXII. törvény (a továbbiakban: Hpt.) értelmében összevont felügyelet alá tartozik.

A 2. §-hoz

A szövetkezeti hitelintézetek Integrációs Szervezete a szövetkezeti hitelintézeti integráció intézményvédelmi szervezete. Szerepére, feladatainak ellátására tekintettel kulcsfontosságú, hogy jogi személyiséggel rendelkező szervezet legyen. Tekintettel a szövetkezeti hitelintézetek egész országra kiterjedő voltára, ill. a Takarékbank Zrt., mint központi szerv jelenleg is budapesti székhelyére, a hatékony (együtt)működés érdekében az Integrációs Szervezet székhelye Budapest.

Az Integrációs Szervezet első alapszabályának szövegét szükségszerű, hogy a törvény határozza meg, tekintettel arra, hogy ilyen szervezet eddig nem létezett, ugyanakkor az integrációs cél megvalósításához szükséges olyan alapszabály, amelynek céljai összhangban vannak a törvény integrációs céljaival. Az Integrációs Szervezet alapszabályát első alkalommal az Integrációs Szervezet igazgatósága fogadja el, a későbbiek során az alapszabály módosításokkal kapcsolatos jogkört az Integrációs Szervezet közgyűlése gyakorolja.

Tekintettel arra, hogy az Integrációs Szervezet nemzetgazdasági szempontból is jelentős pénzügyi adatokat, ill. banktitkot kezel, indokolt, hogy ezen adatok ne legyenek bárki számára korlátlanul hozzáférhetőek.

A 3. §-hoz

A fent kifejtettek szerint a szövetkezeti hitelintézeti működés alapja a kötelező tagság elve. Ennek megfelelően szükségszerű, hogy az Integrációs Szervezet tagja legyen valamennyi szövetkezeti hitelintézet, továbbá a Takarékbank Zrt., ezért a törvény hatályba lépésének időpontjában működési engedéllyel rendelkező szövetkezeti hitelintézet, a Takarékbank Zrt. és az MFB a törvény hatálybalépésével az Integrációs Szervezet tagjává válik.

A kötelező tagság elve szerint a szövetkezeti hitelintézet működési engedélye kiadásának, fenntartásának feltétele, hogy csatlakozzon az Integrációs Szervezethez. A kötelező tagság sem a magyar, sem az európai közjogi hagyományoktól nem idegen, elég példaként az ügyvédi, orvosi, végrehajtói, közjegyzői, mérnöki kamarákra, ill. a különböző köztestületekre gondolni.

A már a törvény hatálybalépésekor is működési engedéllyel rendelkező szövetkezeti hitelintézeteknek a kötelező tagság elve szerint tagságukat fenn kell tartaniuk az Integrációs Szervezetben. Amelyik szövetkezeti hitelintézet ezt elmulasztja, annak a működési engedélyét a Felügyelet nem tartja fenn, ill. kiadását megtagadja. A szövetkezeti hitelintézetnek kötelezettséget kell vállalnia arra is, hogy a Takarékbank Zrt. „C” sorozatú elsőbbségi részvényét átveszi, a Takarékbank Zrt. közgyűlése által később részletesen meghatározott adminisztratív feltételek szerint.

A 4. §-hoz

Az Integrációs Szervezet induló vagyona az MFB által a rendelkezésére bocsátott 1.000.000.000, Ft., azaz egymilliárd forint, ill. az OTIVA, a REPIVA, a HBA és a TAKIVA tekintetében bekövetkezett jogutódlás alapján az Integrációs Szervezetre szálló vagyontömeg. A törvény hatályba lépését követő 30 napon belül az Integrációs Szervezet által felkért két független könyvvizsgáló értékeli az MFB által az Integrációs Szervezetben illetve Integrációs Szervezeten keresztül a Takarékszövetkezeti Bank Zrt.-ben szerzett jogokat, és meghatározza ezeknek a szerzett jogoknak az ellenértékét egy piaci befektető számára. Az MFB a két független könyvvizsgáló által adott értékelés közül a kisebb értékre emeli készpénzben az Integrációs Szervezet számára rendelkezésére bocsátott vagyont, a törvény hatályba lépését követő 150 napon belül.

A hosszú távú cél az Integrációs Szervezet önfenntartó képességének elérése. Erre tekintettel az Integrációs Szervezet szolgáltatásait tagdíj fejében nyújtja a tagoknak, amelynek éves mértéke a tag kockázattal súlyozott kitettségének 0,1%-a. Ez az összeg egyébként megegyezik a jelenleg fizetett díjakkal, noha az Integrációs Szervezet által nyújtott előny jelentősen meghaladja az eddigi intézményvédelmi alapok által nyújtott előnyöket.

A díj negyedévente fizetendő. Az MFB tagdíjat nem fizet, tekintettel arra, hogy az Integrációs Szervezet intézményvédelmi szolgáltatásait nem veszi igénybe. Annak érdekében, hogy az Integrációs Szervezet intézményvédelmi feladatainak eleget tudjon tenni, a törvény garantálja az Integrációs Szervezet eszközeinek évi átlagos értékét, amely nem lehet kevesebb a szövetkezeti hitelintézetek és a Takarékbank Zrt. összesített eszközei értékének három százalékánál. Amennyiben az Integrációs Szervezet eszközeinek évi átlagos értéke az előírt határ alá csökkenne, az Integrációs Szervezet igazgatóság dönt az Integrációs Szervezet eszközeinek a feltöltéséről.

Úgyszintén garanciális szabály, hogy az Integrációs Szervezet pénzeszközei nem vonhatók el, és kizárólag az e törvényben meghatározott célokra használhatók fel. Értelemszerű, ill. a prudens működés megköveteli, hogy az Integrációs Szervezet pénzeszközeit a Takarékbank Zrt.-ben tartsa.

Az Integrációs Szervezet saját vagyona, bevételei és jövedelme után társasági nyereségadó, helyi adó, tranzakciós és egyéb illeték fizetésére nem köteles.

Az Integrációs Szervezet saját tőkéje nem osztható fel.

Az 5. §-hoz

Az Integrációs Szervezet létrehozatalának célja a meglévő intézményvédelmi alapok konszolidálása. Ennek során egy egységes intézményvédelmi szervezet, az Integrációs Szervezet jön létre, amely a törvény erejénél fogva az OTIVA, a REPIVA a HBA és a TAKIVA eszközeinek tulajdonosává válik. Az említett a törvény hatálybalépésekor meglévő intézményvédelmi alapok a törvény hatályba lépését követő 90. napon megszűnnek, általános jogutódjuk az Integrációs Szervezet egyes, a törvény által részletesen meghatározott kivételekkel.

A 6. §-hoz

Az Integrációs Szervezet közgyűlése az Integrációs Szervezet legfőbb szerve, amely a tagok összességéből áll, és legalább évente egy alkalommal ülésezik. Minden tag jogosult részt venni a közgyűlésen, de - ellentétben a szövetkezeti jog egy tag-egy szavazat alapelvével - a közgyűlésen minden tag a vagyoni hozzájárulása arányában rendelkezik szavazati joggal. A szövetkezeti hitelintézeteknek a konszolidált (megszűnő) intézményvédelmi alapok részére teljesített vagyoni hozzájárulását az Integrációs Szervezet javára teljesítettként kell figyelembe venni, a Magyar Állam által teljesített ilyen vagyoni hozzájárulást az MFB által teljesített vagyoni hozzájárulásnak kell tekinteni. Ezek a vagyoni hozzájárulások az Integrációs Szervezet működési szabályai szerint jogosítják a tagot szavazatra (és nem a jogelőd intézményvédelmi alapoknál alkalmazott számítás szerint).

Az MFB hozzájárulásán felül az integráció részeként a jelenlegi intézményvédelmi alapok konszolidációja értelmében az OTIVA, a REPIVA, a HBA és a TAKIVA vagyona megszűnésük időpontjában az Integrációs Szervezet vagyonának részévé válik. Éppen e jelentős mennyiségű pénzeszköznek az Integrációs Szervezet rendelkezésére bocsátása indokolja az MFB szerepvállalását és tagságát az Integrációs Szervezetben.

A 7. §-hoz

Az Integrációs Szervezet számára a törvény jelentős autonómiát biztosít. Az Integrációs Szervezet közgyűlése az Integrációs Szervezet legfőbb szerve. Ennek megfelelően a közgyűlés határozza meg - a törvény keretei között - működése legalapvetőbb feltételeit. Ennek megfelelően hatáskörébe tartozik az első, az Integrációs Szervezet igazgatósága által elfogadott alapszabály után a későbbiekben az Integrációs Szervezet alapszabályának elfogadása, ill. annak módosításai, az igazgatóság, a felügyelő bizottság megválasztása, az Integrációs Szervezet költségvetésének és az Integrációs Szervezet éves beszámolójának és költségvetési beszámolójának elfogadása.

A 8. §-hoz

Az Integrációs Szervezet menedzsment-ügyvezető szerve az igazgatóság, amely működése kereteit a törvény határozza meg. Az igazgatóság 3 főből áll, és egy átlagos gazdálkodó szervezet igazgatósági tagságához képest lényeges és - tekintettel a pozícióra - mindenképpen indokolt többlet követelményt jelent, hogy az Igazgatóság tagjai közül legalább 2 fő legalább 3 éven keresztül hitelintézet vezérigazgatója, illetve igazgatóságának vagy felügyelő bizottságának a tagja volt. A törvény indokolt összeférhetetlenségi követelményeket is megfogalmaz. Eszerint a függetlenség érdekében az Igazgatóság tagjává nem választható, aki a megválasztás időpontjában vagy az azt megelőző egy éven belül munkavégzésre irányuló jogviszonyban állt a Felügyelettel.

A 9. §-hoz

Az igazgatóság gyakorolja az Integrációs Szervezet e törvény 11. §-ában meghatározott hatásköreit.

A 10. §-hoz

Az Integrációs Szervezet működésének felügyeleti szerve a 3 tagú felügyelő bizottság ellenőrzi. A felügyelő bizottsági tagokat az Integrációs Szervezet közgyűlése választja.

A törvény indokolt összeférhetetlenségi követelményeket is megfogalmaz (ezek egybe esnek az Igazgatóságnál alkalmazandó kizárási okkal). Eszerint a függetlenség érdekében a felügyelő bizottság tagjává nem választható, aki a megválasztás időpontjában vagy az azt megelőző egy éven belül munkavégzésre irányuló jogviszonyban állt a Felügyelettel.

A 11. §-hoz

Az Integrációs Szervezet egyik legalapvetőbb feladata - az integráció részeként - a valamennyi tagra kötelező szabályzatok (számviteli rendről, a belső ellenőrzés rendjéről, a vezető tisztségviselők alkalmasságának szabályairól és az alkalmasság ellenőrzésének módjáról, a szövetkezeti hitelintézet számára nyújtható pénzügyi segítségnyújtás szabályairól és az eszközök feltöltéséről, az Integrációs Szervezet eszközeinek feltöltésére vonatkozó szabályokról) megalkotása, kihirdetése, betartása és a tagsággal való betartatása. A kötelezettségszegés miatti kizárási eljárásokban is döntő szerepe van az igazgatóságnak, ugyanis a - napi operatív ügyekkel foglalkozó - Takarékbank Zrt. igazgatóságának kezdeményezésére az Integrációs Szervezet igazgatósága dönt a szövetkezeti hitelintézet integrációba történő felvételéről, ill. felfüggesztéséről vagy kizárásáról az integrációból.

Az Integrációs Szervezet intézményvédelmi feladataiból adódóan köteles nyomon követni a Takarékbank Zrt. és a szövetkezeti hitelintézet fizetőképességének és tőkeellátottságának alakulását. Az Integrációs Szervezet tőkeemeléssel tulajdont szerezhet a Takarékbank Zrt.-ben és a szövetkezeti hitelintézetben, ha az érintett hitelintézet tőkeellátottsága a jogszabályban meghatározott mérték alá süllyed. Az így történő részesedés azonban mindig ideiglenes jellegű, az Integrációs Szervezet ugyanis az ily módon tulajdonába került részvényeket, illetve üzletrészt két éven belül köteles elidegeníteni. Ennek indoka, hogy az Integrációs Szervezet tőkevédelmi szerepet tölt be, és nem célja a tagokban történő részesedés szerzése, ill. tartása.

Az Integrációs Szervezet vagyona a Takarékbank Zrt. és a szövetkezeti hitelintézet összevont szavatoló tőkéjébe számítandó.

Az Integrációs Szervezet a csatlakozási és kizárási kérelmekről azok benyújtását követő 15 napon belül dönt a csatlakozási kérelemről illetve a kizárás tárgyában.

Az Integrációs Szervezetből ki lehet lépni, ennek szabályait az Integrációs Szervezet alapszabálya határozza meg. A jogalkotónak rendeznie kellett azt a jogi lehetőséget is, ha az integrációs tagja ki szándékozna lépni az Integrációs Szervezetből. Ilyen esetben az Integrációs Szervezetből kilépett szövetkezeti hitelintézetnek úgy kell - alapítási illetve működési - engedélyért fordulnia a Felügyelethez, mint ha a pénzügyi intézményt újonnan alapítanák. Amennyiben az előírt határidőn belül Integrációs Szervezetből kilépett szövetkezeti hitelintézet nem nyújt be engedélykérelmet a Felügyelethez, vagy nem kap engedélyt mindösszesen 120 nap alatt, akkor a Felügyelet visszavonja a működési engedélyét, és rá a 17. § rendelkezéseit kell alkalmazni.

Az Integrációs Szervezetből való kilépés, ill. kizárás esetén megszűnik - a kizárt, ill. kilépett tag vonatkozásában - megszűnik az egyetemleges felelősség. A tagság megszűnésével érintett volt tag a megszűnéstől számított 730 napig felel az integrációs szervezeti tagsága idején keletkezett kötelezettségeiért. Ebből fakadóan a kizárt, ill. kilépett tag Felügyelethez benyújtott engedélykérelme kapcsán a Felügyelet a tőkekövetelmények fennállásának teljesítése körében 730 napig nem veheti figyelembe a kizárt illetve kilépett tagnak az Integrációs szervezeti tagság tagsági viszony keletkezésekor fennállt saját tőke értékét.

A 12. §-hoz

A jelen törvény a Takarékbank Zrt. szempontjából olyan lex specialis, amely elsőbbséget élvez a Takarékbank Zrt.-re, mint hitelintézetre irányadó Hpt., valamint Gt. és az új Ptk. társasági jogi rendelkezéseivel szemben. A törvény a Takarékbank Zrt. részvényesei közül kettőt nevesít (MFB, Magyar Posta Zrt.) azzal, hogy a kötelező tagság elve alapján a szövetkezeti hitelintézetek mindegyike is szükségszerűen a Takarékbank Zrt. részvényese.

A Magyar Posta az egyik legnagyobb állami tulajdonban levő nagyvállalat, amelynek egyik meghatározó alaptevékenysége pénzforgalmi szolgáltatások nyújtása, megtakarítások és hitelek közvetítése. Miközben a Magyar Posta és a takarékszövetkezetek között természetes kapcsolat áll fenn, számos szinergia kiaknázására nyílt volna a múltban lehetőség, a korábbi időszakokban azonban erre a Magyar Posta más irányú elkötelezettségei miatt nem került sor. Jelen koncepció indítványozza, hogy a takarékszövetkezeti szektor is váljon kiemelt partnerré a Magyar Posta számára, s ezt a kialakuló hosszú távú együttműködést a Magyar Posta tulajdonosi részvétellel alapozza meg. A Magyar Posta tulajdonosi részvétele erősíti a szektorral fennálló természetes kapcsolatot.

A 13. §-hoz

A Takarékbank Zrt. minimum alaptőkéjének törvényi meghatározása a jogalkotó garanciális feladata volt. Szintén garanciális szerepe van annak a prudens rendelkezésnek, amely előre meghatározza a Takarékbank Zrt. részvényesei által átvenni vállalt részvénymennyiséget. A Takarékbank Zrt. részvényállománya teljes újrastrukturáláson esik át, amely azonban tekintettel van a korábbi részvényesek szerzett jogaira is. A holland Rabobank modellnél kialakult helyzet itt is várható, hogy ti. sok kisrészvényes tulajdonol egy rendkívül nagyméretű és tőkeerős társaságot, ám a jogalkotó szándéka szerint ez Magyarországon is a rendszer előnyére fog válni. A Takarékbank Zrt. tőkeerős bankként és komoly kompetenciákkal felruházva lehet csak képes eleget tenni a jelen törvény szerinti rendeltetésének.

A Magyar Állam nevében a Takarékbank Zrt.-ben a Magyar Posta Törzsrészvény átvételével szerez tulajdont. A szövetkezeti hitelintézet a Takarékbank Zrt.-ben „C” sorozatú elsőbbségi részvénnyel rendelkezik. A Takarékbank Zrt. részvényese csak kizárólag egy féle elsőbbségi részvénnyel rendelkezhet.

A koncepció új eleme, hogy - mintegy a részvényesek közötti közös nevező megteremtése érdekében - minden szövetkezeti hitelintézet működése során a Takarékbank Zrt.-ben „C” sorozatú elsőbbségi részvénnyel rendelkezik kötelező jelleggel, ugyanakkor valamennyi részvényesre nézve kötelező az a szabály, hogy csak egy féle (egy sorozatba tartozó) elsőbbségi részvénnyel rendelkezhet, azaz nem rendelkezhet más elsőbbségi részvénnyel.

A 14. §-hoz

Garanciális szabály, hogy a Takarékbank Zrt. új alapszabályának első szövegét az Integrációs Szervezet határozza meg, és a közgyűlés fogadja el. Ugyanakkor a törvény lehetőséget biztosít a tagoknak arra, hogy a Takarékbank Zrt. részvényesén illetőleg az integrációs tag szövetkezeti hitelintézeten kívüli harmadik személy részvényszerzését korlátozzák, ill. többlet feltételhez kötheti. A tagok, ill. részvényesek érdekvédelmének ilyen széles körben történő lehetővé tétele logikus következménye a tagok és részvényesek autonómiájára épülő szabályozási modellnek. Ezért a Takarékbank Zrt. alapszabályának megállapításához és módosításához, továbbá az egyes részvénysorozatokhoz fűződő jogok megváltoztatásához, valamint az egyes részvényfajták, osztályok átalakításához - a Gt. általános rendelkezéseivel ellentétben, amelyek háromnegyedes többséget írnak elő e kérdésekben - már a szavazásra jogosító részvények által megtestesített szavazatok több mint felét képviselő részvényes szavazata is elegendő a részvényesek nagy számára is tekintettel.

A Takarékbank Zrt. alapszabálya az integráción szektoron belüli konszolidáció és a kisebbségi tulajdonosok érdekei védelme érdekében együttes eladási szabályokat állapíthat meg, és korlátozhatja, hogy a Takarékbank Zrt. részvényesén és az Integrációs Szervezet szervezeti tagságával tagsággal rendelkező szövetkezeti hitelintézeten kívül más hogyan szerezheti meg a Takarékbank Zrt. részvényét, illetve kizárhatja vagy korlátozhatja, hogy nem szövetkezeti hitelintézet milyen esetben vagy feltételek mellett szerezhet részvényt a Takarékbank Zrt.-ben.

Az átruházás, megterhelés különös korlátait, ill. tilalmát szintén a sajátos alapjogviszony indokolja. A Gt.-hez, a Tptv.-hez és részben a Ptk.-hoz képest is különös rendelkezés, miszerint a Takarékbank Zrt. részvényei nem megterhelhetőek, hitel fedezetét nem képezhetik, óvadékba nem helyezhetőek, kölcsönbe nem adhatóak, nem állhatnak közös tulajdonban, azokat a Takarékbank Zrt. igazgatósága által kijelölt letétkezelőnél kell folyamatosan tartani.

Szintén garanciális szerepe van azoknak az előírásoknak, amelyek a szövetkezeti hitelintézeti részvényesi jogait korlátozzák bizonyos kötelezettségszegések esetére (tőkemegfelelése nem éri el a Takarékbank Zrt által előírt szintet, részesedéseire harmadik személynek vételi joga, zálogjoga vagy bármilyen más követelést biztosító joga áll fenn, olyan hitelügyletet vagy ehhez kötődő biztosítéki ügyletet köt, amelyet a jogszabály vagy valamely szabályzat tilt, illetve ha a részvényes nem teljesítette az utasítást vagy amennyiben felfüggesztették tagságát vagy folyamatban van kizárása az integrációból stb.).

A 15. §-hoz

A jogalkotó célja, hogy a Takarékbank Zrt. a szövetkezeti hitelintézetek integrációjának központi bankja legyen. E szerepéből következően valamennyi tagra kötelező szabályzatok fogad el a legfontosabb ügykörökben (a kockázatkezelés részletes szabályairól, ide értve a hitelengedélyezés, kockázati monitoring, betételhelyezés, készpénzgazdálkodás és befektetési politika szabályai, a tagjai által követendő üzletpolitikáról, a marketing folytatásáról, egységes számítógépes rendszer kialakításáról).

A Takarékbank Zrt. nemcsak a szabályzatok megalkotásáért, hanem azok betartatásáért is felelős, ennek megfelelően a jogalkotó ellenőrzési és utasítási joggal is felruházza. A Takarékbank Zrt. lehetséges intézkedései közül megemlítendő, hogy dönthet a nem a jogszabályoknak, ill. a Takarékbank Zrt. utasításainak megfelelően működő szövetkezeti hitelintézet vezető tisztségviselői megbízatásának a felfüggesztéséről legfeljebb 180 napra (amelyet felfüggesztést legfeljebb további 180 napra meghosszabbíthat) vagy - különösen indokolt esetben - dönthet megbízatásuk megszüntetéséről illetve átmeneti időre vezető tisztségviselő vagy tisztségviselők megbízásáról. Ultima ratio jellegű intézkedés az integrációs tagság felfüggesztése, illetve megszüntetése.

Amennyiben a szövetkezeti hitelintézet vagy a szövetkezeti hitelintézetek egy csoportja a Takarékbank Zrt. igazgatósága szerint válsághelyzetben van, akkor a Takarékbank Zrt. igazgatósága dönthet a szövetkezeti hitelintézet vezető tisztségviselői megbízatásának a felfüggesztéséről legfeljebb 180 napra, mely felfüggesztést legfeljebb további 180 napra meghosszabbíthat vagy - különösen indokolt esetben - dönthet megbízatásuk megszüntetéséről illetve átmeneti időre vezető tisztségviselő vagy tisztségviselők megbízásáról, illetve a Takarékbank Zrt. Igazgatóságának kezdeményezése alapján vagy saját kezdeményezéséből az Integrációs Szervezet igazgatósága dönt a szövetkezeti hitelintézet Integrációs Szervezeti tagságának a felfüggesztéséről vagy - indokolt esetben - a szövetkezeti hitelintézet Integrációs Szervezetből történő kizárásáról.

A folyamatos törvényszerű működést garantálja az a szabály, hogy amennyiben a Takarékbank Zrt. igazgatósága az Integrációs Szervezet igazgatóságának kezdeményezése ellenére - 5 munkanapon belül - nem hozza meg a fenti intézkedéseit, akkor azt az Integrációs Szervezet igazgatósága is megteheti.

Szintén az integráció magas fokát, ill. a Takarékbank Zrt. ellenőrzési jogosultságának tényleges biztosítását célozza a jogalkotó olyan részletszabályokkal, miszerint a Takarékbank Zrt. részvényesei kötelesek a Takarékbank Zrt.-nél folyószámlát vezetni és le nem kötött pénzeszközeiket a fenti folyószámlán betétben tartani, ill. a Takarékbank Zrt. és részvényesei tevékenységüket egységes informatikai rendszer keretei között végzik.

A szövetkezeti hitelintézet vezető tisztségviselőinek kinevezéséhez 2013. december 31-ig az Integrációs Szervezet, 2014. január 1-től a Takarékbank Zrt. hozzájárulása szükséges. Az Integrációs Szervezet illetve a Takarékbank Zrt. kezdeményezheti, hogy a Takarékbank Zrt. részvényesénél illetve az Integrációs Szervezet tagjánál tartsanak közgyűlést, ahol napirendi pont a tisztújítás a vezető tisztségviselők vonatkozásában. E rendelkezések érintik a szövetkezetekről szóló 2006. évi X. törvény egyes rendelkezéseit is, amelyek - a fentiekkel összhangban - módosulnak. A szabályozás indoka, hogy az új integráció megszilárdulásáig az Integrációs Szervezet gyakorolja, az átmeneti időszakot követően pedig a központi bank veszi át az e körbe tartozó jogosultságokat. Az integrációs alapvető céljával lenne ellentétes, és a Takarékbank Zrt. jogkövető részvényeseivel szemben méltánytalan, ha a jogsértő részvényesek részvényesi jogaikat gyakorolhatnák. Ezért a Takarékbank Zrt. Igazgatósága felfüggeszti azon részvényes részvényesi jogait, amelynek nem áll rendelkezésére a jelen törvény szerinti működési engedély, illetőleg annak visszavonásának lenne helye a törvény alapján. Technikai jellegű, ám a jogbiztonság szempontjából fontos szabály, hogy a Takarékbank Zrt. részvénykönyvében a részvényesi jogok felfüggesztésének tényét fel kell tüntetni.

A részvényes jogainak felfüggesztése az érintett részvényhez kapcsolódó jogok és kötelezettségek szünetelését eredményezi. E részvényeket a határozatképesség szempontjából nem lehet figyelembe venni. E részvényeket gyakorlatilag úgy kell tekinteni, mintha nem léteznének. Ugyanígy nem létezőnek kell tekinteni a részvényhez kapcsolódó jogokat és kötelezettségeket.

Ha a felfüggesztéssel érintett elsőbbségi részvények aránya az adott részvénysorozaton belül eléri az 50%-ot, abban az esetben az érintett részvénysorozathoz kapcsolódó jogok szünetelnek, azaz a szünetelés ideje alatt nem létezőnek tekintendők. E rendelkezés gyakorlatilag az előző megismétlése teljes részvénysorozatok tekintetében: ha egy sorozathoz kapcsolódóan a sorozatba tartozó rézvények tulajdonosainak fele törvényellene magatartást folytat, ez elég alappal szolgál a teljes részvénysorozathoz tartozó jogok felfüggesztéséhez. Ebben az esetben is nem létezőnek kell tekinteni a részvényhez kapcsolódó jogokat és kötelezettségeket.

Az Integrációs Szervezet által meghatározott esetekben és célokra a Takarékbank Zrt. az Integrációs Szervezet tagjainak eszközeit illetve kötelezettségeit időről-időre átvizsgálhatja, és a szövetkezeti hitelintézetet az integrációból kizárhatja.

A 16. §-hoz

A törvény az OTIVA, a REPIVA, a HBA és a TAKIVA jogutódlásának részleteit úgy szabályozza, hogy rövid határidővel kormánybiztos bonyolítja le a gazdálkodási adatok átadását és dönti el, hogy vannak-e olyan jogok és kötelezettségek, amelyeknek vonatkozásában az Integrációs Szervezet nem lesz általános jogutód. A vonatkozó rendelkezések végrehajtásával kapcsolatban kormánybiztos jár el. A kormánybiztos e törvény hatálybalépését követő 60. nap végéig a 3. pont szerinti szempontrendszer alapján meghatározza, hogy melyik jogok és kötelezettségek nem szállnak át a jogutódra, és erről az érintett másik feleket is tájékoztatja. Amelyek a döntés szerint nem szállnak át a jogutód Integrációs Szervezetre, azokat a kormánybiztos e törvény hatályba lépését követő 90. napra jogosult felmondani. A felmondási idő végéig teljesített szolgáltatások ellenértékét a jogutód téríti meg a megszűnt szerződések jogosultjainak.

Tekintettel arra, hogy a kormánybiztos fenti döntése egyes szereplők pénzügyi érdekeit sértheti, a kormánybiztos döntése ellen - szigorúan abban a körben, hogy eljárása megfelelt-e a törvényben rögzített feltételeknek - kártérítési igénnyel értékhatártól függően a Pesti Központi Kerületi Bírósághoz vagy a Budapesti Törvényszékhez lehet fordulni. A kártérítési igényért az Integrációs szervezet áll helyt.

-----STARTING---POINT---VEGE---

A 17-20. §-hoz

A törvény 17-20. §-ai záró és átmeneti rendelkezéseket tartalmaznak. Az átmeneti rendelkezések célja annak a biztosítása, hogy a szektor gyorsan és zökkenőmentesen áttérjen az integrált működésre, és kialakuljanak a kölcsönös felelősség mellett biztosított működés feltételei.

A 21. §-hoz

Az átmeneti rendelkezések szerint a jogalkotó a törvény kihirdetését követő napot jelölte meg a hatályba lépés napjaként, kivéve azokat a rendelkezéseket, amelyek hatályba léptetésre csak később kerülhet sor. Így a technikai, szervezeti felkészülése időigényére tekintettel indokolt, hogy egyes szakaszok későbbi hatályba lépéséről rendelkezzen a jogszabály. Ennek megfelelően a Takarékbank Zrt. a szövetkezeti hitelintézetekre kötelező szabályzatot elfogadni a kockázatkezelés, a közös marketing, üzletpolitika és számítógépes rendszer tekintetében 2013. szeptember 1. napjától válik jogosulttá. A szövetkezeti hitelintézetek ugyanezen időponttól kötelesek Takarékbank Zrt.-nél folyószámlát vezetni és le nem kötött pénzeszközeiket a Takarékbank Zrt. által forgalmazott eszközökben tartani. Végül 2016. július 1. napjától áll be azon törvényi kötelezettség, amely szerint a Takarékbank Zrt. és szövetkezeti hitelintézetek tevékenységüket egységes számítógépes rendszer keretei között végzik.

A 22-48. §-hoz

A jogalkotó sorra meghatározta a módosuló jogszabályok szövegszerű változásait.

Külön kiemelendő a 27-34. § rendelkezéseivel bevezetett, és a törvény általános indokolásánál már érintett jogintézmény, az átváltozó kötvény ésszerű és praktikus finanszírozási forma, amely egyszersmind tőkeelem is lehet.

A jogalkotó szerint megfelelően indokolt és gazdaságilag ésszerű, hogy a szubjektív elemet nem tartalmazó átváltozó kötvény a járulékos tőkébe beszámítson, és szavatoló tőkeelemnek minősüljön. A Hpt. szavatoló tőke elemeire vonatkozó 5. sz. melléklet 21. pontjának módosítása ekképpen volt szükséges a fentiek szerint.

Az átváltoztatható kötvény egy új alfajának, az igazgatóság döntése alapján átváltoztatható kötvénynek a bevezetése a piacon megtalálható hiteltermékek körének bővülését szolgálja, különös tekintettel arra, hogy e termék egy lesz az ajánlható befektetések közül. Indokolt egy olyan kötvény forgalomba hozatala lehetőségének a megteremtése, amely a részvénytársaság - annak tőke és forrásszükségleteit professzionális szinten ismerő - igazgatósága döntése alapján változzon át részvénnyé, és ez által hiteljogviszonyból társasági részesedéssé.

Az új jogintézmény bevezetéséhez egyrészt a jelenleg hatályos Gt. másrészt a már elfogadott, de csak 2014. március 14. napjától hatályba lépő új Ptk. módosítása is szükséges.

A 44. § a jogszabály módosításával a lejárat nélküli kötvény intézményét teremti meg, ami lehetővé teszi a hosszú távú finanszírozás egyes új modelljeinek felhasználását a magyar jogrendben. A 45. § a Kormányt hatalmazza fel a részletszabályok megalkotására.

A 45. §-ban a kötvényekre vonatkozó szabályok törvényi szintre emelése fokozza a befektetők védelmét.