1992. évi XXIV. törvény indokolása

a tulajdonviszonyok rendezése érdekében az állam által az állampolgárok tulajdonában az 1939. május 1-től 1949. június 8-ig terjedő időben alkotott jogszabályok alkalmazásával igazságtalanul okozott károk részleges kárpótlásáról

Általános indokolás

-----STARTING---POINT---ALTALANOS--- 

Az utóbbi öt évtized során az egymást váltó történelmi korszakokban különböző állami intézkedések több alkalommal alapjaiban csorbították az állampolgárok magántulajdonát.

A magántulajdont elismerő és védelmező, a piacgazdaságot létrehozó állam erkölcsi és jogi kötelessége, hogy az intézkedései által vagyoni sérelmet szenvedettek anyagi kárpótlásáról gondoskodjék.

Az állam e kötelességének a tulajdonviszonyok rendezése érdekében, az állam által az állampolgárok tulajdonában igazságtalanul okozott károk részleges kárpótlásáról szóló 1991. évi XXV. törvény (a továbbiakban: Kpt.) megalkotásával tett eleget.

A Kpt. kinyilvánította, hogy az állam kötelezettséget vállal a magántulajdonukban az állam által az 1939. május 1-jét követően alkotott jogszabályok alkalmazása által sérelmet szenvedett természetes személyek kárpótlására.

A Kpt. azt is kimondta, hogy az ország gazdasági helyzetére, teljesítő képességének korlátozott voltára tekintettel a kárpótlás végrehajtása szakaszoltan történik. Ennek megfelelően első ütemben az 1949. június 8-a után alkotott jogszabályok alapján okozott sérelmek orvoslására került sor, de a Kpt. 1. §-ában foglaltak szerint az 1939. május 1-jétől 1949. június 8-áig terjedő időben alkotott jogszabályok alkalmazásával okozott károk kárpótlására a törvényben meghatározott elvek szerint 1991. november 30-áig megalkotandó külön törvény rendelkezései alapján kerül sor.

A jelen Törvényjavaslat (a továbbiakban: Javaslat) a Kpt.-ben meghatározott feladat teljesítését szolgálja.

A tulajdoni sérelmek kárpótlásának alapvető elve volt, hogy a kárpótlásra jogosultak azonos elvek alapján, azonos módon és formában juthassanak az őket megillető kárpótláshoz, tehát a sérelmek orvoslása minden vonatkozásban azonos feltételek mellett történjen.

A Javaslat tekintetében ezt megnehezíti az a tény, hogy az általa átfogott időszak két teljesen elkülönülő szakaszra osztható, amelyekben sokféle jogon kívüli és jogi módszert alkalmaztak a vagyonelvonás céljából:

- Az ún. "faji törvények" lehetővé tették a magyarországi zsidóság vagyonának elvételét különböző felajánlás stb.) alkalmazásával.

- Ebben az időszakban Magyarország jelenlegi határain kívüli területeken is szenvedtek el magyar állampolgárok vagyoni sérelmeket. Ezek egy része ma nem magyar állampolgár vagy nem Magyarországon él, illetve vagyonukat más állam államosította.

- A második világháború befejezése után alkotott jogszabályok egyrészt jelentős földbirtokpolitikai intézkedéseket vezettek be, másrészt a nagybirtokok mellett a nagyüzemek, bányák államosításával megkezdődött a magántulajdon felszámolása. Ezeket az intézkedéseket összekötötték a magyarországi németek elleni megtorlással és a különböző politikai ellenfelekkel való leszámolással.

- Mindkét korszakban felhasználták az állami tulajdonbavétel leplezésére a kötelező letétbehelyezés és a zár alá vétel jogintézményét, amelyek jogszabályokon alapultak, céljuk a vagyonelvonás (de facto: államosítás) volt, ezért az állampolgárok tulajdonában „igazságtalanul okoztak kárt”.

Tekintettel arra, hogy a letétbehelyezett vagyontárgyak jelentős része a történelmi viharok következményeképpen már nincs meg, a tulajdoni igények kötelmi igényekké alakultak, amelyeket az állam új kárpótlási kötelezettségként - teljesít (novatio).

A Javaslat mindezek ellenére homogén szabályozásra törekszik, ezért az alapelvek azonosak a Kpt-ben meghatározottakkal. Az egységes elbírálás érdekében a Javaslat különleges esetekben speciális szabályokat alkalmaz a kár mértékének és a kárpótlás mértékének megállapítására.

-----STARTING---POINT---RESZLETES---

Az 1. §-hoz

A Javaslat 1. §-a kinyilvánítja, hogy az állam kötelezettséget vállal a magántulajdonukban sérelmet szenvedett természetes személyek kártalanítására, a jelen Javaslatban az 1939. május 1-jétől 1949. június 1-jéig tartó időszakra kiterjedő hatállyal.

A tulajdoni sérelmek kárpótlásának alapelveit a folyamat újabb szakaszában is érvényesíteni kell, ezért a Javaslat főszabályként kimondja, hogy az e törvény alapján jogosultak kárpótlására - a törvényben meghatározott eltérésekkel és kiegészítésekkel - a Kpt. rendelkezéseit kell alkalmazni.

A 2. §-hoz

Tekintettel arra, hogy a kárpótlás kiterjesztése határainkon túlra számos gyakorlati és nemzetközi jogi problémát vetne fel, a Javaslat a törvény hatályát Magyarországnak a Párizsi békeszerződés által meghatározott határai között elszenvedett tulajdoni sérelmekre korlátozza.

Az alkotmányosság és a jogállamiság eszméje - nem beszélve a nemzetközi szerződésekben vállalt kötelezettségeinktől - értelemszerűen nem teszi lehetővé kárpótlás nyújtását olyan személyek részére, akiket az emberiség ellen elkövetett, el nem évülő bűnök miatt fosztottak meg tulajdonuktól. Azok a személyek tehát, akiket háborús vagy népellenes bűncselekmények miatt (Lásd 1990. évi XXVI. törvény 2. § e) pont) elítéltek, nem tarthattak kárpótlásra igényt, ha az alkalmazott jogszabályok szerint e magatartásuk miatt vesztették el tulajdonukat.

A Javaslat következetesen alkalmazza a részlegesség elvét, ezért akinek 1945 előtt okozott tulajdoni sérelmét 1945 után - az akkor megalkotott jogszabályoknak megfelelően - orvosolták, vagy akinek tulajdoni sérelme miatt más állam már kárpótlást juttatott, nem kerülhet sor.

A 3. §-hoz

A kötelező letétbehelyezés gyakorlatilag államosítást jelentett, ezért az így okozott vagyoni sérelmekre is kiterjed a törvény hatálya.

Különleges formája volt a jogsérelemnek amikor azok a múzeumok őrizetében lévő műtárgyak és egyéb vagyontárgyak kerültek állami tulajdonba, amelyek tulajdonosa ismeretlen helyen tartózkodott vagy engedély nélkül külföldre távozott.

A fentiek szerint állami tulajdonba került vagyontárgyak értékének megállapítására a melléklet külön táblázatot alkalmaz, figyelembe véve azt a tényt, hogy nagyon sok letétről hiányosak a rendelkezésre álló adatok, ezért ezekre vonatkozóan vélelmezni kell azok súlyát, illetve finomságát.

Mivel minden műtárgy és hasonló vagyontárgy értéke más, annak megállapítását külön eljárásban kell elvégezni. Ezt az eljárást a szükséges részletszabályok jelentős száma miatt a Kormány által alkotandó végrehajtási rendeletben célszerű szabályozni.

A 4. §-hoz

Az egységes szabályozás elvéből eredő követelmény, hogy ne kerüljön kedvezőbb helyzetbe az a kárpótlásra jogosult, akinek tulajdoni sérelmei mindkét kárpótlási törvény hatálya alá estek, azzal szemben aki csak az egyik törvény hatálya alá tartozó időszakban szenvedte el azokat. Ezért a Javaslat előírja a vagyontárgyak értékének összeadását, majd a degresszív kulcsok alkalmazását.

Az 5-6. §-hoz

A Javaslat célja, hogy a jogosultak azonos helyzetbe kerüljenek a Kpt. alapján kárpótlásban részesültekkel, ezért az e törvény alapján kiadott kárpótlási jegyek kamatozása is a korábbi törvény hatálybalépésének napjától számítható.

-----STARTING---POINT---VEGE---

A 7. §-hoz

A Kpt. hatálybalépése óta eltelt idő gyakorlati tapasztalatai alapján a Javaslat kiegészíti a Kpt. mellékletét olyan tulajdoni sérelmet okozó jogszabályokkal, amelyek a törvény megalkotásakor nem kerültek a mellékletbe. A Kpt. 3. számú mellékletét pedig annyiban módosítja, hogy a kárpótlás alapjául szolgáló átalányértéket az ebben az időszakban államosított, jellemzően 100 főnél több alkalmazottat foglalkoztató vállalatokra (vállalkozásokra) is - az arányosság figyelembevételével - alkalmazni lehessen.