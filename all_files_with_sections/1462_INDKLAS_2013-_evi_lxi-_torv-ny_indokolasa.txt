2013. évi LXI. törvény indokolása

Magyarország Kormánya és Ukrajna Miniszteri Kabinetje között a nemzetközi kombinált árufuvarozásról szóló Megállapodás kihirdetéséről

-----STARTING---POINT---ALTALANOS---

Általános indokolás

A törvény célja Magyarország Kormánya és Ukrajna Miniszteri Kabinetje között a nemzetközi kombinált árufuvarozásról szóló Megállapodás (a továbbiakban: Megállapodás) kihirdetése.

Hazánk az ukrán félnek legelőször 1993-ban tett javaslatot a kétoldalú kombinált árufuvarozási megállapodás megkötésére és az azt követő években több ízben átadta a magyar szöveg-tervezetet. Az ukrán fél azonban hosszú ideig nem mutatkozott érdekeltnek a megállapodás megkötésében. 2006-ban reagált a magyar kezdeményezésre és küldte meg választervezetét. A Megállapodás-tervezet egyeztetése ezt követően levelezés útján, illetve több kétoldalú szakértői tárgyalás keretén belül történt. A dokumentum parafálására 2012. november 14-én, Budapesten került sor.

A Megállapodás a kétoldalú vagy tranzitban átmenő, vasúti és/vagy vízi úton és közúton végzett kombinált árufuvarozási tevékenységet szabályozza. A Megállapodás rögzíti a kísért, illetve nem kísért kombinált fuvarozás végzésének kereteit, meghatározza a jutalomengedélyek juttatásának feltételeit, a kombinált fuvarozások ösztönzésének elveit, a rendkívüli események esetén meghozandó intézkedéseket, a Megállapodás végrehajtásáért felelős illetékes szerveket és bizottságot.

A Megállapodás aláírására Mikola Azarov ukrán kormányfő 2013. március 28-i budapesti látogatása során került sor.

A környezetkímélő szállítási módok alkalmazása, az áruszállítás közutakról vasútra történő átterelése - Magyarország és Ukrajna tranzitszerepéből adódóan - mindkét fél érdeke. Ennek ösztönzése céljából a Megállapodás alapján a kísért kombinált fuvarozási lehetőségek igénybevétele esetén a két ország fuvarozói adómentes közúti jutalomengedélyhez jutnak. Az elvégzett kombinált fuvarozások értékelését és az értük adható jutalomengedélyek számát a Kombinált Fuvarozási Vegyes Bizottság állapítja meg. A jutalomengedélyeket is tartalmazó éves fuvarozási engedélykontingens nagyságát a Magyar Köztársaság Kormánya és Ukrajna Kormánya között a nemzetközi közúti közlekedésről szóló, 1994. március 22-én Budapesten aláírt Egyezmény alapján működő, évente ülésező Magyar-Ukrán közúti fuvarozási vegyesbizottság véglegesíti.

Az ukrán kamionok vasúton történő szállításával várhatóan mérséklődik a magyar tranzitengedélyek iránti ukrán igény, amely az elmúlt két évben ismételten erőteljesebben jelentkezik a két ország viszonylatában. Az ukrán tranzitengedélyek számának egyoldalú növelése jelentősen rontja a hazai fuvarozók piachoz jutási feltételeit. Emellett az utak leterheltsége miatt a hazai közúti infrastruktúra kapacitása korlátozott. A tranzit forgalom által előidézett többlet környezetterhelés, illetve az áthaladó forgalom volumene miatt az utóbbi időben egyre erősebbek a lakossági, illetve polgármesteri tiltakozások.

A magyar-ukrán viszonylatú kombinált fuvarozás részarányának növelésében jelentősebb áttörés megfelelő infrastruktúra-fejlesztéssel (pl. Ro-La [közúti-vasúti] terminál kialakítása, Ro-La vonatok beindítása a Záhonyi térségben) érhető el, amellyel lehetővé válna, hogy az ukrán kamionok már az ország területére való belépéskor igénybe vehessék a környezetkímélő fuvarozási módot.

Az elmúlt években ukrán részről is egyre nagyobb hajlandóság mutatkozik a kombinált fuvarozások ösztönzésére. 2007-ben Csap térségében átrakó terminál kialakítására került sor. A 2012. november 13-14. között megtartott kétoldalú szakértői találkozón az ukrán partner Kijev-Lvov-Csop-Záhony-Budapest (BILK) útirányú Ro-La szállítások beindítását kezdeményezte. A találkozóról készült jegyzőkönyvben rögzítésre került, hogy a felek megbízzák vasúttársaságaikat, hogy dolgozzák ki a Magyarország és Ukrajna közötti, elsősorban Kijev-Lvov-Csop-Záhony-BILK útirányú Ro-La szállítások megszervezésének kérdését.

A tervezett beruházásokkal nagymértékben tehermentesíthető lenne a záhony-csap-i közúti határátkelőhely is.

A kombinált árufuvarozás, különösen az ún. kísért fuvarozás alkalmazása jelentősen mérsékelheti a közúti baleseteket, mivel a kombinált fuvarozásban részt vevő (teher)gépjárművek vezetői számára a vasúti utazás alatt lehetőség nyílik a pihenésre. Ez pedig az út folytatásánál igazolhatóan csökkenti a figyelmetlenségből és elalvásból adódó balesetek számát.

-----STARTING---POINT---RESZLETES---

Részletes indokolás

Az 1. §-hoz

A Megállapodás tartalmát tekintve - a jogalkotásról szóló 2010. évi CXXX. törvény 4. §-a alapján - törvényhozási tárgykört érintő szabályokat tartalmaz, ezért a nemzetközi szerződésekkel kapcsolatos eljárásról szóló 2005. évi L. törvény 7. § (1) bekezdésének a) pontjában foglaltakra tekintettel a Megállapodás kötelező hatályának elismerésére az Országgyűlés adhat felhatalmazást.

A 2. §-hoz

A Megállapodás szövegének végleges megállapítását követően, a nemzetközi szerződésekkel kapcsolatos eljárásról szóló 2005. évi L. törvény 9. §-a értelmében a Megállapodást törvényben kell kihirdetni.

A 3. §-hoz

A Megállapodás a kombinált árufuvarozás területén a kétoldalú együttműködés kialakítása és elmélyítése érdekében jött létre.

A Megállapodás 1. Cikke a Megállapodás tárgyi hatályát, 2. Cikke a fogalom-meghatározásokat, 3. Cikke a végrehajtásban illetékes szerveket tartalmazza.

A Megállapodás külön cikkekben szabályozza a kísért, illetve nem kísért kombinált fuvarozás végzésének kereteit és feltételeit (4. és 5. Cikk). A kombinált fuvarozás végzéséért a Felek fuvarozói közúti jutalomengedélyt kaphatnak, amelynek mértékét és kiadásának rendjét a 6. Cikk foglalja össze.

A Megállapodás 7. Cikke rögzíti a kombinált árufuvarozás ösztönzésének keretét, lehetőségeit és előírásait. A kombinált fuvarozási tevékenység végzése során bekövetkező rendkívüli események esetén meghozandó intézkedéseket a Megállapodás 8. Cikke írja elő.

A Megállapodás alkalmazása céljából a Felek Vegyes Bizottságot hoznak létre, amelynek működési kereteit, tagjait, a Bizottság jogosultságait, az ülések összehívásának rendjét a 9. Cikk rögzíti.

A Megállapodás 10. Cikke szabályozza a felmerülő viták rendezésének módját. A 11. Cikk meghatározza a Megállapodás megsértése esetén követendő eljárást.

A Megállapodás 12. Cikke a Megállapodásból eredő adatok kezelésének módját, a harmadik félnek történő átadás feltételeit rögzíti.

A Megállapodás 13. és 14. Cikkei záró rendelkezésként rendelkeznek többek között a Megállapodás módosításának, kiegészítésének, illetve hatálybalépésének feltételeiről.

A 4. §-hoz

A Megállapodás a 14. Cikk 1. pontja értelmében azon utolsó írásbeli értesítés kézhezvételének napját követő hatvanadik napon lép hatályba, amelyben a Szerződő Felek diplomáciai úton értesítették egymást a Megállapodás hatálybalépéséhez szükséges belső eljárások teljesítéséről.

A fentiek naptári napját - a 2005. évi L. törvény 10. § (4) bekezdésének megfelelően - annak ismertté válását követően a külpolitikáért felelős miniszter a Magyar Közlönyben közzétett közleményével állapítja meg.

A törvény végrehajtásáról a közlekedésért felelős miniszter gondoskodik.