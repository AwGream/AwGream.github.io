2020. évi XCVIII. törvény végső előterjesztői indokolása

a Nemzetközi Hűtéstechnikai Intézetről szóló, Párizsban, 1954. december 1. napján kelt nemzetközi egyezmény felmondásáról

-----STARTING---POINT---ALTALANOS---

Általános indokolás

A törvényjavaslattal az Országgyűlés felhatalmazást ad a Nemzetközi Hűtéstechnikai Intézet tárgyában Párizsban, 1954. évi december hó 1. napján kelt nemzetközi egyezmény (a továbbiakban: Egyezmény) felmondására, megszüntetve Magyarországnak a Nemzetközi Hűtéstechnikai Intézetben (Institut International du Froid, a továbbiakban: NHI) viselt tagságát.

Hazánk alapító tagja volt az 1909. január 25-én létrejött Nemzetközi Hűtésügyi Társaságnak, amely egy 1920. június 21-én elfogadott nemzetközi egyezménnyel nyerte el a „Nemzetközi Hűtéstechnikai Intézet” megnevezést. A jelenleg hatályos Egyezmény az NHI-t kormányközi szervezetté alakította át.

Az NHI alapításának idejében Magyarországnak a szervezet által nyújtott fórum volt a legfőbb lehetősége arra, hogy a korszerű hűtőipari technológiákról naprakész információkat szerezhessen, illetve kapcsolatot tudjon kiépíteni és fenntartani a nemzetközi piaccal. A rendszerváltozás, majd az Európai Unióhoz történt csatlakozás új helyzetet teremtett, amelynek következtében hazánk olyan szervezetek tagjává válhatott, amelyek alkalmasabbak a szakmai ismereteink bővítésére. Míg az NHI elsősorban a technológiák tudományos kérdéseivel foglalkozik, addig a gyümölcs- és zöldségfeldolgozók számára inkább meghatározó terület olyan technológiák alkalmazása, amelyre más nemzetközi szervezet fókuszál. Mivel Magyarország tagja a Gyümölcs- és Zöldségfeldolgozók Európai Szövetségének (European Association of Fruit and Vegetable Processing Industries), az NHI-ben fennálló intézeti tagságunk okafogyottá és feleslegessé vált.

Az Egyezmény felmondásával hazánk NHI-ben való tagsága is megszűnik, mivel az Egyezmény III. cikke értelmében az Egyezmény Szerződő Államai és az Egyezményhez csatlakozott államok minősülnek az NHI tagjainak.

Ezen indokolás a jogalkotásról szóló 2010. évi CXXX. törvény 18. § (3) bekezdése, valamint a Magyar Közlöny kiadásáról, valamint a jogszabály kihirdetése során történő és a közjogi szervezetszabályozó eszköz közzététele során történő megjelöléséről szóló 5/2019. (III. 13.) IM rendelet 20. §-a alapján a Magyar Közlöny mellékleteként megjelenő Indokolások Tárában közzétételre kerül.

-----STARTING---POINT---RESZLETES---

Részletes indokolás

Az 1. §-hoz

A nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) 12. §-a értelmében az Nsztv. 4-10. § rendelkezéseit a nemzetközi szerződés módosítására, felfüggesztésére, megszüntetésére, felmondására, az abból való kilépésre vonatkozó szabályok tekintetében is alkalmazni kell. Erre figyelemmel az Egyezmény felmondására - az Nsztv. 7. § (1) bekezdés a) pontja, valamint (2) és (3) bekezdése alkalmazásával - az Országgyűlés ad felhatalmazást.

A 2. §-hoz

A törvény a kihirdetését követő napon lép hatályba. Az Egyezmény Magyarország vonatkozásában történő megszűnésének, valamint az Egyezményt kihirdető 1956. évi 12. törvényerejű rendeletet hatályon kívül helyező 4. § hatálybalépésének naptári napját a külpolitikáért felelős miniszter annak ismertté válását követően a Magyar Közlönyben közzétett közleményével állapítja meg.

A 3. §-hoz

Az Nsztv. 10. § (1) bekezdés f) pontja alapján a törvény tartalmazza a szerződés végrehajtásáért felelős szerv megjelölését.

A 4. §-hoz

A törvényjavaslat 4. §-a a megállapodást kihirdető 1956. évi 12. törvényerejű rendeletet hatályon kívül helyezi.