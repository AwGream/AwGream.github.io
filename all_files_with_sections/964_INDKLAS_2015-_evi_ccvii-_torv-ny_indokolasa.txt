2015. évi CCVII. törvény indokolása

a Nemzeti Kulturális Alapról szóló 1993. évi XXIII. törvény és a muzeális intézményekről, a nyilvános könyvtári ellátásról és a közművelődésről szóló 1997. évi CXL. törvény módosításáról

-----STARTING---POINT---ALTALANOS--- 

Az Országgyűlés a Magyar Művészeti Akadémiáról szóló 2011. évi CLX. törvénnyel (a továbbiakban: MMA törvény) köztestületként létrehozta a Magyar Művészeti Akadémiát (továbbiakban: MMA), amelynek feladatai a kulturális értékek védelme és gyarapítása, a művészeti és történeti hagyományok megőrzése. Az MMA közfeladatként ellátott tevékenységével összefogja a magyar művészeti élet kimagasló teljesítményt nyújtó képviselőit; rendes tagjai a magyar művészeti életben kimagasló szellemi vagy alkotói teljesítményt felmutató művészek. Az MMA a művészettel - különösen az irodalommal, a zenével, a képző- az ipar- és tervezőművészettel, valamint az építészettel, a fotó-, a film-, az előadó-, a népművészettel -, továbbá a művészet elemzésével, támogatásával, oktatásával, hazai és nemzetközi bemutatásával, közkinccsé tételével és a magyar művészek képviseletével összefüggő országos közfeladatokat lát el. Az MMA elősegíti a magyar és az egyetemes kultúra értékeinek érvényesülését, megóvását, új értékes alkotások megszületését.

Az MMA kulturális életben elfoglalt helyére tekintettel indokolt, hogy a Nemzeti Kulturális Alappal, mint elkülönített állami pénzalappal szorosabban együttműködjön, így a Nemzeti Kulturális Alap forrásainak pályáztatás útján történő felosztásáról döntő testületekben, a szakmai kollégiumi munkában, a művészeti területet érintő döntéshozatalban részt vegyen. A Nemzeti Kulturális Alapról szóló 1993. évi XXIII. törvény (a továbbiakban: NKA törvény) módosítása az MMA-nak a művészeti életben elfoglalt kultúrstratégiai szerepe megerősítését hivatott szolgálni.

A muzeális intézményekről, a nyilvános könyvtári ellátásról és a közművelődésről szóló 1997. évi CXL. törvény (a továbbiakban: Kultv.) módosításának elsődleges jogalkotói szándéka az, hogy az eddig törvényben nem szabályozott, a könyvtári állomány nyilvántartásáról, az állomány ellenőrzéséről és a könyvtári dokumentumoknak a könyvtári állományból történő kivezetéséről szóló alapvető szabályozás új - törvényi - alapokra kerüljön. A törvény tartalmazza ezen túlmenően a kiadványok kötelespéldányainak - az elektronikus kiadványokra is kiterjedő - szolgáltatására vonatkozó új, a hatályos rendelkezéseknél pontosabb szabályokat, továbbá a muzeális intézmények gyűjtési tevékenységére és gyűjtőkörére vonatkozó szabályozás kiegészítését.

A törvény rendelkezik továbbá a Magyar Népköztársaság Kormánya és a Francia Köztársaság Kormánya között Párizsban, az 1970. évi február hó 17. napján aláírt, a filmek együttes készítéséről és filmek cseréjéről szóló egyezmény kihirdetéséről szóló 1970. évi 33. törvényerejű rendelet deregulációjáról.

-----STARTING---POINT---RESZLETES---

Az 1-11. §-hoz

Az MMA kész feladatkörében érdemben kapcsolódni a Nemzeti Kulturális Alapban végzett munkához, ezzel is részt és felelősséget vállalni állami feladatok ellátásában. Az NKA törvény módosításának célja, hogy biztosítsa a köztestület és a Nemzeti Kulturális Alap hatékony együttműködése érdekében szükséges feltételeket.

Az MMA törvény 1. § (1) bekezdése meghatározza, hogy az MMA tevékenységét érintően milyen tevékenységek tekinthetők művészeti jellegűnek: mindezek az irodalom, a zene, a képző- az ipar- és tervezőművészet, valamint az építészet, a fotó-, a film-, az előadó-, és a népművészet. A Nemzeti Kulturális Alap ebbe a körbe tartozó szakmai kollégiumaiban az MMA a törvény szerint vállal szerepet (vezetői és tagi delegálások).

A törvény szerinti további módosítások az MMA szerepvállalását biztosító szabályok beépítését jelentik, illetve részben technikai jellegű pontosításokat tartalmaznak, továbbá a Nemzeti Kulturális Alapról szóló 1993. évi XXIII. törvény végrehajtásáról szóló 9/2006. (V. 9.) NKÖM rendeletben szabályozott tárgykörökre vonatkozó felhatalmazó rendelkezést egészítik ki, pontosítják a jogalkotásról szóló 2010. évi CXXX. törvénynek való teljesebb megfelelés érdekében.

A 12. §-hoz

A hatályos Kultv. 5. § (2) bekezdésében foglalt rendelkezés - miszerint a könyvtári dokumentumok védelmével és nyilvántartásával kapcsolatosan akkor terjed ki a nem nyilvános könyvtárakra is a törvény hatálya, ha állományuk a nemzeti és egyetemes kulturális örökség része - indokolatlan korlátozást tartalmaz. A könyvtári dokumentumok megfelelő védelmének szükségessége indokolja, hogy a könyvtárak - akár nyilvános, akár nem nyilvános könyvtárként működnek - a törvény és a törvény felhatalmazása alapján kiadott miniszteri rendelet szerint kezeljék és tartsák nyilván az állományukat képező könyvtári dokumentumaikat. Ennek érdekében a törvény törli a korlátozást a nem nyilvános könyvtárak tekintetében.

A 13. §-hoz

A hatályos Kultv. alapján a muzeális intézmények tevékenysége − beleértve gyűjteménygyarapítási tevékenységüket is − a muzeális intézmények működési engedélyéről szóló miniszteri rendelet szerint kiadott működési engedélyben rögzített gyűjtőterületre korlátozódik. A szerzeményezés egyes formái (a törvényben nevesített vásárlás, ajándékozás, öröklés, csere, saját előállítás, a muzeális intézmények nyilvántartási szabályzatáról szóló miniszteri rendelet szerinti átadás, vagy egyéb - jogszabály alapján történő - muzeális intézményi elhelyezés) esetén ugyanakkor a gyűjteménygyarapítás eredményessége érdekében biztosítani kell a gyűjtőterülettől való eltérési lehetőséget a muzeális intézmények számára.

A Kultv. hatályos szabályozása nem teszi lehetővé azt sem, hogy a gyűjtőterület meghaladja Magyarország közigazgatási területét. Indokolt ugyanakkor, hogy a muzeális intézmények szakmai munkájuk során, gyűjteménygyarapítási tevékenységük részeként rendszeresen szerzeményezhessenek külföldről, s ennek lehetőségét a törvényben is rögzíteni szükséges.

A 14. §-hoz

A Kultv. 38/A. § (4) bekezdésének értelmezése kapcsán a gyakorlatban felmerült jogalkalmazási bizonytalanságra reagál a módosítás a Kultv. által megkövetelt pénzügyi biztosíték lehetséges formáinak megjelölésével.

A 15-16. §-hoz

A Kultv. hatályos szabályozása nem ad lehetőséget arra, hogy a természettudomány gyűjtőkörhöz, vagy a nemzetiségi bázisintézménnyé minősített muzeális intézmény esetén a néprajz, történet és képzőművészet gyűjtőkörhöz kapcsolódó gyűjtőterületet a valós szakmai igényeknek megfelelően határozzuk meg. A megyei hatókörű városi múzeumok és a területi múzeumok esetében a gyűjtőterületet meghatározó főszabálytól való eltérés lehetőségének biztosítása a természettudományok gyűjtési módszertana (összehasonlító vizsgálatok), illetve a nemzetiségi néprajzi kultúra, valamint a történeti és képzőművészeti emlékek komplex gyűjtése miatt válik szükségessé. Az eltérés engedélyezésére irányuló kérelem elbírálásának szempontjait és a csatolandó mellékleteket a muzeális intézmények működési engedélyéről szóló rendeletben szabályozza a jogalkotó.

A 17-18. §-hoz

A Kultv. 59. § (2) bekezdésének módosítása és két bekezdéssel történő kiegészítése arra irányul, hogy a XXI. század követelményeinek megfelelően ne csupán a fizikai hordozón megjelent kiadványok, hanem az elektronikusan nyilvánosságra hozott kiadványok, valamint a nyomtatásban megjelent kiadványok elektronikus formában rögzített, tárolt, az előállított dokumentummal megegyező tartalmú változatai is megfelelő módon bekerülhessenek a nemzeti könyvtár által a jövő számára megőrzött gyűjteménybe.

A Kultv.-nek a törvény szerinti 59. § (2b) bekezdése részletesen meghatározza a kötelespéldány-szolgáltatás további jogi hátteréül szolgáló, kormányrendeleti szintű szabályozás témaköreit.

A Kultv. 59. §-át egy további új, (2c) bekezdéssel való kiegészítését is tartalmazza a törvény, amely a kötelespéldány-szolgáltatás elmulasztása esetére előírja, hogy amennyiben a kötelespéldányra jogosult könyvtár nem, vagy nem megfelelő példányszámban kapja meg a kötelespéldányt az annak szolgáltatására kötelezett szervezettől, úgy a mulasztó költségére a jogosult a kiadványt beszerezheti. Előfordulhat, hogy a kiadványt nem tudja beszerezni a könyvtár, ezért a törvény biztosítja, hogy a kötelespéldányra jogosult archiválás céljából másolatot készítsen a hiányzó kiadványból a kötelespéldány pótlására. Könyvtári archiválási célból a szerzői jogról szóló 1999. évi LXXVI. törvény értelmében megengedett a másolatkészítés, ezzel összhangban a törvény is biztosítja erre a lehetőséget. A jogalkotó által elérni kívánt cél az, hogy a nemzeti könyvtárban a kiadványok teljes köre archiválható, és hozzáférhető legyen.

A 19. §-hoz

A törvény „A könyvtári dokumentumok” alcímmel egészíti ki a Kultv.-t. A hatályos Kultv. a könyvtári dokumentum és az állomány fogalmakat tartalmazza ugyan, azonban a könyvtári dokumentumok nyilvántartására, és az állomány-nyilvántartásra vonatkozó szabályok miniszteri rendelet szintjén kerültek meghatározásra. Az alapvető jogintézmények törvényi szintű megfogalmazását pótolja a törvény.

A törvény a Kultv. 60/A. § (1) bekezdésében rögzíti a könyvtár által beszerzett - vétel, ajándékozás, csere, kötelespéldány-szolgáltatás révén a könyvtárba kerülő - könyvtári dokumentumok nyilvántartásának kötelezettségét. A beszerzett dokumentumok állományba, azaz nyilvántartásba kerülése elvi jelentőségű kötelezettség. A törvény a könyvtár állományát a nyilvántartásba vett dokumentumok körével egyezően határozza meg.

Az állomány és a gyűjtemény fogalmak törvényi megkülönböztetése utal arra, hogy a nyilvántartásba vett dokumentumokat a könyvtár formai és tartalmi szempontból feltárja, s ezáltal kerülnek a könyvtári dokumentumok a könyvtár gyűjteményébe. Miniszteri rendeletben szabályozott esetekben lehetnek az állományban olyan könyvtári dokumentumok is, amelyeket időlegesen őriz a könyvtár, és nem kerülnek be a gyűjteménybe, hanem az időleges cél megvalósulását követően kivezetésre kerülnek az állományból.

A Kultv. 60/A. § (2) bekezdésében a törvény előírja, hogy a könyvtári dokumentumok adatait elsősorban elektronikus nyilvántartásban kell rögzíteni. Ma már a könyvtárak döntő többsége elektronikus nyilvántartást vezet, a törvény kivételessé kívánja tenni a nyomtatott nyilvántartás vezetésének lehetőségét. A nyomtatott nyilvántartás vezetését megengedő szabály indoka, hogy a törvény hatálya alá tartoznak olyan könyvtárak is, amelyek nem tudják biztosítani a megfelelő eszközöket a legkorszerűbb működéshez. A könyvtári rendszerben valamennyi könyvtár szolgáltatási kapcsolatba kerülhet a többi könyvtárral, ennek során okvetlenül egységes szabályok szerint vezetett, azonos tartalmú nyilvántartásokra van szükség, mert ezek alapozzák meg a közvetített könyvtári dokumentumok biztonságát.

A Kultv. 60/A. § (3) bekezdésében a törvény a miniszteri rendeletben történő szabályozás általános előírását kell alkalmazni a nyilvántartás tartalma és a nyilvántartás vezetésére vonatkozó szabályok tekintetében. A nyilvántartás tartalma a kiadvány könyvtári bibliográfiai leírási szabályok szerint leírt adataiból, az állomány ellenőrzésének megtörténtére utaló, valamint az állományból való törlésre utaló, és egyéb szükséges bejegyzésekből áll majd. A nyilvántartás vezetésére vonatkozó rendeletben szükséges előírni majd azokat az eljárási szabályokat, amelyek szerint az adatok nyilvántartásba vehetők és a szükséges bejegyzések megtehetők. A bekezdés második mondata rögzíti azt az alapvető szabályt, miszerint a könyvtár által nyilvántartott dokumentum csak szabályozott módon vezethető ki a nyilvántartásból.

A Kultv. 60/A. § (4) bekezdésében előírja a törvény a könyvtár kötelezettségét a könyvtári dokumentumok feltárására, rendelkezésre bocsátására, és az archiválásra vonatkozó szabályok figyelembevételével történő megőrzésére.

A Kultv. 60/A. § (5) bekezdésében rögzítetten a törvény utal arra, hogy a könyvtári állomány ellenőrzésének szabályait miniszteri rendelet határozza meg.

A törvény kiegészíti a Kultv.-t egy új 60/B. §-sal, amelynek (1) bekezdése szerint gyűjtőköri szabályzatban kell rögzíteni a könyvtár gyűjtőkörét, a gyűjtemény fejlesztésének, megőrzésének, archiválásának szabályait. A gyűjtőkört a könyvtár feladatai határozzák meg, a könyvtár feladatainak megfelelő témák tartoznak alapvetően a könyvtár gyűjtőkörébe. A törvény a gyűjtőköri szabályzat jóváhagyását a fenntartó hatáskörébe utalja, továbbá előírja a szabályzat nyilvánosságra hozatalának kötelezettségét.

A Kultv. 60/B. § (2) bekezdésében a törvény általános szabályt fogalmaz meg arra, hogy a könyvtár az állományába tartozó muzeális könyvtári dokumentumokat archiválni köteles. A muzeális dokumentumok jogszabály szerinti körét, valamint a könyvtár által muzeálissá minősíthető könyvtári dokumentumok szabályait a muzeális könyvtári dokumentumok kezelésével és nyilvántartásával kapcsolatos szabályokról 22/2005. (VII. 18.) NKÖM rendelet tartalmazza.

A Kultv. 60/B. § (3) bekezdésében rögzítetten általános szabályként mondja ki a törvény, hogy az archivált könyvtári dokumentum nem vezethető ki az állomány-nyilvántartásból. Kivételes lehetőségként az archiválási kötelezettség alóli mentesülés két esetét tartalmazza a törvény: a más könyvtár részére archiválás céljából, megállapodás alapján történő átadás, és a vis maior következtében való megsemmisülés vagy használhatatlanná válás esetét.

Új szabályt állapít meg a törvény a Kultv. 60/B. § (4) bekezdésében a könyvtári rendszerben őrzött, a Kultv. szerint hungarikumnak minősülő könyvtári dokumentumok teljes körű megőrzése érdekében. Az új szabály értelmében a könyvtár addig nem vonhatja ki az állományából a gyűjtőkörébe nem tartozó, a Kultv. szerinti hungarikumot, amíg nem ellenőrizte, hogy van-e olyan könyvtár, amelyik archiválja azt. A könyvtárnak elsősorban a könyvtári adatbázisokban kell ellenőriznie, hogy az adott dokumentum megtalálható-e valamely archiválásra kötelezett könyvtár gyűjteményében, és archiválásra kerül-e. Ha nem állapítható meg, hogy van olyan könyvtár, amelyik archiválja, akkor a könyvtár állományában tartja a gyűjtőkörén kívüli, hungarikumnak minősülő dokumentumot, vagy megállapodás alapján más könyvtárnak átadhatja azt archiválásra. Átvevő könyvtár lehet feladata alapján a nemzeti könyvtár, amely az átvett dokumentumot saját állományába veszi, vagy átadja azt a dokumentumot igénylő - elsősorban a gyűjtőköre szerint illetékes - könyvtárnak.

Rögzíti a törvény a Kultv. 60/B. § (5) bekezdésben a nemzeti könyvtár kötelezettségét az elektronikus könyvtári dokumentum archiválására. Ez összefügg a kötelespéldány-szolgáltatás elektronikus dokumentumokra is kiterjedő szabályozásával és a nemzeti könyvtár megőrző funkciójával. Más könyvtárak is archiválhatják a gyűjteményükbe tartozó elektronikus dokumentumokat, a törvény a nemzeti könyvtár számára kötelező feladat ellátását hangsúlyozza.

A 20. §-hoz

Módosítja a törvény a nemzeti könyvtár feladatairól szóló, a Kultv. 61. § i) pontjában foglalt rendelkezést jogtechnikai okból, mert a könyvtári dokumentumok és könyvtárak védetté nyilvánításával kapcsolatos feladatok ellátását nem a Kultv. szabályai, hanem a kulturális örökség védelméről szóló törvény alapján kiadott miniszteri rendeletek határozzák meg.

A (2) bekezdésben a nemzeti könyvtár digitalizálási feladatát határozza meg a törvény, utalással az Országos Könyvtári Digitalizálási Stratégiára.

A 21. §-hoz

Felhatalmazó rendelkezés, amely a megyei könyvtáraknak ad feladatokat a könyvtárak fejlesztése és a megyében található helyismereti dokumentumok elektronikus hozzáférésével kapcsolatban.

A 22. §-hoz

A módosítás a tényleges helyzethez igazítja a normaszöveget azzal, hogy rögzíti, a nyilvános könyvtári ellátásból adódó állami feladatokhoz a központi költségvetés nemcsak a nemzeti könyvtár és az országos szakkönyvtárak esetében járul hozzá a fenntartó fejezeti költségvetésében, hanem az állami egyetemi könyvtárak esetében is (s a Fővárosi Szabó Ervin Könyvtár esetében úgyszintén, a helyi önkormányzatok költségvetési fejezetében).

A 23. §-hoz

A felhatalmazó rendelkezés jogszabály-szerkesztési szempontoknak megfelelő pontosítását tartalmazza.

A 24. §-hoz

Módosítja a Kultv. 100. § (5) bekezdésében a könyvtári dokumentumok nyilvántartásával kapcsolatos felhatalmazó rendelkezést a törvény ezt megalapozó, új anyagi jogi rendelkezéseinek megfelelően.

A 25. §-hoz

Kiegészíti a törvény a Kultv. fogalmi meghatározásokat tartalmazó 1. számú mellékletét az archiválás fogalom meghatározásával, egyúttal törli az 1. számú mellékletből az állomány fogalmának meghatározását, mert ennek tartalma megjelenik a Kultv. 60/A. § (1) bekezdésének második mondatában.

A 26. §-hoz

Törli a törvény a könyvtári dokumentum fogalmát értelmező rendelkezésből a dokumentumok több szempontú értékességét alátámasztani hivatott „tudományos, oktatási, művészeti,” stb. jelzőket, mert ez a könyvtár állományába vehető, illetve állományába vett dokumentumok indokolatlan szűkítését jelenti.

A 27. §-hoz

A törvény a Kultv. 1. számú melléklete szerinti fogalmak körét kiegészíti a kiadvány fogalmának a kötelespéldány-szolgáltatás megfelelő teljesíthetősége érdekében tett definíciójával. Kiadvány a médiaszolgáltatásokról és a tömegkommunikációról szóló 2010. évi CLXXXV. törvényben meghatározott kiadvány, továbbá a dia, a diafilm, a földgömb és az éggömb. A médiaszolgáltatásokról és a tömegkommunikációról szóló 2010. évi CLXXXV. törvény 203. § 22. pontja a következőképpen határozza meg a kiadvány fogalmát:

„22. Kiadvány:

a) könyv nyomtatott vagy elektronikus formában, lemezen, kazettán, más fizikai hordozón; online és letölthető könyv;

b) sajtótermék nyomtatott vagy elektronikus formában; online és letölthető időszaki kiadvány;

c) egyéb nyomtatott anyag (címtár, névtár, grafikát, rajzot vagy fotót tartalmazó kiadvány, térkép; röplap; nyomtatott képeslap, üdvözlő- és más hasonló kártya; nyomtatott kép, minta, fénykép; nyomtatott naptár; nyomtatott üzleti reklámanyag, katalógus, prospektus, reklámposzter és hasonlók; egyéb szöveges kiadvány) ide nem értve: nyomtatott öntapadó papír (matrica), postai, jövedéki, illeték- stb. bélyeg, bélyegnyomott papír, csekk, bankjegy, részvény, értékcikk, kötvény, okirat és hasonlók;

d) film-, video-, televízióműsor-készítés termékei (nyilvános közlésre szánt film filmszalagon, videokazettán, lemezen, más fizikai hordozón; letölthető film, videó);

e) hangfelvétel (nyilvános közlésre szánt, műsoros hangszalag, hanglemez, letölthető hangtartalom);

f) zenemű (nyomtatott zenemű, zenemű elektronikus formában, letölthető zenemű)”.

A kiadvány fogalom tartalmának értelmezéséhez szükséges a sajtótermék fogalmának ismerete is, amelyet a médiaszolgáltatásokról és a tömegkommunikációról szóló 2010. évi CLXXXV. törvény 203. § 60. pontja határoz meg, a következőképpen:

„60. Sajtótermék: a napilap és más időszaki lap egyes számai, valamint az internetes újság vagy hírportál, amelyet gazdasági szolgáltatásként nyújtanak, amelynek tartalmáért valamely természetes vagy jogi személy szerkesztői felelősséget visel, és amelynek elsődleges célja szövegből, illetve képekből álló tartalmaknak a nyilvánossághoz való eljuttatása tájékoztatás, szórakoztatás vagy oktatás céljából, nyomtatott formátumban vagy valamely elektronikus hírközlő hálózaton keresztül. A szerkesztői felelősség a médiatartalom kiválasztása és összeállítása során megvalósuló tényleges ellenőrzésért való felelősséget jelenti, és nem eredményez szükségszerűen jogi felelősséget a sajtótermék tekintetében. Gazdasági szolgáltatás az önálló, üzletszerűen - rendszeresen, nyereség elérése érdekében, gazdasági kockázatvállalás mellett - végzett szolgáltatás.”

A törvény a fogalmak körét kiegészíti a múzeumi digitalizálási stratégia fogalmának és tartalmi elemeinek rögzítésével, amely régóta hiányzó szabályozást pótol; szorosan kapcsolódik a Kultv. 42. § (4) bekezdés b) pontjának módosításához.

A 28. §-hoz

A múzeumi küldetésnyilatkozat mellett előírja a múzeumi digitalizálási stratégia megalkotását is a múzeum besorolású muzeális intézmények számára. A múzeumok jelentős része nem rendelkezik olyan írott stratégiai dokumentummal, amely a digitalizálás céljait, prioritásait, a digitális adatvagyon tárolásának feltételeit, illetve a digitalizálás útján létrehozott adatvagyon felhasználásának szabályait rögzítené; a módosítás e kérdések rögzítését írja elő a múzeumok számára.

A könyvtárak tényleges tevékenységét rögzíti a programok könyvtárhoz, olvasáshoz, információs műveltséghez kapcsolódó jellegére helyezve a hangsúlyt.

Korrigálja Kultv. hatályos szövegében hibásan írt „tizenötezer” szót, valamint kiegészíti a „szakmai vagy jelentős gazdasági előnyök kimutatása” szövegrészt az abból hiányzó „kimutatása” szöveggel.

A 29-30. §-hoz

Hatályukat vesztő rendelkezések.

-----STARTING---POINT---VEGE---

A 31. §-hoz

Hatályba léptető rendelkezéseket tartalmaz, amelyek arra figyelemmel kerültek megállapításra, hogy a törvényi szabályozáshoz annak hatályba lépésével egyidejűleg kapcsolódjon a rendeleti szintű végrehajtási szabály. A Kultv. 59. § (2) bekezdése szerinti szabályok 2017. január 1-jén lépnek hatályba, mert az elektronikus kötelespéldányok szolgáltatásához kormányrendeletben részletezett szabályozás is szükséges.