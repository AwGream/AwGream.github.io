1997. évi LXXXIV. törvény indokolása

a szociális igazgatásról és szociális ellátásokról szóló 1993. évi III. törvény módosításáról

-----STARTING---POINT---ALTALANOS--- 

A nyugdíjrendszer reformja szükségessé teszi a szociális ellátások összehangolását az új biztosítási rendszerekkel.

A szociális ellátások átalakítása a szociális igazgatásról és szociális ellátásokról szóló 1993. évi III. törvény (a továbbiakban: Szt.) módosítását igényli. A nyugdíjrendszer átalakításával összefüggésben új ellátás, az időskorúak járadéka kerül bevezetésre. Egyidejűleg sor kerül a jogalkalmazás során felmerült problémák rendezésére, illetve az időközben megjelent jogszabályokkal való összhang megteremtését szolgáló rendelkezések beiktatására is.

A törvény egyik legfontosabb rendelkezése az időskorúak járadékának bevezetése.

Az időskorúak járadékának bevezetésével az a cél, hogy az állam a szociális ellátórendszeren belül egy minimális szintű saját jövedelmet biztosítson a nyugdíjkorhatáron felüli és jövedelemmel nem rendelkező, vagy nagyon alacsony jövedelmű idős embereknek. A járadék távlatokban állampolgári jogon járna, amely minden idős ember számára a megélhetéséhez szükséges minimális szociális biztonságot garantálna. Jelenleg ehhez nincsenek meg a feltételek, de annak érdekében, hogy a távlati célok megvalósuljanak az első „lépéseket” már most meg kell tenni, a folyamatot el kell indítani.

A jelenlegi feltételek mellett a járadék a szociális helyzet alapulvételével az idősek legrászorultabb rétegei számára kerül bevezetésre.

Az időskorúak járadéka rászorultságtól, a jövedelmi helyzettől függő szociális ellátás, amelyre azok a 62. életévüket betöltött személyek szerezhetnek jogosultságot, akiknek más forrásból származó jövedelmük nincs vagy az nem éri el a járadék felső összeghatárát, az öregségi nyugdíj legkisebb összegének 80%-át.

Az egyedülálló (özvegy, elvált, hajadon vagy nőtlen) időskorú személyek esetében a járadék az öregségi nyugdíj legkisebb összegének a 90%-áig biztosít kiegészítést. Az egyedül maradó idősek esetén a magasabb értékhatár alkalmazását a magasabb megélhetési kiadások teszik szükségessé. Mivel az időskorúak kb. 40%-a tartozik ebbe a kategóriába, várhatóan 24 ezer főt érint ez az intézkedés, melynek éves többlet költségkihatása 330 millió Ft.

A járadék megállapítása és folyósítása a települési önkormányzatok feladata, de a költségviselés megoszlik a központi és a helyi költségvetés között. A járadékot 1998-ban várhatóan 60-70 ezer fő fogja igénybe venni, és bevezetésének többletköltség-igénye kb. 4 milliárd Ft.

A járadék bevezetésével egyidejűleg megkezdődik a hasonló funkciót betöltő nyugdíjszerű rendszeres szociális ellátások átalakítása is. 1998. január 1-jét követően új házastársi pótlék és házastárs után járó jövedelempótlék, valamint a rendszeres szociális járadék megállapítására 62 éven felüli személy esetében nem kerül sor, ugyanakkor a már megállapított ellátások továbbra is folyósításra kerülnek.

-----STARTING---POINT---RESZLETES---

Az 1. §-hoz

A törvény szerinti rendelkezés az új nyugdíjrendszerről és egészségbiztosítási rendszerről szóló törvényekkel való összhang megteremtését szolgálja azzal, hogy pontosítja a törvény tárgyi hatályát.

A 2. §-hoz

A törvény értelmező rendelkezései kiegészülnek az egyedülálló személy fogalmával és a vagyon, illetőleg a rendszeres pénzellátás fogalma pontosításra kerül. A szociális ellátások tekintetében a vagyoni helyzetnek kettős szerepe van. Egyes rendszeres pénzbeli ellátásoknál (pl.: rendszeres szociális segély) egyrészt a jogosultság megállapításának feltétele, másrészt pedig a vagyon figyelembevételére a jogosult halálát követően, hagyatéki igény bejelentésével kerül sor. A vagyon fogalmát tehát úgy indokolt definiálni, hogy mindkét funkciót be tudja tölteni. Az ingó vagyon köréből csak a nagyobb értékűek kerülnek figyelembevételre. A vagyoni értékhatárra vonatkozó rendelkezés a korábbi együttes értékhatár helyett vagyon-részenkénti értéket tartalmaz, melynek összegét a törvény az öregségi nyugdíj mindenkori legkisebb összegének húszszorosában, illetőleg együttes forgalmi értékét az ötvenszeresében határozza meg.

A rendszeres pénzellátás fogalma az új nyugdíjrendszerre figyelemmel kerül pontosításra.

A 3. §-hoz

A törvény újraszabályozza a jogosulatlanul igénybe vett ellátás megtérítésére vonatkozó rendelkezéseket.

Ha a rendszeres pénzbeli szociális ellátásban részesülő személy számára - annak folyósítása alatt - rendszeres pénzellátást állapítanak meg és az érintett mindkét ellátásra egyidejűleg nem lett volna jogosult, akkor az Szt. korábbi rendelkezése szerint is a szociális ellátást vissza kell fizetnie. Az esetek többségében a visszafizetés realizálása nehézségbe ütközik. Ezért a törvény a jogosulatlanul igénybe vett szociális ellátás megtérítésére vonatkozó szabályt kiegészíti azzal, hogy a jogosult számára visszamenőleg egyösszegben járó rendszeres pénzellátásból a társadalombiztosítási igazgatási szerv a jogosulatlanul igénybe vett szociális ellátás összegét levonja és közvetlenül átutalja a települési önkormányzat számára. A törvény meghatározza az eljárással kapcsolatos szabályokat, bejelentési, értesítési kötelezettséget, melyek biztosítják a megtérítés zökkenőmentességét.

A 4. §-hoz

A rendelkezés a szociális rászorultság esetén az önkormányzati hatáskörben megállapítható ellátások körét kiegészíti az időskorúak járadékával.

Az 5. §-hoz

A kifizetett rendszeres szociális segélynek hagyatéki teherként történő bejelentésével kapcsolatban az Szt. lehetőséget biztosít az önkormányzatok számára. A törvény az időskorúak járadéka esetében oly módon egészíti ki ezt a rendelkezést, hogy a kifizetett ellátás összegét az önkormányzatnak be kell jelentenie hagyatéki teherként.

A 6. §-hoz

Ez a rendelkezés az időskorúak járadékát szabályozza. Az időskorúak járadékát a települési önkormányzat annak a 62. évet betöltött személynek állapítja meg, akinek nincs olyan jövedelme, melyből a megélhetését biztosítani tudná.

Az idős személy akkor jogosult az ellátásra ha a saját, és a házastársa figyelembevételével számított egy főre jutó havi jövedelem nem haladja meg az öregségi nyugdíj mindenkori legkisebb összegének 80%-át. Az időskorúak járadékának legnagyobb összege - összhangban az egyéb megélhetést biztosító szociális ellátásokkal - az öregségi nyugdíj mindenkori legkisebb összegének 80%-a. Egyedülálló személy esetében - tekintettel ezen élethelyzetből adódó magasabb megélhetési költségekre - az időskorúak járadékának jogosultsági feltételeinél alkalmazott jövedelmi értékhatár és az ellátás legnagyobb összege is az öregségi nyugdíj mindenkori legkisebb összegének 95%-a. Amennyiben a jogosultnak van egyéb forrásból jövedelme, akkor az ellátás összegét úgy kell megállapítani, hogy az a meglévő jövedelemmel együtt érje az öregségi nyugdíj mindenkori legkisebb összegének 80%-át, illetve egyedülálló esetén 95%-át.

Ha az időskorúak járadékában olyan személy részesül, aki a törvényben szabályozott értékhatár feletti vagyonnal rendelkezik, a kifizetett járadék összegét a jogosult halálakor hagyatéki teherként be kell jelenteni. A járadékra való jogosultságot kétévenként felül kell vizsgálni, és csak a feltételek fennállása esetén lehet továbbfolyósítani.

A törvény a hajléktalan személy részére folyósított időskorúak járadéka esetén a munkanélküliek és megváltozott munkaképességűek jövedelempótló támogatására vonatkozó szabályok alkalmazását rendeli el.

A hajléktalan személyek esetében - a főváros kivételével - a tartózkodási hely szerint illetékes önkormányzat csak megállapítja az ellátásra való jogosultságot, a folyósítás központilag, a fővárosi főjegyző által történik. Az ily módon kifizetett összeget a központi költségvetés megtéríti. A fővárosban eltérő megállapodás hiányában a hajléktalan személyek esetében a járadék megállapításával kapcsolatos hatáskör a fővárosi önkormányzatot illeti meg.

A 7. §-hoz

A törvény lehetőséget ad arra, hogy a 18. életévét betöltött, de aktív korú legalább 67%-ban rokkant személyek, illetve vakok személyi járadékában részesülők is rendszeres szociális segélyezettek legyenek.

A rendszeres szociális segély alapjául szolgáló jövedelemre vonatkozó rendelkezéseket azok tartalmi változtatása nélkül pontosítja. Egyrészt a vagyon fogalmának újraszabályozása igényel e rendelkezésben is módosítást. Másrészt pedig indokolt annak kimondása, hogy az aktív korú nem foglalkoztatott jövedelmeként a kérelem benyújtását megelőzően folyósított jövedelempótló támogatás összege ne kerüljön figyelembevételre.

A 8-9. §-hoz

A törvény a rendszeres szociális segéllyel kapcsolatban a jogalkalmazás során felmerült jogértelmezési problémákat pontosító rendelkezések beiktatásával rendezi.

A rendelkezés a rendszeres szociális segélynek a katonai szolgálatot követő ismételt megállapítását teszi lehetővé. A jogalkalmazás során problémaként merült fel, ha az aktív korú nem foglalkoztatott személy rendszeres szociális segélyének megszüntetésére katonai szolgálat miatt kerül sor, nincs lehetőség az ellátás ismételt megállapítására a katonai szolgálat letöltését követően. Erre csak a Munkaügyi Központtal történő kétéves együttműködés után kerülhet sor. A módosítás ezt a ellentmondást oldja fel.

A törvény az Szt. szabályait kiegészíti azzal, hogy meghatározza azokat az együttműködési programokat, amelyeket az aktív korú nem foglalkoztatottak rendszeres szociális segélyének folyósítása alatt az érintett önfenntartó képességének, munkaerőpiaci esélyének javítására indokolt szervezni. Ezek a programok egyrészt az egyén helyzetének javítását célzó képességek fejlesztését szolgálják, másrészt pedig a munka világától történő elszakadást gátolják meg.

A 10. §-hoz

A törvény pontosítja az ápolási díjra vonatkozó rendelkezést azzal, hogy kimondja: ápolási díj igénybevételére a nagykorú hozzátartozó jogosult.

A 11. §-hoz

A rendszeres szociális segélyre jogosultak körének újraszabályozásával összhangban módosítani szükséges az alanyi jogon közgyógyellátásra jogosultakat körét. Az idős korra tekintettel folyósított rendszeres szociális segély rendszerének az időskori járadékba történő beépülése okafogyottá teszi az időskorúak rendszeres szociális segélyéhez kapcsolódó alanyi jogon járó közgyógyellátást. Az időskorúak járadékában részesülők az Szt. 50. §-ának (3) bekezdése szerinti un. normatív alapon biztosított közgyógyellátást vehetik igénybe.

A 12. §-hoz

Az időskorúak járadékára vonatkozó finanszírozási szabályokkal egészülnek ki az Szt.-nek a szociális ellátások finanszírozását meghatározó rendelkezései. A járadékra jogosultak ellátásának garanciáját szolgálja az a rendelkezés, hogy a központi költségvetés viseli a terhek nagyobbik részét. A törvény szerint az időskorúak járadékának 70%-át a központi költségvetés megtéríti a települési önkormányzatnak, míg 30%-ának a fedezete a szociálpolitikai feladatokhoz biztosított normatív hozzájárulás összegébe épül be. A bentlakásos intézményben élők, illetve a hajléktalan személyek ellátásának biztonsága érdekében a járadék teljes összegét központi forrásból indokolt biztosítani.

-----STARTING---POINT---VEGE---

A 13. §-hoz

A törvény 1998. január 1-jén lép hatályba. A záró rendelkezések között szövegpontosító, valamint átmeneti intézkedések szerepelnek. A törvény rendelkezik továbbá arról, hogy a törvény hatályba lépését követően házastársi pótlék, illetőleg a házastárs után járó jövedelempótlék, továbbá a 62. évet betöltött személy részére rendszeres szociális járadék nem állapítható meg. Az időskori járadék bevezetése egyben szükségessé teszi azt is, hogy a már megállapított házastársi pótlék, illetőleg házastárs utáni jövedelempótlék annak a személynek kerüljön folyósításra, akire tekintettel megállapították. A törvény ezt a folyósításra vonatkozó rendelkezést is tartalmazza.