2005. évi XCVIII. törvény indokolása

az Európai Szociális Karta 1988. évi Kiegészítő Jegyzőkönyvének kihirdetéséről

Indokolás

A Magyar Köztársaság Kormánya 1991-ben aláírta az Európai Szociális Kartát. Az Európai Szociális Karta megerősítéséről szóló 48/1999. (VI. 3.) OGY határozat alapján 1999-ben sor került a Karta megerősítésére. Kihirdetése az Európai Szociális Karta kihirdetéséről szóló 1999. évi C. törvénnyel történt meg.

A szociális jogok fundamentuma - ahogyan a Kartát gyakran nevezik Európában - 1961 óta jelentősen bővült. Ma már az Európa Tanács eredeti egyezményéhez, az Európai Szociális Kartához (Torino, 1961. október 18.) további négy nemzetközi egyezmény kapcsolódik. Az öt egyezmény így együttesen, de külön-külön is az európai értékrend szerves és releváns részét alkotja.

Időben első a - jelen törvényjavaslat tárgyát képező - Kiegészítő jegyzőkönyv (Strasbourg, 1988. május 5.), amely a Karta rendelkezéseinek bővítését és bizonyos modernizálását szolgálta négy új jog beépítése útján, hozzávetőleg negyed évszázaddal a Karta keletkezését követően.

Ezek:

1. a nemen alapuló megkülönböztetés nélküli esélyegyenlőségre és egyenlő elbánásra való jog a munkavállalást és a hivatást illetően,

2. jog a tájékoztatásra és a véleménynyilvánításra,

3. jog a munkafeltételek és a munkakörnyezet meghatározásában és javításában való részvételre,

4. az idősek joga a szociális védelemre.

A következő a Karta ellenőrző mechanizmusa hatékonyabbá tétele érdekében kiadott Módosító jegyzőkönyv az Európai Szociális Kartához (Torino, 1991. október 21.), amelyet a Magyar Köztársaság 1991-ben aláírt, megerősítéséről pedig az Országgyűlés a 124/2003. (XI. 21.) OGY határozattal döntött.

A Kollektív Panaszok Rendszerének Biztosításáról szóló Kiegészítő jegyzőkönyv (1995. november 9.) szintén a Karta ellenőrzési mechanizmusának hatékonyabbá tétele érdekében született, amelyet a Magyar Köztársaság 2004-ben írt alá.

A jelen évezred szociális és gazdasági jogait egyedülálló részletességgel felmutató Módosított Európai Szociális Karta (Strasbourg, 1996. május 3.) az alapvető európai mintát jelenti. A Módosított Kartát a Magyar Köztársaság 2004-ben aláírta.

Az Országgyűlés az Európai Szociális Karta 1988. évi Kiegészítő Jegyzőkönyvének megerősítéséről szóló 12/2005. (III. 10.) OGY határozatával döntött a Kiegészítő Jegyzőkönyv megerősítéséről. A megerősítő okirat letétbe helyezése az Európa Tanács főtitkáránál ennek megfelelően 2005. június 1-jén megtörtént.

A Kiegészítő jegyzőkönyv megerősítését követően szükséges annak jogszabályban történő kihirdetése. Mivel az Európai Szociális Karta kihirdetése törvényben történt, továbbá mivel a Kiegészítő jegyzőkönyv alapvető jogokat és kötelességeket érint, a Jegyzőkönyvet törvényben szükséges kihirdetni. A Jegyzőkönyv 10. cikk 3. bekezdése értelmében a Jegyzőkönyv a Magyar Köztársaság vonatkozásában a megerősítésről szóló okirat letétbe helyezését követő 30. napon, 2005. július 1. napján hatályba lépett, erre a törvény 1. §-ához fűzött zárójeles megjegyzés utal.