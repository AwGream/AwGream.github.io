2009. évi CXLIV. törvény indokolása

a vízitársulatokról

-----STARTING---POINT---ALTALANOS--- 

A területi vízgazdálkodás feladatainak meghatározása, az elvégzett feladatok költségeinek viselése közel kétszáz év óta az állam és az ingatlantulajdonosok közös felelőssége. Az 1810. évi királyi pátens, majd az 1885. évi XXIII. törvény az ingatlantulajdonosok vízitársulatokba szerveződésénél a kár-haszon mértékét, a vízgazdálkodásról szóló jelenleg hatályos 1995. évi LVII. törvény (a továbbiakban: Vt.) IX. fejezete a szolidaritást tekinti a vízitársulat működés alapelvének.

A Vt. IX. fejezete együtt szabályozza a vízgazdálkodási társulatok két formáját: a víziközmű társulatot és a vízitársulatot. Míg a víziközmű társulat által létrehozott közösségi tulajdonba kerülő víziközmű esetében valamennyi érintett ingatlan értéke nő, tulajdonosának a víziközmű megvalósításával haszna származik, addig a vízitársulatok egyes tagjainak csak költséget jelent a társulati tagság. A jelenlegi szabályozás szerint a víziközmű társulatoknál továbbra is a kár-haszon elv, a vízitársulatoknál a szolidaritási elv dominanciája érvényesül.

A hatályos szabályozás szerint amennyiben a társulat létrehozására, szervezetére, működésére, megszűnésére, egyesülésére, illetve szétválására, valamint választott tisztségviselőinek felelősségére vonatkozóan a Vt. nem rendelkezik, a gazdasági társaságokról szóló 2006. évi IV. törvény általános részének rendelkezéseit kell alkalmazni.

A meglévő szabályozás nem elégítik ki maradéktalanul a területi vízgazdálkodás problémáinak közösségi megoldását, mert a Vt. a területi vízgazdálkodás, a területi vízkárvédelmi feladatok költségeinek viselésénél nem szabályozza az állami szerepvállalás jellegét és mértékét, a vízitársulatok által működtetett vizeken és vízilétesítményeken a társulatok közfeladat ellátásának jogcímét, nem rendezi az állami és önkormányzati tulajdonban lévő vizek és vízilétesítmények a társulatok általi vagyonkezelését, használatát.

A szolidaritás elvének sérelmét jelenti, hogy a hatályos törvény szerint bizonyos területeken nem lehet vízitársulatot létrehozni, így egyes ingatlantulajdonosok vagy ingatlanhasználók mentesülnek a térségi vízgazdálkodás költségeinek viselése alól. A Vt. végrehajtására kiadott 160/1995. (XII. 26.) Korm. rendelet számos olyan jogviszonyt szabályoz, amelyről csak törvényben lehetne rendelkezni. Ilyen többek között a közfeladat ellátáshoz szükséges tagi adatok kezelése, a hiteles adatokhoz történő hozzáférés lehetősége. A gazdasági társaságokról szóló 2006. évi IV. törvény általános rendelkezései kizárólagosan a törvény hatálya alá tartozó gazdálkodó szervezetekre vonatkoznak, általános rendelkezéseit nem lehet a vízitársulatokra alkalmazni.

A rendelkezés a törvény tárgyának meghatározása során felsorolja azokat a tárgyköröket, amelyeket a törvény szabályozni kíván. Szervezeti törvényről van szó, a szabályozásnak nem tárgya a társulatok tevékenysége által érintett vízgazdálkodással kapcsolatos kérdések szabályozása, mert azokat a vízgazdálkodásról szóló 1995. évi LVII. törvény rendezi.

A társulati forma sajátos szervezet, nem gazdasági társaság, nem szövetkezet és nem társadalmi szervezet. Fő jellemzője, hogy állami, önkormányzati feladatot képező vízimunkák elvégzésére jön létre. A szolidaritás elve alapján a társulat tagja a működési területen valamennyi ingatlantulajdonos vagy használó természetes és jogi személy, jogi személyiséggel nem rendelkező gazdasági társaság (kényszertagság). A tag köteles a társulat közfeladatai ellátásának költségeihez az érdekeltségi egység arányában hozzájárulni.

-----STARTING---POINT---RESZLETES---

Az 1. §-hoz

A fogalom-meghatározásokat tartalmazza.

A 2-4. §-hoz

A törvény a társulatot olyan gazdálkodó szervezetként definiálja, amely az ingatlantulajdonosoknak/használóknak a területi vízgazdálkodással kapcsolatos közfeladatok ellátására jön létre. A törvény a korábbi szabályozásoktól eltérően a társulatnak lehetőséget ad arra, hogy közhasznú szervezetként működjön, és közfeladatainak körét tagjai igényének megfelelően kiterjessze a mezőgazdasági vízhasznosításra, továbbá működési területén környezetvédelmi-, természetvédelmi-, táblán/üzemen belüli meliorációs és mezőgazdasági vízszolgáltatási feladatokat is végezzen. A törvény 4. §-a részletezi a társulat szakmai feladatait.

Az 5-8. §-hoz

A törvény szerint továbbra is a működési területen ingatlantulajdonnal rendelkező vagy az ingatlant a tulajdonos által feljogosított használó természetes és jogi személyek, jogi személyiséggel nem rendelkező gazdasági társaságok, egyéb szervezetek tagjai a társulatnak.

A tagsági jogviszony az ingatlanhoz kötődik. A területi vízgazdálkodásra jelentős hatást gyakorolnak a települések belterületeinek vízviszonyai. Azért, hogy a települések belterületeinek valamennyi ingatlantulajdonosát/használóját ne kelljen a társulati kötelezettségekkel terhelni, továbbá a belterületek vízviszonyainak alakítása az önkormányzat hatásköre, a törvény szerint a korábbi szabályozásoktól eltérően a település belterületét a települési önkormányzat képviseli a társulatban.

A törvény a korábbi szabályozástól eltérően a tagok kötelezettségeinél törvényi szinten kívánja szabályozni a tag tagsági viszonyának megszűnésekor bekövetkező adatszolgáltatási kötelezettségét, továbbá annak lehetőségét, hogy alakuláskor, továbbá a társulat működése során az adatokban bekövetkezett változások nyilvántartása érdekében az arra hivatott állami szervek a társulat megkeresésére számítógépes adathordozón, díjmentesen bocsátják a társulat rendelkezésére a szükséges adatokat, valamint a társulatok díjmentesen a számítógépes ingatlan-nyilvántartásra csatlakozhassanak.

A 9-11. §-hoz

A törvény kimondja, hogy az alapszabály a társulat szervezetének, működésének és gazdálkodásának alapokmánya, megállapítja kötelező alaki és tartalmi elemeit, amelyek figyelembe vételével tartalmát a társulati tagság a társulat céljait és adottságait figyelembe véve maga állapítja meg.

A 12-16. §-hoz

A törvény szerint továbbra is szervezőbizottság készíti elő a társulat megalakulását. A szervezőbizottság tagjainak több mint felét a társulat tervezett működési területén fekvő ingatlanok tulajdonosai és használói, a társulat megalakulásában érdekeltek alkotják. A törvény megállapítja a szervezőbizottság összetételét és feladatait, a működési terület meghatározását, az alakuló gyűlés összehívásának és lebonyolításának feltételeit, szabályait.

Az alakuló gyűlés megtartása előtt a szervezőbizottságnak be kell szerezni a megalakítandó társulat tervezett működési területén az érdekeltek érdekeltségi egység aránya szerint számítva az érdekeltek több mint 2/3-ától az előzetes szándéknyilatkozatot arról, hogy a vízgazdálkodási közfeladatot társulat útján kívánják megvalósítani, és az érdekelteknek az alapszabály-tervezet szerinti területi egységekben a küldöttjelölteket meg kell választaniuk.

Az alakuló gyűlés meghívóját a szándéknyilatkozatot adó összes érdekeltnek írásban kell megküldeni és a működési terület valamennyi érdekelt tájékoztatásának érdekében a meghívót a tervezett működési terület önkormányzatainak hirdetőtábláján is közzé kell tenni.

Az érdekeltet az alakuló gyűlésen két tanú által aláírt, írásbeli meghatalmazással rendelkező személy is képviselheti. A meghatalmazásban fel kell tüntetni a képviselt érdekelt 7. § (1) bekezdés szerinti adatait.

A 17. §-hoz

A törvény szerint a társulat működőképességének biztosítása érdekében a több tízezer tag jogaikat a személyesen gyakorolható jogok kivételével a küldöttekre ruházzák át. Az alakuló társulat szervezőbizottsága a területi egységekben megszervezi a küldöttjelöltet állító fórumot(okat) és a társulat alakításában érdekeltek az önkormányzat(ok), mezőgazdasági termelő gazdasági szervezetek, a mezőgazdasági magántermelők és egyéb szervezetek jelöltjeit az alapszabály-tervezetben meghatározott összetételben és számban veszik fel a jelöltlistára. A területi egységek jelöltjeinek összetételéről és számáról az alapszabály-tervezetben kell rendelkezni.

A társulat speciális közfeladatainak ellátása indokolja, hogy a legfontosabb kérdésekben döntést hozó küldöttek személye lehetőség szerint ne cserélődjön gyakran, ezért a küldöttek mandátuma határozatlan időre szól. Természetesen, ha a küldött nem a választói megelégedésre végzi feladatát, az őt jelölő vagy választó tagok visszahívhatják, és új küldöttet választhatnak. Új küldöttet kell választani akkor is, ha a küldött mandátuma bármely okból megszűnik.

Azoknak a működő társulatoknak, amelyeknél nem küldöttgyűlés működik, vagy annak összetétele eltérő, az alapszabályában rendelkezni kell e törvény szerinti küldöttválasztásról, és új küldötteket kell választani.

A 18-22. §-hoz

A törvény szerint vízitársulatot ingatlantulajdonosok és használók alakíthatnak olyan térségben, ahol nem működik vízitársulat. A társulatot alakítani szándékozó ingatlantulajdonosokat és használókat nevezi a törvény érdekelteknek.

Az alakuló gyűlés rendeltetése az, hogy az érdekeltek legalább kétharmada elfogadja a társulat alapszabályát, valamint hogy megválasszák tisztségviselőiket és a küldötteket.

A megalakulás kimondásával a társulat működési területén valamennyi ingatlantulajdonos vagy használó a társulat tagjaivá válik függetlenül attól, hogy részt vett-e a társulat megalakításában vagy sem. A törvény szerint a tagsági jogviszonynak nem feltétele, hogy a tag ingatlanának közvetlen vagy közvetett kapcsolata legyen a társulati vízgazdálkodási művekkel.

Az alapszabályra vonatkozó alaki követelményeknek a társulat cégbíróság által való nyilvántartásba vétele szempontjából van jelentősége.

A nyilvántartásba vétel a gazdálkodó szervezetek nyilvántartásba vételének szabályai szerint történik. A társulat a cégjegyzékbe való bejegyzésével a bejegyzés napján jön létre. Működését, gazdasági tevékenységét csak jogerős cégbejegyzést követően kezdheti meg.

Ha a cégbíróság a társulat bejegyzését megtagadta, a társulat tevékenységét a jogerős határozat kézhezvétele után meg kell szüntetni. Ha a társulatot cégnyilvántartásba nem jegyzik be, a felelősség kérdéseire, illetve általában a tagok egymás közötti jogviszonyaira a Ptk.-nak a polgári jogi társaságra irányadó szabályait rendeli alkalmazni a törvény.

A vízgazdálkodási közfeladatok folyamatos ellátását biztosítani kell, ezért az új társulat megalakulásig a társulati művek működtetéséről az illetékes állami szervezet és/vagy az önkormányzat gondoskodik.

A társulat alapszabályának érvénytelenségére a jogerős cégbejegyzést követően nem lehet hivatkozni, és a semmisségét is csak a törvény szerinti esetekben lehet megállapítani. A közcélú vízgazdálkodási feladatok folyamatos ellátása érdekében az alapszabály semmisségének megállapítására sem kerülhet sor visszamenő hatállyal.

A 23-30. §-hoz

A társulat legfőbb döntéshozó szerve a küldöttgyűlés, amelynek hatáskörét részben maga a törvény, részint pedig az alapszabály határozhatja meg. Irányító szerve az intézőbizottság, a társulat működése, gazdálkodása feletti általános felügyeletet a felügyelő bizottság gyakorolja.

A törvény felsorolást tartalmaz a küldöttgyűlés hatáskörébe tartozó ügyekről. Természetesen az alapszabály más ügyeket is a küldöttgyűlés hatáskörébe utalhat.

A küldöttgyűlésként működő legfőbb döntéshozói szerv biztosítja a társulat szervei és a tagok közötti hatékony együttműködést, ugyanakkor nem ró megoldhatatlan feladatot a társulatra taggyűlés lebonyolításával. A tagi jogviszonyt a társulat működési területén lévő ingatlantulajdon vagy használat hozza létre, és ezen változásokat a társulat ügyvitele csak lekövetni tudja. Taggyűlés esetén előfordulhatna az a törvénytelen állapot, hogy adott ingatlan tulajdonváltása, a használó személyében bekövetkező változás csak a taggyűlésre szóló kiértesítést követően jut a társulat tudomására, és így nem tudna eleget tenni valamennyi tag felé a taggyűlésre szóló kiértesítési kötelezettségének, az így összehívott taggyűlés megtartása törvénysértő lenne. A határozatlan időre szóló küldöttválasztás lehetőséget biztosít arra is, hogy a társulati közfeladatok ellátásáról a tagok bizalmát élvező, a társulat közfeladatainak feltételeit és szükségességét jól megismerő küldöttek az általuk képviselt tagok érdekei szerint döntsenek.

A törvény részletesen meghatározza a küldöttgyűlés összehívására, határozatképességére, lefolytatására, valamint a határozathozatalra vonatkozó szabályokat. Garanciális jelentősége van annak, hogy a törvény a közgyűlésről készített jegyzőkönyv tartalmi és alaki követelményeit is meghatározza, hogy a fontos kihatású döntések megfelelő módon dokumentálva legyenek. A törvény biztosítja a rendkívüli küldöttgyűlés lehetőségét is.

A 31-32. §-hoz

A társulat működésének, közfeladatai ellátásának irányítását az intézőbizottság a küldöttgyűlés határozatai, az alapszabály és más belső szabályzatok szerint látja el. Az intézőbizottság tagjait a társulat tagjai közül legfeljebb öt évre lehet megválasztani és újraválaszthatóak.

A társulat gazdálkodásának ellenőrzésére hivatott ellenőrző bizottság helyett a törvény szerint felügyelőbizottságot kell választani, amely a társulat gazdálkodásának ellenőrzése mellett a társulat működését, közfeladatai ellátását is felügyeli.

A törvény az intézőbizottság és az ellenőrző bizottság létszámának csak az alsó határát adj a meg, és az alapszabályra bízza, ha annál nagyobb létszámmal kívánják az intézőbizottságot vagy a felügyelő bizottságot létrehozni. Ennek különösen akkor lehet jelentősége, ha a nagy területű társulaton belül sok területi egységet határoznak meg, és valamennyi területi egységről egy-egy intézőbizottsági vagy felügyelő bizottsági tagot akarnak választani.

A 33-36. §-hoz

A törvény szerint a társulat tisztségviselői az intézőbizottság elnöke és tagjai, továbbá a felügyelőbizottság elnöke és tagjai. Az intézőbizottság elnöke és tagjai vezető tisztségviselők.

A törvény szabályozza a tisztségviselőre vonatkozó általános szabályokat, a kötelező felmentés eseteit. Rendelkezik a visszahívás intézményéről és a tisztségről történő lemondás szabályairól. Az intézőbizottság elnöki tisztségének megszűnése esetén 90 napon belül kell az új intézőbizottsági elnököt megválasztani. Más megszűnt tisztségviselői hely betöltéséről elegendő a soron következő küldöttgyűlésen gondoskodni

A 37-38. §-hoz

A törvény szabályozza az intézőbizottság és felügyelőbizottság elnökének feladatait. Az intézőbizottság és felügyelőbizottság elnöke helyettesítésének szabályait a törvény az alapszabályra bízza.

A 39. §-hoz

A vízitársulatok szakmai és gazdasági tevékenységének irányítását elláthatják a választott tisztségviselők, különösen az intéző bizottság elnöke, de a szakmai és gazdasági tevékenységet munkaviszonyban vagy egyéb munkavégzésre irányuló jogviszonyban az igazgató is elláthatja.

A 40. §-hoz

A társulatok törvényességi felügyeletére vonatkozó szabályozás a cégjog tárgya, de mivel anyagi jogi jelentősége is van, a 40. § (1) bekezdés az ezzel kapcsolatos rendelkezést tartalmazza. Az egyesülési jogról szóló 1989. évi II. törvény biztosítja a társulatok részére is, hogy közös érdekeik érvényesítésére és védelmére érdekképviseleti szervezetet hozzanak létre és működtessenek. A társulatok szakmai érdekképviseletét döntően a társulatok anyagi hozzájárulásából működő országos és régiós érdekképviseleti szervezetek látják el, ezt szabályozza a 40. § (2) bekezdés.

A 41-46. §-hoz

A törvény továbbra is arról rendelkezik, hogy a társulatok gazdasági tevékenységét elsősorban a közfeladatainak ellátása határozza meg, de a közfeladatai ellátásához kapcsolódóan egyéb gazdasági tevékenységet is végezhetnek. A törvény megjelöli a közfeladatok ellátásának forrásait. A vízgazdálkodási közfeladatok ellátásából az állam nem vonulhat ki, mert a társulatok döntően állami vízgazdálkodási feladatok ellátását vállalják át, ezért a törvény lehetőséget biztosít az állam normatív hozzájárulására és annak évenkénti mértékére.

A törvény továbbra is meghatározza a közfeladat ellátásához szükséges elkülönített vagyon fogalmát, és fenntartja az elkülönített vagyonra, továbbá a vállalkozásból származó nyereség szabad felhasználására vonatkozó korlátozást. A törvény támogatja a közfeladat ellátását azzal is, hogy a társulat vállalkozási tevékenységből származó adózás előtti eredményét közfeladatai ellátására fordíthatja.

A társulat közfeladatainak ellátásáról, annak mértékéről, sorrendiségéről a tagok összességét képviselő küldöttgyűlés dönt, ezért a törvény szerint a társulat harmadik személy felé a vízkárokért csak felróhatósága mértékéig felel akkor, ha társulati és a közfeladatok elvégzéséhez bármely jogcímen kapott hozzájárulást nem a küldöttgyűlés döntései szerint használja fel.

Ahhoz, hogy a társulat közcélú feladatait jogszerűen láthassa el a társulati műveken, ezek tulajdonosaival vagyonkezelői, üzemeltetetői, illetőleg használati szerződést kell kötni.

A 47-50. §-hoz

A társulati közfeladatok ellátásának egyik fő forrása a társulati hozzájárulás. A törvény szerint a társulati hozzájárulást a szolidaritás és a kár-haszon elv alapján kötelező fizetnie a tagoknak. Figyelemmel a társulati hozzájárulás mértékére és beszedésének költségeire, a törvény szerint az alapszabályban a tagok meghatározhatják azt a területi egységet, amely alatti területnagyságnál nem kell hozzájárulást fizetni.

A társulati hozzájárulás két részből áll. A szolidaritás elve alapján a minden tag által fizetendő alaphozzájárulás legkisebb mértékét a közcélú érdekeltségi hozzájárulás 50%-os mértékében határozza meg a törvény, de lehetőséget biztosít a küldöttgyűlés részére, hogy meghatározott művelési ágak esetében az alaphozzájárulás mértékét csökkentse.

Figyelemmel a belterületi ingatlanok méretére, a törvény szerint a belterületi ingatlanok után a törvény szerint az ingatlantulajdonosok/használók nem fizetnek társulati hozzájárulást, a belterületi vízrendezési feladatok a települési önkormányzatok feladata, a belterület utána települési önkormányzat fizeti meg az alaphozzájárulást.

A kár-haszon elven, illetve egyéb szempontokon alapuló differenciált társulati hozzájárulás elveiről, mértékéről, az érintettek köréről az alapszabályban lehet rendelkezni.

A törvény továbbra is úgy rendelkezik, hogy a társulati hozzájárulás adók módjára behajtható köztartozás, amelyet a tagok a közfeladat ellátása előtt kötelesek megfizetni. A törvény tartalmazza a hozzájárulás beszedésének szabályait, a befizetett hozzájárulás számlázásának időpontját, a jogorvoslati lehetőséget.

Amennyiben a tag határidőre nem fizeti meg a társulati hozzájárulást, a törvény rendelkezik a végrehajtási eljárás rendjéről. A nemzeti támogatások folyósításának feltétele, hogy a támogatást folyósító állami szervezet a határidőre be nem fizettet köztartozás összegét a támogatás összegéből levonja, ezért a törvény úgy rendelkezik, hogy végrehajtási eljárás eredménytelensége esetén az adóhatóság a köztartozásról haladéktalanul tájékoztatja a tag részére költségvetési támogatást folyósító szervezetet.

Az 51. §-hoz

A hatályos törvényi szabályozás nem rendelkezik a már működő társulathoz csatlakozás, belépés lehetőségéről, ezt a hiányosságot pótolja a törvény 51. §-a.

Az 52-61. §-hoz

A társulat a törvény szerint megszűnhet jogutódlással vagy jogutódlás nélkül. A törvény a jogutódlással történő megszűnés esetében a hatályos szabályozás szerinti egyesülés és szétválás mellett lehetővé teszi a kiválást.

A törvény az egyesülés és szétválás eljárási rendjét részletesen szabályozza. A területi vízgazdálkodási közfeladatok ellátásának társulati formában történő primátusa okán a kiválást is úgy kívánja szabályozni a törvény, hogy a kiválni szándékozó területrészen a területi vízgazdálkodási közfeladatokat továbbra is társulat lássa el, és a kiválás ne veszélyeztesse az érintett terület közcélú vízgazdálkodási feladatainak ellátását. Ezért a törvény előírja, hogy a kiválásról szóló küldöttgyűlési döntés előtt a kiválni szándékozó tagok többségének nyilatkozni kell arról, hogy a területi közcélú vízgazdálkodási feladatokra társulatot kívánnak létrehozni, továbbá a kiválásról szóló döntéshez valamennyi küldött legalább 75%-ának egyező akarata szükséges.

A kiválásra sor kerülhet úgy is, hogy a társulattól megváló tagok a társulati a vagyon egy részével más, már működő társulathoz, mint átvevő társulathoz csatlakoznak. A kiválásról szóló küldöttgyűlési határozat megalkotásában ilyenkor az átvevő társulat is részt vesz.

A társulat meghatározott földrajzi terület vízgazdálkodási közfeladatai ellátásra jön létre, tagjai a működési terület valamennyi ingatlantulajdonosa vagy használója akkor is, ha a társulati működést nem igénylik, ezért más gazdálkodó szervezetté történő átalakulást a törvény továbbra sem tesz lehetővé.

A társulat jogutód nélkül megszűnése esetén követendő eljárásról a végelszámolásról, illetve a felszámolásról szóló külön törvény rendelkezik.

A társulat jogutód nélkül megszűnése esetén a társulat elkülönített vagyonát az illetékes állami szervezet veszi át, külön törvény szerint gondoskodik a társulati művek működtetéséről. Ez a szervezet a megszűnt társulat működési területén megalakuló új társulat(ok) részére az elkülönített vagyont térítésmentesen, területarányosan adja át a közfeladat ellátásának kötelezettségével.

-----STARTING---POINT---VEGE---

A 62-63. §-hoz

A működő társulatokra vonatkozó átmeneti rendelkezéseket és a hatálybaléptető rendelkezéseket tartalmazza.

A 64-68. §-hoz

A módosuló jogszabályokat tartalmazza.