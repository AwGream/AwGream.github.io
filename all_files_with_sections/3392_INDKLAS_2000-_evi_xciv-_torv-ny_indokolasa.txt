2000. évi XCIV. törvény indokolása

az állami tulajdonban lévő ingatlanok pártok által történő használatáról

-----STARTING---POINT---ALTALANOS--- 

Az állam tulajdonában és pártok használatában álló ingatlanok hasznosításának rendezéséről szóló 2000. évi XCV. törvény (a továbbiakban: ingatlanrendezési tv.) lényegében lezárta a társadalmi szervezetek kezelői jogának megszüntetéséről szóló - módosított - 1990. évi LXX. törvény (a továbbiakban: Tász. tv.) hatálya alá tartozó ingatlanok hasznosítása rendezésének folyamatát. Ezáltal a Tász. tv. hatálya alá tartozó sportcélú ingatlanok, a társadalmi szervezetek által használt állami tulajdonú ingatlanok, valamint az ún. pártingatlanok jogi helyzete rendeződött.

A törvény az állami tulajdonban és a KVI vagyonkezelésében lévő, a kincstári vagyoni körbe tartozó ingatlanokra, vagy közös tulajdonú ingatlanok esetében az állami tulajdoni hányadhoz tartozó ingatlanrészekre (a továbbiakban: ingatlan) ingyenesen biztosít használati jogot (a továbbiakban: használati jog) az országgyűlési képviselők általános választásán országos listát állító és az Országgyűlésben képviselőcsoport alakítására jogosultságot szerző pártok (a továbbiakban: párt) részére. Szabályozza az ingatlanok pártok által történő ingyenes használatát. A törvény az 1. §-ában definiált pártokat a többi párttól megkülönbözteti, utóbbiak részére új ingatlanhasználatot nem biztosít. Ugyanakkor - függetlenül attól, hogy az ingatlanrendezési tv. alapján használatukban maradó, vagy e törvény alapján megszerezhető új ingatlanhasználatról van-e szó - azonos feltételekkel biztosítja a jövőben az ingatlanhasználatot. Szabályozza a használat alapvető feltételeit, beleértve itt a birtokbaadásra vonatkozó eljárást és a használati jog megszűnésére vonatkozó rendelkezéseket is.

A törvény a polgári jog rendszerének megfelelően - a haszonkölcsön-szerződéseket alapul véve - kívánja felépíteni a pártok ingatlanhasználatára vonatkozó szabályozást. A Polgári Törvénykönyvről szóló - módosított - 1959. évi IV. törvénytől (a továbbiakban: Ptk.) eltérő rendelkezéseket a szabályozott jogviszony sajátos jellege, valamint a tulajdonosi jogkörben eljáró Kincstári Vagyoni Igazgatóság (a továbbiakban: KVI) és a pártok közötti esetleges viták megelőzésének szándéka teszik indokolttá.

-----STARTING---POINT---RESZLETES---

Az 1. §-hoz

A törvény alkalmazása során pártnak minősül az országgyűlési képviselők általános választásán országos listát állító és az Országgyűlésben képviselőcsoport alakítására jogosultságot szerző párt. A fogalom meghatározásnak az az indoka, hogy az ily módon legitimációt szerzett pártoknak biztosít a törvény újonnan szerezhető és a feltételeknek való megfelelés esetén határozatlan ideig tartó ingatlanhasználatot.

Ingatlan alatt az iroda rendeltetésű, állami tulajdonban és a KVI vagyonkezelésében lévő kincstári vagyoni körbe tartozó ingatlan, vagy közös tulajdonú ingatlan esetében az állami tulajdoni hányadból meghatározott ingatlanrész értendő. Az irodarendeltetést a (4) bekezdés határozza meg.

A (2) bekezdés a használat mértékének felső határait jelöli ki. A pártok ezen belül szabadon dönthetnek arról, hogy ezen a mértéken belül szükségük van e a lehetőség szerinti valamennyi ingatlan használatára, illetőleg képesek e azokat megfelelően fenntartani.

A (3) bekezdésben foglalt rendelkezés az ingatlanrendezési törvényhez is kapcsolódik.

Az ingatlanhasználat gyakorlásának feltételei

A 2. §-hoz

Amennyiben valamely pártnak az 1.§ alapján igénye keletkezik, akkor eldöntheti, hogy él-e vele, vagy milyen mértékben él a jogával. Ezt az igényét írásban jelentheti be a KVI részére, akivel a használati jog gyakorlásának feltételeit szerződésbe foglalják.

A törvény igénybejelentésnek minősíti az ingatlanrendezési tv. szerinti, a pártok által a KVI részére benyújtott ingatlan jegyzéken történő kijelölést is annak érdekében, hogy egyszerűsítse az új szabályozásra történő átálláshoz szükséges eljárást.

A (2) bekezdés az egységes szabályozás alapját teremti meg azáltal, hogy az érvényes kijelölés szerint, a pártok által továbbra is használni kívánt ingatlanok használatának jogcímét és a használat tartalmát rendezi, s ennek érdekében az ingatlanok használatára vonatkozó korábbi jogcímeket megszünteti.

A 3. §-hoz

A törvény meghatározza, hogy a használati jogviszonyra mely jogszabályok rendelkezései az irányadóak.

A 4. §-hoz

A Ptk.-tól eltérő teherviselési szabályok indokolják e rendelkezéseket. Ezek összhangban állnak az egyes állami tulajdonban lévő vagyontárgyak önkormányzatok tulajdonába adásáról szóló 1991. évi XXXIII. törvény 27. § (4) bekezdése alapján az ingyenes használóra vonatkozó teherviselési szabályozással is.

Az 5. §-hoz

A párt az ingatlant csak a törvényben meghatározott rendeltetésének megfelelően használhatja.

A 6. §-hoz

A tulajdonosnak rendszeres és pontos ismeretekkel kell rendelkeznie ingatlanai használatáról és állagáról. Az eddigi tapasztalatok ismeretében ezt úgy lehet biztosítani, ha a törvény az ellenőrzést kötelezettségként előírja a KVI számára.

A 7. §-hoz

Amennyiben a párt a használatában álló ingatlant nem az irodai rendeltetésének megfelelően használja, vagy ellenértékért, illetőleg ingyenesen hasznosítja, azaz jogszerűtlenül használja vagy hasznosítja, akkor az ebből elérhető jövedelem kétszeresét be kell fizetnie a KVI által meghatározott számlára.

A 8. §-hoz

Az állam vagyonpolitikai érdekeinek védelme, a jogszerűtlen használatok megelőzése szigorú jogkövetkezmények alkalmazását teszik szükségessé.

A birtokbaadásra vonatkozó eljárás

A 9. §-10. §-hoz

A jogviszony sajátosságaira tekintettel indokolt a birtokbaadások határidejének a Ptk.-tól eltérő szabályozása. A birtokbaadásra vonatkozó eljárást az általános szabályok szerint le kell folytatni. A törvény ezen felül előírja a kiemelten szükségesnek tartott eljárási cselekményeket.

A használati jog megszűnése

A 11. §-hoz

A törvény a használati jog megszűnésének eseteit taxatív módon meghatározza. Speciális eset került szabályozásra külön a (2) bekezdésben. Erre azért van szükség, mert enélkül az ingatlanrendezési törvény - teljes körű - végrehajtása nem biztosítható.

Egyéb rendelkezések

A 12. §-hoz

Nem minden párt rendelkezik annyi ingatlannal, amennyire vonatkozóan a törvény ingatlanhasználati jogot biztosít számára. Ezek a pártok ezért kiegészítő ingatlan igénylést nyújthatnak be. Az ehhez kapcsolódó legfontosabb eljárási szabályokat indokolt megállapítani. E §rendelkezik a törvény hatálybalépését követően keletkező használati jog igénylése és az igény kielégítése meghatározó eljárási cselekményeinek rendjéről.

A rendelkezésre álló ingatlanok korlátozott számára tekintettel indokolt olyan szabály megalkotása, amely több párt azonos ingatlanra vonatkozó igényének rendezését biztosítja.

A 13. §-hoz

A pártok használatában álló ingatlanokra korábban vonatkozó jogszabályok alapján nem lehetett egyértelműen megállapítani, hogy az állami tulajdonban álló ingatlanok az állami vagyon melyik körébe tartoznak. A törvény előírja a pártok által használt állami tulajdonú ingatlanok kincstári vagyoni körbe tartozását. Egyértelművé teszi, hogy a hatálya alá tartozó ingatlanokra vonatkozó használati joggal kapcsolatos kérdések rendezése során a KVI tulajdonosi jogkörben jár el, döntései nem államigazgatási határozatok, jogorvoslatra ennek megfelelően a polgári eljárás általános szabályai szerint van lehetőség.

Az egyéb pártok ingatlanhasználata

A 14. §-hoz

Az 1. § (1) bekezdésnek meg nem felelő pártok (ún. egyéb pártok) ingatlanhasználatának jogcímére és tartalmára (feltételeire, birtokbaadására, a használati jog megszűnésére) - mivel az ingatlanrendezési törvény végrehajtásának eredményeként ingatlan marad a használatukban - a törvény megfelelő rendelkezéseit kell alkalmazni.

-----STARTING---POINT---VEGE---

Hatálybalépés

A 15. §-hoz

A végrehajtásra való felkészüléshez a kihirdetéstől számított 15 napot biztosít a törvény.