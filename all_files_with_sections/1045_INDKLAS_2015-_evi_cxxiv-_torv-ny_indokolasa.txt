2015. évi CXXIV. törvény indokolása

a nemzeti akkreditálás

-----STARTING---POINT---ALTALANOS--- 

Az Európai Parlament és a Tanács 765/2008/EK rendelete (15) preambulumbekezdése kimondja:

„Mivel az akkreditálás célja egy szervezet megfelelőségértékelési tevékenységek elvégzésével kapcsolatos felkészültségének hiteles megállapítása, egy tagállamban csak egy nemzeti akkreditáló testület lehet, továbbá a tagállamoknak biztosítaniuk kell, hogy az a testület oly módon szerveződjön, hogy képes legyen biztosítani tevékenységeinek objektív és elfogulatlan jellegét. Az ilyen nemzeti akkreditáló testületek a kereskedelmi megfelelőségértékelési tevékenységektől függetlenül működnek. Helyénvaló tehát rendelkezni arról, hogy a tagállamok biztosítsák, hogy a nemzeti akkreditáló testületeket feladataik ellátása során hatósági tevékenységet ellátó szerveknek tekintsék, jogi státusuktól függetlenül.”

A fentiek alapján elmondható, hogy a függetlenség az akkreditálást kérő piaci szereplőktől (megfelelőség értékelő szervezetek) való függetlenséget jelenti figyelembe véve azt is, hogy a tagállamoknak biztosítania kell, hogy a nemzeti akkreditáló testületeket feladataik ellátása során hatósági tevékenységet ellátó szerveknek tekintsék, jogi státusuktól függetlenül.

Hatósági tevékenység ellátását végző szervezet esetében indokolt annak irányítását az állam hatáskörébe vonni tekintettel arra, hogy így biztosítható a hatósági tevékenység függetlensége és a hatósági tevékenység megvalósításán keresztül a közérdek védelme.

A Nemzeti Akkreditációs Testület (a továbbiakban: NAT) jelenlegi szervezetének strukturális problémái indokolják, hogy a közhatalmi tevékenység ellátását az állam vegye át és egy költségvetési szerv végezze. A kormány tagjának törvényességi felügyeleti joga és a beszámolási kötelezettség (ellenőrzés) nem elegendő annak biztosítására, hogy a NAT valóban a közérdek érvényesülése érdekében végezze tevékenységét.

A jelenlegi strukturális problémák azt eredményezik, hogy a NAT esetében túlságosan koncentrált a döntéshozatali mechanizmus. Az egyes akkreditációs eljárásokban indokolatlanul erős jogosítványokkal rendelkezik az ügyvezető, ami a köztestületi jellegből adódó önkormányzatiság elvének csorbulását jelenti. Mint köztestület, a NAT a tagokból áll, viszont új tag csak az lehet, akinek ezt a NAT az akkreditáló bizottságon, mint döntéshozó szerven keresztül biztosítja. A NAT ügyvezetője dönt az eljárás megindításáról, így a döntéshozatali folyamat megindításáról.

A jelenlegi szabályozás és gyakorlat szerint a NAT tagja, így az önkormányzatiság elvén alapuló közgyűlés tagja az lehet, akinek kérelmét az ügyvezető a szakmai értékelést végző bizottság elé bocsátja döntéshozatalra. Az egyenlő bánásmód elvének érvényesülése érdekében a döntéshozatali mechanizmus módosítása szükséges.

A NAT Tanács törvényben foglalt feladata, a javaslattétel a miniszter számára az akkreditálási eljárásokkal kapcsolatos igazgatási szolgáltatási díjak mértékének megállapítására.

Javaslattételi kötelezettségének a Tanács nem tett eleget. A jelenlegi eljárási igazgatási szolgáltatási díjak sok kérelmező szerint túl magasak. Az igazgatási szolgáltatási díjakat a 4/2006. (II. 16.) GKM rendelet szabályozza, melynek körültekintő felülvizsgálatát is az biztosítaná, ha nem a jelenlegi szervezeti struktúrában készülne a díjak vonatkozásában javaslat.

A német akkreditálási eljárás - és más nemzetközi példák is - munkaóra alapon határoza meg az eljárási határidőket, ami mintaként szolgálhat a magyar eljárási határidők lerövidítéséhez és biztosíthatja, hogy a valós tevékenységnek megfelelő díjak megfizetésére kerülhessen sor.

Az akkreditálás egy közhatalmi tevékenység, melynek szabályait a közérdek védelme és a kérelmezők versenyképességének növelése érdekében oly módon szükséges kialakítani, hogy az eljárási folyamat, az eljárási határidők hossza és az eljárási díjak mértéke ne akadályozza, hanem sokkal inkább elősegítse az akkreditálási eljárást kezdeményező gazdasági szereplők tevékenységét. Ezt a változást az akkreditálás hatósági tevékenység jellege hozhatja el, amelyet a fentiek okán indokolt egy állami irányítás alatt álló szervezet keretein belül megvalósítani.

-----STARTING---POINT---RESZLETES---

Az 1. §-hoz

Az értelmező rendelkezések keretében meghatározza a 765/2008/EK európai parlamenti és tanácsi rendelet szabályainak megfelelően az akkreditálás és a megfelelőségértékelés fogalmát.

A 2. §-hoz

Taxatíve felsorolja az akkreditáló szerv feladatait, ezen belül hatáskörét és hatósági jogkörét.

A 3-7. §-hoz

Szabályozza az akkreditálási eljárást. Kimondja, hogy az eljárás során a közigazgatási hatósági eljárás és szolgáltatás általános szabályairól szóló 2014. évi CXL. törvény mögöttes jogszabályként funkcionál, annak szabályait az e törvényben meghatározott eltérésekkel kell alkalmazni.

Az alapelveken túl részletezi az eljárás speciális ügyfeleit és az akkreditálási eljárás szakaszait.

Meghatározza, hogy az eljárás mely formái után kell igazgatási szolgáltatási díjat fizetni. [Lásd 14. § (3) bekezdés]

A 8-10. §-hoz

Az akkreditálás érvényességét folyamatosan figyelemmel kell kísérni. A körülmények változásának, alakulásának nyomon követése, monitorozása szerves része az akkreditálási eljárásnak.

A vizsgálat eredménye lehet a státusz fenntartása, részleges vagy teljes körű felfüggesztése, illetve részleges vagy teljes körű visszavonása.

A 11. §-hoz

A rendelkezés lehetőséget teremt arra, hogy az uniós normáknak megfelelően külföldön akkreditált státuszt honosítsanak.

A 12. §-hoz

Az akkreditáló szerv az akkreditált szervezetekről és személyekről hatósági nyilvántartást vezet.

-----STARTING---POINT---VEGE---

A 13. §-hoz

Hatályba léptető rendelkezést tartalmaz.

A 14. §-hoz

Felhatalmazó rendelkezést tartalmaz.

A 15-16. §-hoz

A módosítás következtében 2015. december 31-ével megszűnik a Nemzeti Akkreditációs Testület (a továbbiakban: NAT). Feladatait e törvény hatályba lépésének napjával az állam veszi át. A rendelkezés az átalakulással kapcsolatos átmeneti szabályokat határozza meg. A NAT vagyona, az állam által átvett feladatok ellátásához szükséges forrás biztosítása érdekében, az állam tulajdonába kerül.

A 17. §-hoz

Jogharmonizációs rendelkezést tartalmaz.

A 18-19. §-hoz

A módosítással összefüggésben elvégzi a kapcsolódó törvények módosítását.

A 20. §-hoz

A Nemzeti Akkreditáló Testület szervezetéről, feladat- és hatásköréről, valamint eljárásáról szóló 2005. évi LXXVIII. törvény hatályon kívül helyezéséről rendelkezik.