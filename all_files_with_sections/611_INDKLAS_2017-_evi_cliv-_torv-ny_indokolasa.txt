2017. évi CLIV. törvény indokolása

a személyi jövedelemadó meghatározott részének az adózó rendelkezése szerinti felhasználásáról szóló 1996. évi CXXVI. törvény módosításáról

-----STARTING---POINT---ALTALANOS--- 

Magyarország Kormánya és a Magyarországi Református Egyház közötti Megállapodás szerint a Magyarországi Református Egyház

- településenként megismerheti a javára felajánlást tett magánszemélyek számát,

- amennyiben a javára felajánlást tett magánszemély ehhez hozzájárul, ezen magánszemély nevét és lakcímét is megismerje, továbbá

- a javára rendelkező magánszemély a nyilatkozatát több évre, vagy határozatlan időre tegye meg.

A Megállapodás szerint a Kormány kötelezettséget vállal arra, hogy a jelen megállapodást tartalmazó kormányhatározatot 2017. október 31. napjáig közzéteszi a Magyar Közlönyben; továbbá a jelen megállapodás megkötéséből eredő szükséges törvénymódosító javaslatokat az Országgyűlés elé terjeszti 2017. október 31. napjáig; valamint a kormányzat megalkotja a szükséges további jogszabályokat 2017. december 31. napjáig.

A Megállapodásban vállaltakat valamennyi bevett egyház részére biztosítani szükséges.

-----STARTING---POINT---RESZLETES---

Az 1. §-hoz

Az egyházi rendelkező nyilatkozatot a megtételét követő módosításig, vagy visszavonásig veszi figyelembe az adóhatóság, így a magánszemélynek nem kell minden évben nyilatkozatot benyújtania. A nyilatkozat megtételére nyitva álló határidő végéig a magánszemély módosíthatja, vagy ha nem kíván a továbbiakban élni a felajánlás lehetőségével, visszavonhatja a nyilatkozatát vagy más kedvezményezettet jelölhet meg.

A 2. §-hoz

Mivel a kedvezményezettek regisztrációja visszavonásig érvényes, a magánszemélyek tájékoztatásának időpontja nem kötött az évenkénti kiutalási kérelmek esetleges elutasításához, ezért rendelkezni szükséges ezen esetekben is az érvénytelennek minősülő rendelkező nyilatkozatokról.

A visszavonásig érvényes rendelkezés lehetőségének bevezetését követően, amennyiben a megjelölt egyházi szervezet nem szerepel a NAV honlapján közzétett, felajánlásra jogosult kedvezményezettek listájában, úgy a nyilatkozat a kedvezményezett érdekköréből kifolyólag érvénytelen, mely információ nem minősül adótitoknak, arról a magánszemély tájékoztatható. A tájékoztatás az érvénytelen nyilatkozatok számának csökkentését szolgálja.

Az érvényes nyilatkozatok elősegítése érdekében az adóhatóság célzottan tájékoztatja a magánszemélyt, ha a korábban megjelölt kedvezményezett már nem felel meg a jogszabályi feltételeknek (pl. az adott évre kizárt, vagy a regisztrációjának törlését kérte), így a felajánló időben tud újabb nyilatkozatot benyújtani. A nyilatkozati szisztéma ilyen irányú módosítása a bevallás tervezet adóhatósági elkészítéséhez hasonlóan csökkenti a magánszemélyek adminisztrációs terhét, amelyet az évenkénti nyilatkozatok megtétele jelent.

A 3. §-hoz

Az új típusú kiértesítés, valamint a több évre szóló nyilatkozatok nyilvántartása kizárólag az adatok összekapcsolásával teljesíthető, ezért az Szftv. adatok összekapcsolását szabályozó taxatív felsorolásának kiegészítése szükséges.

A visszavonásig, vagy módosításig szóló nyilatkozati rendszer bevezetésének feltétele, hogy a NAV megfelelő időn keresztül megőrizze a nyilatkozatokat.

A 4. §-hoz

A településenkénti rendelkezések számáról az egyházi kedvezményezettek kaphatnak tájékoztatást. Mivel ez a tájékoztatás a tájékoztatás tárgyát képező adatok mennyisége miatt kizárólag elektronikus úton történhet, indokolt ezt a tájékoztatást külön bekezdésben szabályozni. A benyújtott nyilatkozatok feldolgozási folyamataira tekintettel a tájékoztatás legkorábbi időpontjának meghatározása is szükséges.

Az 5. §-hoz

Átmeneti rendelkezések.

A 6. §-hoz

Szövegcserés módosítások.

-----STARTING---POINT---VEGE---

A 7. §-hoz

Hatályba léptető rendelkezés.