2015. évi CXXXII. törvény indokolása

a Nemzeti Közszolgálati Egyetemről, valamint a közigazgatási, rendészeti és katonai felsőoktatásról szóló 2011. évi CXXXII. törvény és a nemzeti felsőoktatásról szóló 2011. évi CCIV. törvény módosításáról

-----STARTING---POINT---ALTALANOS--- 

A Nemzeti Közszolgálati Egyetemről, valamint a közigazgatási, rendészeti és katonai felsőoktatásról szóló 2011. évi CXXXII. törvény (a továbbiakban: NKE tv.) módosításának célja elsősorban az egyes, a felsőoktatás szabályozására vonatkozó törvények módosításáról szóló 2015. évi CXXXI. törvényből (a továbbiakban: törvény) adódó változások átvezetése.

Az NKE tv. módosításainak indokai az alábbi fő csoportokba sorolhatóak:

1. A törvény megszünteti a képzési ág fogalmát. Ennek megfelelően az NKE tv.-ben a képzési ágakra történő hivatkozásokat indokolt deregulálni.

2. A törvény 38. §-a módosítja a felsőoktatási törvény 9. § (3) bekezdését, ami azt határozza meg, hogy mely felsőoktatási intézmény minősül egyetemnek. Tekintettel arra, hogy a most meghatározásra kerülő feltételeknek az NKE már megfelel [a korábbi 9. § (3) bekezdés a) pontnak nem felelt meg], az NKE tv. hatályos 12. § (2) bekezdése feleslegessé válik, ezért a tervezet az NKE tv. 12. §-át kicseréli, és az így már bekezdések nélküli szöveg csak azt tartalmazza, hogy az NKE-ben gazdasági tanács nem működik.

3. A Kormány az Államreform Bizottság felállításáról szóló 1602/2014. (XI. 4.) Korm. határozatában [a továbbiakban: 1602/2014. (XI. 4.) Korm. határozat] egyetértett a Nemzeti Közszolgálati Egyetem államtudományi felsőoktatási intézménnyé történő átalakításával. Ennek megfelelően az NKE tv. pontosítása is szükségessé vált.

4. A rendvédelmi feladatokat ellátó szervek hivatásos állományának szolgálati jogviszonyáról szóló 2015. évi XLII. törvény (a továbbiakban: Hszt.) - 2016. július 1-jei hatállyal - bevezeti a tisztjelölti jogviszonyt. A rendvédelmi feladatokat ellátó szervek tisztjelöltjeire a honvéd tisztjelöltekhez hasonló szabályok fognak vonatkozni. E körben indokolt az NKE tv. érintett rendelkezéseinek módosítását végrehajtani.

5. Egyéb pontosításokat is indokolt átvezetni az NKE tv.-en, továbbá a módosítással összefüggésben a nemzeti felsőoktatásról szóló törvény 63. alcímének kisebb módosítása is szükséges.

6. A módosítás célja továbbá annak rögzítése, hogy csak az NKE folytathat államtudományi és közigazgatási, rendészeti, katonai, nemzetbiztonsági, valamint nemzetközi ás európai közszolgálati felsőoktatást.

-----STARTING---POINT---RESZLETES---

Az 1-2. §-hoz

Az NKE tv. 41. § (1) bekezdése jelenleg is kimondja, hogy „(1) Közigazgatási, rendészeti, katonai, nemzetbiztonsági, valamint nemzetközi és európai közszolgálati felsőoktatási képzés a felügyeletet gyakorló miniszter előzetes engedélye alapján indulhat.”

A felügyeletet gyakorló miniszter tehát dönthet úgy, hogy csak az NKE-n legyen képzés az adott felsőoktatás vonatkozásában. Jelezni szükséges, hogy más felsőoktatási intézmény nem adhat ki oklevelet államtudományi és közigazgatási, rendészeti és katonai, nemzetbiztonsági, valamint nemzetközi és európai képzési területen.

A jelen módosítás keretében e kérdés végleges rendezésére kerül sor.

A 3. §-hoz

A törvény 38. §-a módosítja a felsőoktatási törvény 9. § (3) bekezdését, ami azt határozza meg, hogy mely felsőoktatási intézmény minősül egyetemnek. Tekintettel arra, hogy a most meghatározásra kerülő feltételeknek az NKE már megfelel [a korábbi 9. § (3) bekezdés a) pontnak nem felelt meg], az NKE tv. hatályos 12. § (2) bekezdése feleslegessé válik. Ezért a módosítás az NKE tv. 12. §-át kicseréli, és az így már bekezdések nélküli szöveg csak azt tartalmazza, hogy az NKE-ben gazdasági tanács nem működik.

A 4. §-hoz

A kiegészítés egyértelművé teszi, hogy az a szabály, miszerint a támogatási idő számításakor nem kell figyelembe venni azt a félévet, amelyet az Egyetemmel szerződött közszolgálati ösztöndíjas hallgató az NKE képzésén vett igénybe, nem jelent kivételt azon szabály alól, amely alapján az adott fokozat (oklevél) megszerzéséhez igénybe vehető támogatási idő legfeljebb két félévvel lehet hosszabb, mint az adott tanulmányok képzési ideje.

A § rögzíti, hogy a rendészeti képzésben részt vevő ösztöndíjas hallgatók esetében - tekintettel arra, hogy a finanszírozás és a szerződéskötés más rendszerben történik - az önköltséges képzésre való átsorolás Nftv. szerinti szabályait nem kell alkalmazni, az csak az NKE-vel közszolgálati ösztöndíjszerződést kötött hallgatók esetében alkalmazandó.

Tekintettel arra, hogy a hallgatóval ösztöndíjszerződést kötő, illetve a beiskolázó szervnek jelenleg nem áll módjában a szerződésben foglaltak teljesítésének ellenőrzése, a rendelkezés adattovábbítási, illetve adatkezelési szabályokat rögzít e szervek részére.

Az 5. §-hoz

A Hszt. - 2016. július 1-jei hatállyal - bevezeti a tisztjelölti jogviszonyt. A rendvédelmi feladatokat ellátó szervek tisztjelöltjeire a honvéd tisztjelöltekével azonos szabályt indokolt alkalmazni a felvétel tekintetében, azzal, hogy rendészeti alapképzés tekintetében a kifogástalan életvitel ellenőrzése bír relevanciával. Jelen módosítás 2016. július 1-jén lép hatályba.

A 6. §-hoz

Az NKE tv. 44. § (2) bekezdésének d) pontjában lévő felhatalmazás módosításának indoka, hogy a felsőoktatásban szerezhető képesítések jegyzékéről és új képesítések jegyzékbe történő felvételéről szóló 139/2015. (VI. 9.) Korm. rendeletben lévő szakjegyzékből - figyelemmel arra, hogy az NKE tv. alapján ezek rendezésére (a megjelölt miniszterekkel egyetértésben) a közigazgatás-fejlesztésért felelős miniszternek van felhatalmazása - kikerültek a közigazgatási, a katonai és a rendészeti képzési terület szakjai. A kormányrendelet táblázata a kormányrendeletben szereplő szakképzések tekintetében meghatározza a szakképzettség Magyar Képesítési Keretrendszer (MKKR) és az Európai Képesítési Keretrendszer (EKKR) szerinti besorolását (táblázat utolsó oszlopa). Ezen kívül felhatalmazást kap a közigazgatás-fejlesztésért felelős miniszter, hogy az államtudományi doktori cím használatára jogosító osztatlan szak képzési és kimeneteli követelményeit meghatározza.

Tekintettel arra, hogy a közigazgatási, rendszeri, katonai képzések kikerültek a kormányrendelet mellékletéből, e besorolás/megfeleltetés e szakképesítések tekintetében nem lenne elvégezve. A felhatalmazás kiegészítése ezt a problémát kezeli.

A 7. §-hoz

A § a 4. §-ban foglalt új NKE tv. 21/A. § (5) és (6) bekezdéshez kapcsolódó átmeneti rendelkezést tartalmaz, továbbá rögzíti, hogy a 2016. július 1. után tanulmányaikat megkezdők lesznek az első tisztjelölt évfolyam, az ezt megelőzően rendszerbe került hallgatók még közszolgálati ösztöndíjasként folytatják, illetve fejezik be tanulmányaikat. E mellett a § tartalmazza az 1., a 2. és a 10. § szerinti módosításhoz kapcsolódó átmeneti szabályt is.

A 8. és 12. §-hoz

A Kormány az 1602/2014. (XI. 4.) Korm. határozatában egyetértett a Nemzeti Közszolgálati Egyetem államtudományi felsőoktatási intézménnyé történő átalakításával. Ennek megfelelően az NKE tv. pontosítása is szükségessé vált, a „közigazgatási felsőoktatás” szövegrészek „államtudományi és közigazgatási felsőoktatás” szövegrészekre módosulnak. Ezzel összefüggésben a nemzeti felsőoktatásról szóló törvény 63. alcímének módosítása is szükséges.

A 9. §-hoz

A felsőoktatási törvénycsomag megszünteti a képzési ág fogalmát. Ennek megfelelően az NKE tv.-ben a képzési ágakra történő hivatkozásokat indokolt deregulálni. E § egyéb szövegcserés pontosításokat is átvezet a NKE tv. szövegében. A 9. § d)-f) pontja szerinti módosítások a tisztjelölti jogviszonynak a Hszt.-ben 2016. július 1-jei hatállyal történő bevezetése miatt szükségesek.

A 10. §-hoz

A Nftv. 52. § (7) bekezdése kiegészítésre kerül. Az osztatlan képzésként induló államtudomány szakon végzettek - hasonlóan a jogászokhoz - doktori cím használatára válnak jogosulttá.

A 11. §-hoz

Az 1-2. §-hoz kapcsolódóan az Nftv. módosítását végzi el.

-----STARTING---POINT---VEGE---

A 13. §-hoz

A hatályba léptető rendelkezéseket tartalmazza.