2018. évi LXIII. törvény indokolása

a lakástakarékpénztárakról szóló 1996. évi CXIII. törvény módosításáról

-----STARTING---POINT---ALTALANOS--- 

Az elmúlt években meghozott intézkedéseknek köszönhetően a magyar családok ma már jelentős állami támogatást vehetnek igénybe használt és új lakás vásárlása esetén. Ez segít a családoknak abban, hogy túlzott eladósodás nélkül jussanak saját otthonhoz. A 2015-ös bevezetés óta a Családi Otthonteremtési Kedvezmény (CSOK) több mint 90 ezer család számára biztosított támogatást, közel 250 milliárd forint értékben. A költségvetés idén közel 230, jövőre pedig több mint 240 milliárd forintot biztosít különböző konstrukciókban otthonteremtésre.

A lakástakarékpénztárakat több mint húsz éve támogatja az állam, azonban ez a megtakarítási forma nem szolgálja eredményesen az otthonteremtési célokat, miközben a szolgáltatók az állami támogatás egy részén is extraprofitot realizálnak. A lakástakarék program mára egy, az állam és az adófizetők számára költséges, de nem hatékony konstrukcióvá vált. Miközben az összes öngondoskodási megtakarításnak csak az egyharmadát teszi ki a lakástakarékban tartott összeg, addig az összes ilyen jellegű állami támogatás háromnegyede kerül évente a lakástakarék-pénztárakhoz.

A jellemzően kis összegű konstrukció miatt ráadásul alig épültek a megtakarításokból új lakások. Számos esetben pedig nem is közvetlen lakáscél valósult meg, hiszen a megtakarítást a futamidő végén akár medence vagy szauna építésére is fel lehet használni. A Családi Otthonteremtési Kedvezmény az elmúlt években időarányosan sokkal nagyobb mértékben tudott hozzájárulni ahhoz, hogy a magyar családok saját otthonhoz jussanak.

Az állami támogatás nélkül ráadásul negatív lenne a lakástakarékpénztárak által a megtakarítóknak kínált hozam, annak ellenére, hogy a lakástakarékpénztárak a jelentős állami támogatásnak köszönhetően (idén több mint 70 milliárd forint lehet az állami támogatás mértéke) több tízmilliárdos profitra tettek szert az elmúlt években. 2010 óta a négy lakástakarékpénztári szolgáltató közel 60 milliárd forint extraprofitot realizált.

Annak érdekében, hogy az otthonteremtésre fordított költségvetési források minél hatékonyabban kerüljenek felhasználásra, a módosítás értelmében a hatályba lépést követően megkötött lakás-előtakarékossági szerződések esetében nem jár már az állami támogatás. Az idáig megkötött szerződések esetében a megtakarításokat az állam továbbra is támogatja a futamidő végéig. Az eddig a lakástakarékokra fordított források a jövőben többek között a Családi Otthonteremtési Kedvezmény további bővítésének pénzügyi fedezetét biztosíthatják.

-----STARTING---POINT---RESZLETES---

Az 1-2., és 4. §-hoz

A törvény hatályba lépését követően megkötött lakás-előtakarékossági szerződések esetében, valamint a már korábban megkötött lakás-előtakarékossági szerződések meghosszabbítása estén a lakás-előtakarékoskodó állami támogatásra nem jogosult.

A már megkötött szerződéseket a módosítás nem érinti.

A 3. §-hoz

A Kormány rendeletben szabályozza az állami támogatásban részesülő lakás-előtakarékossághoz kapcsolódó hitelintézeti reklámok, hirdetések részletes szabályait.

-----STARTING---POINT---VEGE---

Az 5. §-hoz

A hatályba léptető rendelkezést tartalmazza.