2017. évi CLXXXIV. törvény indokolása

a közbeszerzésekről szóló 2015. évi CXLIII. törvény módosításáról

-----STARTING---POINT---ALTALANOS--- 

Az új uniós közbeszerzési irányelvek (a koncessziós szerződésekről szóló 2014. február 26-i 2014/23/EU európai parlamenti és tanácsi irányelv, a közbeszerzésről és a 2004/18/EK irányelv hatályon kívül helyezéséről szóló 2014. február 26-i 2014/24/EU európai parlamenti és tanácsi irányelv, a vízügyi, energiaipari, közlekedési és postai szolgáltatási ágazatban működő ajánlatkérők beszerzéseiről és a 2004/17/EK irányelv hatályon kívül helyezéséről szóló 2014. február 26-i 2014/25/EU európai parlamenti és tanácsi irányelv) kiemelt hangsúlyt helyeznek az elektronikus kommunikáció és az elektronikus közbeszerzés bevezetésére.

Az irányelveknek való megfelelés érdekében Magyarországnak - a többi tagállamhoz hasonlóan - biztosítania kell az elektronikus úton történő kommunikációt valamennyi magyarországi közbeszerzési eljárásban, amelyet egy központi, egységes, állami, elektronikus közbeszerzési rendszer bevezetése útján kíván megvalósítani, mely rendszer magában foglalja az elektronikus kommunikáció előnyeit.

Az elektronikus közbeszerzési rendszer (EKR) felállításának és alkalmazásának kiemelt célja a közbeszerzési eljárások átláthatóságának fokozása, az eljárások gyorsabb lefolytatása, az eljárási cselekmények egyszerűbb véghezvitele, az adminisztrációs terhek csökkentése, valamint a közbeszerzési eljárások ellenőrzésének támogatása.

Az irányelvi rendelkezések alapján kötelező biztosítani:

- a hirdetmények elektronikus formában történő feladását,

- a közbeszerzési dokumentumok elektronikus formában való rendelkezésre bocsátását,

- az eljárás menetében a teljes körű elektronikus kommunikációt.

A teljes körűség e körben azt foglalja magában, hogy az eljárás valamennyi szakaszában elektronikus úton kell folytatni a kommunikációt.

Az elektronikus kommunikáció és dokumentumcsere esetében az irányelvi elvárások értelmében a közbeszerzési eljárásokban az ajánlatkérők és az ajánlattevők, illetve részvételi jelentkezők közötti interakciók során kizárólag elektronikus út vehető igénybe a hagyományos papíralapú kommunikáció helyett. Így pl. az ajánlat benyújtásakor, kiegészítő tájékoztatás kérésekor vagy a válasz megadásakor, a hiánypótlás során, az eredmény közlésekor az érintett szereplőknek a dokumentumokat elektronikus úton kell a másik fél számára eljuttatniuk.

Tekintettel arra, hogy a magyarországi közbeszerzési eljárásokban elsősorban a papír alapú kommunikáció érvényesül, az elektronikus folyamatokra való felkészülés rendkívüli fontossággal bír.

A közbeszerzési eljárásokban érintett szereplők - így különösen az ajánlattevők, a Magyar Kereskedelmi és Iparkamara (MKIK) - oldaláról felmerült igényként az e-közbeszerzés kötelező bevezetésének elhalasztása és ezzel együtt az EKR önkéntes alkalmazási időszakának meghosszabbítása, a rendszer jobb megismerhetősége, az elektronikus kommunikációra való áttérés megkönnyítése érdekében. A törvényjavaslat benyújtására ezen visszajelzések és az MKIK javaslatai alapján került sor. Az MKIK e körben az alábbiakat emelte ki:

„Figyelemmel az ajánlatkérők és ajánlattevők rövid felkészülési idejére az e-közbeszerzés bevezetését - amely a közbeszerzési eljárások lebonyolítását a kezdeti betanulás nehézségei miatt egyébként is lassíthatja - néhány hónappal, de legfeljebb 2018. április közepéig történő elhalasztását javasoljuk, az alábbiak mérlegelésével.”

Az MKIK a vonatkozó megkeresésében kiemelte, hogy az e-közbeszerzés bevezetése kapcsán jelentős eredmény, hogy az EKR elkészült, amelynek tesztelése folyamatban van. Ennek során a rendszer működésének tesztelése bővül - a közbeszerzési eljárásokban elektronikusan gyakorolható eljárási cselekmények szabályairól, valamint az elektronikus árlejtés alkalmazásáról szóló 257/2007. (X. 4.) Korm. rendeletet kiegészítő kormányrendelet kihirdetésével és hatálybalépésével - azzal, hogy az EKR alkalmazása a jogalkalmazók számára még nem kötelező, az ajánlatkérők azonban önként vállalhatják a használatát, és abban eljárások megindítását. Tekintettel arra, hogy a hatályos közbeszerzési törvény alapján a főszabály továbbra is a papír alapon történő eljárás, ezért a hivatkozott, 257/2007. (X. 4.) Korm. rendeletet kiegészítő jogszabály hatálybalépésétől december 31-ig még egy „teszt időszakról” beszélhetünk, amely idő alatt az EKR-t és a papír alapú kommunikációt párhuzamosan használhatják az eljárások szereplői.

Az MKIK javaslata alapján az EKR 2018. január 1-jétől „az „éles” bevezetés napjáig teljes körűen, de továbbra is önkéntesen, vagyis nem kötelező jelleggel lenne alkalmazható, immár a papír alapú kommunikáció - párhuzamos - használatának elhagyása mellett. Fontos, hogy az EKR rendszer továbbra is irányadó lenne.”

Az MKIK hivatkozott továbbá az alábbiakra: „Miután az uniós közbeszerzési irányelvek 2018. október 18-át jelölik meg az e-közbeszerzés teljes körű bevezetésének végső határidejeként a tagállamok számára, a bevezetés néhány hónappal történő elhalasztása várhatóan nem vonna maga után szankciókat. Ugyanakkor az irányelvek meghatároznak egy részhatáridőt is, az ún. Egységes Európai Közbeszerzési Dokumentum (EEKD) elektronikus benyújtása az eljárások során már 2018. április 18-tól kötelező a tagállamok jogalkalmazói számára. A fentieket figyelembe véve, megítélésünk szerint az e-közbeszerzés kötelező bevezetése legkésőbb 2018. április közepéig elhalasztható lenne. [...] Ugyanakkor a tapasztalatok szerint, más, hasonló, elektronikus rendszert működtető tagállamokban az e-közbeszerzés bevezetése hosszabb előkészítést, akár több évet igényelt.”

A fenti visszajelzésekre figyelemmel, az MKIK javaslatai alapján jelen törvény fő célja, hogy az e-közbeszerzés bevezetésére minél „zökkenőmentesebben” kerüljön sor: a megfelelő felkészülési idő biztosítása érdekében így a korábbi, 2017. december 31-i céldátum helyett 2018. április 15-étől váljon kötelezővé az EKR használata. Ezzel együtt azonban a korábbi jogalkotói szándékkal egyezően lehetőség nyílna már 2018. január 1-jétől a Miniszterelnökség által üzemeltetett elektronikus közbeszerzési rendszer alkalmazása során is a teljes körű elektronikus kommunikáció ajánlatkérők általi előírására.

-----STARTING---POINT---RESZLETES---

Az 1-2. §-hoz

A törvény 2. §-a értelmében az elektronikus közbeszerzés kötelező alkalmazásának bevezetésére a korábbi, 2017. december 31-i céldátum helyett 2018. április 15-étől kerülne sor. Ezzel együtt azonban az 1. § - és az annak hatálybalépését későbbi időpontban meghatározó 3. § (2) bekezdése - alapján a korábbi jogalkotói szándékkal egyezően lehetőség nyílna már 2018. január 1-jétől a Miniszterelnökség által üzemeltetett elektronikus közbeszerzési rendszer alkalmazása során is a teljes körű elektronikus kommunikáció ajánlatkérők általi előírására.

Tekintettel arra, hogy a hatályos Kbt. csak meghatározott eljárások körében ad lehetőséget az elektronikus kommunikáció kötelező alkalmazására - kivéve a központi beszerző szervek eljárásait, amelyek már 2017 februárjától elektronikus úton folytatják le a közbeszerzéseiket - és a főszabály továbbra is a papír alapú kommunikáció, ezért a Miniszterelnökség által üzemeltetett EKR rendszer működése során az 1. § szerinti módosítás hiányában nem lenne jogszerű lehetőség kizárólag az elektronikus kommunikáció előírására, hanem az eljárásokat párhuzamosan papír alapon is szükség lenne lebonyolítani. Ez szükségtelen adminisztratív terhet jelentene mind az ajánlatkérők, mind az ajánlattevők számára, továbbá hátráltatná az új rendszer jogalkalmazók általi megismerését.

A módosítások eredményeként tehát az elektronikus közbeszerzés bevezetésére kötelezően 2018. április 15-étől kerül sor, amely még így is jóval megelőzi az uniós irányelvek által meghatározott, 2018. október 18-i határidőt. Továbbá a Miniszterelnökség által üzemeltetett egységes, elektronikus közbeszerzési rendszer jogalkalmazók általi megismerését és az elektronikus közbeszerzésre való könnyebb, hatékonyabb átállást is szolgálja az, hogy 2018. január 1-jétől az ajánlatkérők önkéntesen alkalmazhatják az EKR rendszert, és ezzel hosszabb idő áll rendelkezésükre a rendszer alaposabb megismerésére, a kötelező használatára való felkészülésre.

-----STARTING---POINT---VEGE---

A 3. §-hoz

Hatályba léptető rendelkezés.