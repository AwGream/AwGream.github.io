1997. évi XCII. törvény indokolása

a Közép-Európai Szabadkereskedelmi Megállapodást módosító Megállapodás kihirdetéséről

Indokolás

Az 1992. december 21-én Lengyelország, Csehország, Magyarország és Szlovákia által megkötött, Magyarországon az 1995. évi XIII. törvénnyel kihirdetett Közép-Európai Szabadkereskedelmi Megállapodás (az angol elnevezés - Central European Free Trade Agreement - rövidítése alapján a továbbiakban: CEFTA) nem tette lehetővé új tagok csatlakozását. Ennek jogi feltételét, a CEFTA egy új cikkel való kiegészítésével a Közép-Európai Szabadkereskedelmi Megállapodást módosító Megállapodás (a továbbiakban: Megállapodás) teremtette meg, amely 1995. szeptember 11-én, Brnoban került aláírásra. A Megállapodás az egyes országok belső jogrendjével összhangban lefolytatott eljárás befejezéséről szóló utolsó értesítés Letéteményes által történő kézhezvételének napján lép hatályba, rendelkezéseit azonban az aláírás napjától ideiglenesen alkalmazzuk.

A Megállapodást az Országgyűlés erősítette meg 39/1996. (V. 15.) OGY határozatával.

A Letéteményes feladatait ellátó Lengyel Köztársaság Külügyminisztériumának értesítése szerint a Megállapodás 1996. október 17-én hatályba lépett. Ennek figyelembevételével azt törvénnyel ki kell hirdetni.