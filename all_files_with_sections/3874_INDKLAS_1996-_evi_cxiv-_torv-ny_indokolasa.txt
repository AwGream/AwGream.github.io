1996. évi CXIV. törvény indokolása

az Állami Pénz- és Tőkepiaci Felügyeletről

-----STARTING---POINT---ALTALANOS--- 

A törvényjavaslat szervesen kapcsolódik a hitelintézetekről és a pénzügyi vállalkozásokról, valamint az értékpapírok forgalomba hozataláról, a befektetési szolgáltatásokról és az értékpapír-tőzsdéről szóló törvényjavaslatokhoz.

A törvényjavaslat alapvető célja, hogy az Állami Bankfelügyelet és az Állami Értékpapír- és Tőzsdefelügyelet összevonásával megteremtse a Kormány felügyelete alatt álló egységes pénzügyi felügyeleti szerv jogi kereteit.

A pénz- és tőkepiac állami felügyelete minden fejlett piacgazdasággal rendelkező országban kiemelt fontosságú kérdés. Az egyes szakterületekre vonatkozó felügyeleti munka tartalmi vonatkozásai számos hasonlóságot mutatnak, s a felügyeletek tevékenysége is közeledett egymáshoz az utóbbi évtizedekben a prudenciális szabályozás egységesedésével. A felügyeletek szervezeti elhelyezkedése, a felügyelt területek terjedelme, a felügyeletek közötti hatáskörmegosztás azonban nagyon sokféle, s az adott ország történelmi-közigazgatási sajátosságaihoz, hagyományaihoz igazodik. A két terület felügyelete általában külön-külön felügyeleti szervek keretében történik, de akad példa az összevont felügyeletre is.

A bankfelügyeleti funkciót számos országban az ország központi bankja, a jegybank látja el, számos országban azonban külön kormányszerv létezik erre a feladatra, s arra is van példa, hogy a Pénzügyminisztérium szervezeti keretein belül működik a Bankfelügyelet.

A Felügyeletek összehangolt működését egyre inkább szükségessé teszi az, hogy a két felügyelt terület közötti határvonalak fokozatosan elmosódnak; a hatáskörök részben átfedik egymást. A pénz- és tőkepiaci szervezetek egyre inkább az ügyfelek komplex kiszolgálására törekednek.

A magyar törvényi szabályozás az egyes területeket jelenleg elkülöníti egymástól, és nem teszi lehetővé a különböző tevékenységek azonos szervezeten belüli végzését, de az elmúlt időszakban számos olyan termék jelent meg a piacon, amely átmenetet jelent az egyes területek között.

A felügyeleti munka komplex jellegét igényli a pénzügyi holdingok megjelenése is, ami nemcsak a nemzetközi gyakorlatban, hanem Magyarországon is erősödő tendencia. A pénzügyi holding tulajdonában egyaránt megtalálható bank, értékpapír-forgalmazó, illetve egyéb pénzügyi szolgáltatásokat nyújtó vállalkozás. A vállalkozási csoport tagjai közötti tulajdonosi kapcsolatok az egyes tevékenységek között rugalmas átjárási lehetőséget biztosítanak. A pénzügyi holdingok hatékony felügyelete összehangolt felügyeleti tevékenységet igényel.

A felügyeletek munkájának összehangolása megvalósulhat szervezeti összevonással, de más álláspont szerint elképzelhető a felügyeletek munkájának összehangolása szervezeti összevonás nélkül, elkülönült felügyeleti szervek megléte esetén is.

A törvényjavaslat az Állami Bankfelügyelet és az Értékpapír- és Tőzsdefelügyelet 1997. január 1-jei hatállyal történő összevonására vonatkozó javaslatot tartalmaz.

-----STARTING---POINT---RESZLETES---

Az 1. §-hoz

Az Állami Pénz- és Tőkepiaci Felügyelet (a továbbiakban Felügyelet) a Kormány felügyelete alatt, országos hatáskörű közigazgatási szervként fog működni a törvényjavaslat szerint. A Felügyelet jogi személy, amely budapesti székhellyel önállóan gazdálkodó költségvetési szervként végzi a törvény által meghatározott feladatait.

A 2. §-hoz

A törvényjavaslat szerint a Felügyelet tevékenységének célja a jogszabályban meghatározott előírások betartásával a felügyelt területek megbízható működésének elősegítése, a betétesek és a befektetők, továbbá a pénz- és tőkepiac átlátható és biztonságos működése érdekében.

A 3-4. §-hoz

A törvényjavaslat értelemszerűen nem tartalmazza a Felügyelet hatáskörének taxatív felsorolását, helyette felsorolja mindazokat a már hatályos, vagy már az Országgyűlés elé beterjesztett törvényeket illetve törvényjavaslatokat, amelyek meghatározzák az új főhatóság részletes hatáskörét.

Az 5. §-hoz

A pénz- és tőkepiaci tevékenység nemzetközi jellegére, az Európai Közösség egységesítő hatású normáira és az egyes országok felügyeleti hatóságainak már ma is létező nemzetközi együttműködésére tekintettel indokolt, hogy a Felügyelet bekapcsolódjék a külföldi felügyeletek egymás közötti munkakapcsolataiba és nemzetközi szakmai szervezeteibe. Erre ad lehetőséget a törvényjavaslat azáltal, hogy feljogosítja a Felügyeletet arra, hogy eljárása során külföldi felügyeleti hatóságot keressen meg, és ilyen tárgyú külföldi megkereséseket teljesíthessen, továbbá nemzetközi szakmai szervezetek munkájában részt vegyen. A törvényjavaslat meghatározza azokat a célokat, amelyek érdekében a nemzetközi együttműködés során kapott és adott információk, adatok felhasználhatók.

A 7-9. §-hoz

A Felügyelet vezetőjének megfelelő kiválasztását és szakmai önállóságát szabályozva a törvény kimondja, hogy a Felügyelet elnökét és két helyettesét a pénzügyminiszter és a Magyar Nemzeti Bank elnöke együttes javaslatára a miniszterelnök nevezi ki és a felsorolt indokok alapján menti fel. A Felügyelet működésének stabilitása érdekében a törvényjavaslat a kinevezés időtartamát hat évben szabja meg.

A Felügyelet vezetőire és dolgozóira a törvényjavaslat a köztisztviselői törvény rendelkezéseit rendeli alkalmazni azzal, hogy a Felügyelet elnökének és elnökhelyetteseinek kinevezését korlátozott, a törvényben meghatározott esetekben lehet visszavonni, illetőleg a köztisztviselői törvényben szereplő, a személyi illetményt korlátozó rendelkezésektől mind a vezetők, mind az alkalmazottak esetében el lehet térni.

A törvényjavaslat meghatározza a Felügyelet elnökének hatáskörét. Annak érdekében, hogy a Felügyelet megfelelő színvonalon láthassa el a pénz- és tőkepiaci rendszer szereplői feletti ellenőrzést, a törvényjavaslat a Felügyelet elnöke, elnökhelyettesei és érdemi munkatársai vonatkozásában személyi, képesítési és egyéb szakmai követelményeket támaszt.

A 10-11. §-hoz

A törvényjavaslat a köztisztviselői törvénynél szélesebb körű, és szigorúbb összeférhetetlenségi szabályokat tartalmaz a Felügyelet elnökére, elnökhelyetteseire és valamennyi alkalmazottra vonatkozóan. Az összeférhetetlenségi szabályok érintik a hozzátartozói viszonyt, a Felügyeleten kívüli kereső foglalkozásokat, vezetői tisztségviselői viszonyt, vállalkozásokban megszerzett tulajdoni részesedéseket és az érintettek, valamint a velük közös háztartásban élő közeli hozzátartozók értékpapír- tulajdonát is. A két felügyeleti szerv összevonása értelemszerűen azt eredményezi, hogy a Felügyelet befolyásmentes, elfogulatlan, objektív működése érdekében az összeférhetetlenségi szabályok mindkét felügyelt területre vonatkoznak.

Az alkalmazottakon túlmenően a Felügyelettel munkavégzésre irányuló vagy megbízási jogviszonyban álló személyekre is szigorú titoktartási kötelezettséget ró a javaslat.

-----STARTING---POINT---VEGE---

A 12. §-hoz

A javaslat úgy rendelkezik, hogy a törvény 1997. január 1-jén lép hatályba, egyidőben a hitelintézetekről és a pénzügyi vállalkozásokról szóló, valamint az értékpapírok forgalomba hozataláról, a befektetési szolgáltatásokról és az értékpapír-tőzsdéről szóló törvény hatályba lépésével.

A törvény hatályba lépésétől kezdődően az Állami Bankfelügyelet és az Állami Értékpapír- és Tőzsdefelügyelet megszűnik, a hatályba lépéskor folyamatban lévő ügyekben az e törvényben szabályozott Felügyelet jár el.

A javaslat átmeneti időt ad az összeférhetetlenséggel érintett értékpapírok elidegenítésére annak érdekében, hogy a Felügyelet alkalmazottai kizárólag e törvény hatályba lépése miatt ne veszítsék el adókedvezményüket.