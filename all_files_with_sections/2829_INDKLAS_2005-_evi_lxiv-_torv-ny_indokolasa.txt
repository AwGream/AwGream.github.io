2005. évi LXIV. törvény indokolása

a Budapesti Agglomeráció Területrendezési Tervéről

-----STARTING---POINT---ALTALANOS--- 

1. A Budapesti Agglomeráció a fővárost és a városkörnyéki agglomerálódó településeket egyaránt magába foglaló - múltjában, jelenében és jövőjében - egymáshoz sok szállal kapcsolódó, egymásra utalt, de közigazgatásilag megosztott térség.

Budapest és agglomerációja Közép-Európa legnagyobb monocentrikus népességi, termelési és szellemi koncentrációja. Ebben a térségben, az ország területének mindössze 2,7%-án él a magyar népesség több mint negyede és itt termelődik a nemzeti jövedelem mintegy 40%-a.

A Budapesti Agglomeráció, (a Közép-Magyarországi Régió magterülete) az ország központi térsége, a magyar térszerkezet sajátos eleme, szerepénél fogva más régiók fejlődésének is befolyásolója. Mivel az ország egyik legintenzívebben hasznosított, így leginkább terhelt területe is, ezért csak koordinált fejlesztéssel és összehangolt tervezéssel lehet megfelelni az európai térszerkezetben is felértékelődő központi szerepköréből fakadó kihívásoknak.

2. A területfejlesztésről és a területrendezésről szóló 1996. évi XXI. törvény (a továbbiakban: Tftv.) határozta meg a Budapesti Agglomerációt (és a Balaton Kiemelt Üdülőkörzetet), mint kiemelt térséget, amelynek területére területrendezési tervet kell készíteni.

A törvényben megfogalmazott hierarchia értelmében a területrendezési terveknek összehangolt, egymásra épülő rendszert kell alkotnia. Az Országos Területrendezési Tervnek (OTrT) és a kiemelt térségek területrendezési tervének tartalmi elemeit és a bennük megfogalmazott peremfeltételeket a megyei, illetve a megye egy adott térségére készülő területrendezési tervekbe be kell építeni, elhatározásaikat pedig a településrendezési tervek készítésénél és elfogadásánál érvényesíteni kell.

E tervhierarchia a Budapesti Agglomeráció Területrendezési Tervének (a továbbiakban: agglomerációs terv) készítésében azt jelentette, hogy a tervben figyelembe kellett venni és be kellett építeni - a terv méretarányának megfelelően pontosítva - az OTrT elhatározásait a területfelhasználásra, a térszerkezetet meghatározó elemekre, illetve a területhasználat szabályaira vonatkozóan.

3. Az agglomerációs terv összhangban van az Országos Területfejlesztési Koncepcióval és a térség még nem jóváhagyott területfejlesztési koncepciójával, amelyek a kapu-híd szerep erősítését, a decentralizált koncentrációt, a jelenleginél kiegyensúlyozottabb (fenntarthatóbb) térbeli fejlődést és kedvezőbb életminőséget tűztek ki célul. Ennek figyelembevételével az agglomerációs terv fő feladata volt a térség távlati érdekeinek figyelembevételével:

- az agglomeráció távlati térszerkezetének meghatározása,

- az országos és térségi jelentőségű közlekedési és közmű hálózatok helyének, illetve kapcsolatrendszerének megállapítása,

- az urbanizált (települési), illetve a mező-, erdőgazdasági, valamint a természeti területek rendszerének meghatározása, a területek használatára vonatkozó fő szabályok megállapítása,

- a természeti erőforrások megőrzéséhez szükséges keretfeltételek, illetve szabályok megállapítása.

-----STARTING---POINT---RESZLETES---

Az 1. §-hoz

A rendelkezés a törvény területi és személyi hatályát egyaránt meghatározza. A törvény területi hatálya a Budapesti Agglomerációra terjed ki. A Budapesti Agglomeráció Budapest fővárosból és Pest megyének - a törvény 1/1. sz. mellékletében meghatározott - 80 településéből áll. A törvény személyi hatálya pedig a megyei (fővárosi) területrendezési tervek, illetve a településrendezési eszközök készítőire, vagyis az önkormányzatokra terjed ki. Az állampolgárokra a törvény hatálya közvetlenül nem terjed ki; a törvényben megállapított jogok és kötelezettségek rájuk (illetve az ő vonatkozásukban) a megyei területrendezési terven, illetve a településrendezési eszközökön, valamint az azokon alapuló egyes hatósági döntéseken keresztül érvényesülnek.

A 2. §-hoz

Az agglomerációs terv a térség kiegyensúlyozott távlati fejlődése és a természeti erőforrások megőrzése érdekében meghatározza a távlati térszerkezetet, a térségi jelentőségű közlekedési és közmű hálózatok helyét, az urbanizált, a mezőgazdasági, erdőgazdasági és a természeti területek rendszerét, továbbá átfogóan szabályozza azok használatát.

Ennek megvalósításához két tervi eszköz áll a jogalkotó rendelkezésére: egyrészt a térszerkezet (Szerkezeti Terv), másrészt a térségi övezetek (Övezeti Terv) meghatározása.

A 3. §-hoz

A Szerkezeti Terv a Budapesti Agglomeráció területén a térszerkezet javítása, valamint a területfelhasználás és a környezethasználat egyensúlya érdekében mind a műszaki infrastruktúra hálózatokat, mind a területfelhasználást alakítja. Ennek eszközeként területfelhasználási kategóriákat jelöl ki, amelyekre a térség sajátosságai folytán szabályokat és korlátokat állít fel.

A 4. §-hoz

A Szerkezeti Terv az OTrT törvény kiemelt térségekre meghatározott területfelhasználási kategóriáit szükség szerint kiegészíti további kategóriákkal, illetve megfelelő eltéréssel alkalmazza azokat. Az OTrT törvény területfelhasználási kategóriáitól való eltérés szükségességét a Budapesti Agglomeráció területi sajátosságai (valamint a települési területeknek az elmúlt évtizedben tapasztalt kedvezőtlen, koordinálatlan kiterjedése miatt szükségessé váló zöldövezet kialakításának igénye) indokolják.

A települési térségen belüli területfelhasználási kategóriák az OTrT törvényben meghatározott jellemzők alapján, illetve ezen paramétereknek a Budapesti Agglomeráció térségi, településrendszerbeli sajátosságainak figyelembevételével történt további differenciálásával kerültek meghatározásra.

Az 5. §-hoz

A Szerkezeti Tervben települési térségként lehatárolt területen a területfelhasználás módjáról és részletes szabályairól természetesen a helyi önkormányzatok döntenek, de az általános alapvető követelményeket, amelyeket figyelembe kell venniük, rögzíti a törvény. A beépítésre nem szánt területek beépítésre szánt területté való átminősítése és tényleges igénybevétele során követelmény, hogy bebizonyosodjon: a tervezett funkció elhelyezésére adott településben sem a beépített (műszakilag már korábban igénybe vett) területek helyreállításával (rehabilitálásával), sem a jóváhagyott helyi építési szabályzatban, szabályozási tervben a beépítésre szánt területként kijelölt területek hasznosításával nincs lehetőség.

A települési térség igénybevételének és bővítésének fontos kritériuma, hogy az csak a tervezett funkció ellátásához szükséges műszaki infrastruktúra kialakításának biztosítása esetén lehetséges.

A települések beépítésre szánt területeinek összenövését gátló szabály, amely szerint új beépítésre szánt terület nem jelölhető ki a település közigazgatási határához 200 m-nél közelebb, fontos - lényegében egyedüli - eszköze a strukturált térszerkezet alakításának, a települési identitás erősítésének, valamint a zöldövezet kialakításának. A szabály csak az új beépítésre szánt területek kijelölését korlátozza, és a főváros esetében a főváros településszerkezeti tervében és a szabályozási kerettervében kell érvényesíteni Budapest közigazgatási határán.

A területi hatásvizsgálatra alapozott kivételes eltérés lehetőségét a területfejlesztésről és a területrendezésről szóló 1996. évi XXI. törvény és az egyes kapcsolódó törvények módosításáról szóló 2004. évi LXXV. törvény vezette be. (Lásd a módosított törvény 23/A. §-ában foglaltakat.) Ez alkalmazható jelen esetben is. A területi hatásvizsgálatot követően területrendezési hatósági eljárás indul, amely az eltérésre vonatkozó hatósági engedéllyel zárul. Az elsőfokú területrendezési hatósági feladatokat a törvény a területi főépítészekre telepítette. Másodfokon a területfejlesztésért és a területrendezésért felelős miniszter jár el. A térségi területfelhasználási engedély tartalmi követelményeire és eljárási szabályaira vonatkozó jogszabályok megalkotására a törvény felhatalmazásokat tartalmaz. Ezzel az eljárással a 200 m-es szabálytól való eseti eltérés kezelhetővé válik.

A hullámterek, a parti sávok, a vízjárta, valamint a fakadó vizek által veszélyeztetett területek használatáról és hasznosításáról szóló 46/1999. (III. 18.) Korm. rendelet szerint e területeket természeti területként kell kezelni, melyre a természet védelméről szóló 1996. évi LIII. törvény előírásai az irányadók. E törvény alapján a hullámtereken a települési térségként jelölt területeket csak akkor lehet beépítésre szánt területként kijelölni és igénybe venni, ha az árvízvédelem megfelelő szintű biztosításával a terület hullámtérként történő hasznosítása megszűnik.

A települések szerkezetének meghatározó jelentőségű eleme a városias települési térség részét képező nagy kiterjedésű zöldfelület is (pl. Margitsziget, Népliget), amelyek védelme törvényi szinten is indokolt.

A magas zöldfelületi arányú, alacsony beépítettségű települési térségek elsősorban a rekreációt szolgáló területfelhasználás kialakítását segítik. Míg e terület (legalább) 70%-a változatlanul beépítésre nem szánt területként kerül hasznosításra (erdősítésre vagy zöldterületi kialakításra), a továbbtervezés során a településrendezési eszközökben meghatározásra kerülő (legfeljebb) 30%-án a pihenést, rekreációt szolgáló létesítmények elhelyezésére alkalmas beépítésre szánt területek alakíthatók ki. A szabályozás eredményeként e területek tényleges beépítésének mértéke távlatban sem haladhatja meg az összterület 10%-át.

A 6. §-hoz

Az erdőgazdálkodási térség esetében a törvény a pontosabb tervezés lehetőségét kihasználva az erdőterületek védelme érdekében az OTrT törvényhez képest valamivel szigorúbb szabályt alkalmaz (85% helyett 90%-ban határozza meg a területfelhasználási kategórián belül a ténylegesen erdőterületként kijelölendő terület arányát). A meglévő erdőterület mennyiségét abszolút értékben is védi a törvény, de rugalmas módon, mert lehetőséget nyújt a visszapótlásra.

A 7-8. §-hoz

A mezőgazdasági térségi területfelhasználási kategóriák - a terv léptékéből adódóan, illetve a mezőgazdasági területek rovására történő új, koordinálatlan területfelhasználás kezelhető keretek között tartására - az OTrT törvénynél jobban differenciálják a mezőgazdasági területeket, illetve az ott más célra történő területfelhasználás területnagysághoz viszonyított arányát.

A térségben jelentős kiterjedésű kertgazdasági területek a hasznosítás módja alapján szintén a mezőgazdasági felhasználású területek közé sorolódnak. Ezen területek közül azok, amelyek nem kapcsolódnak szervesen a települési térségekhez, illetve amelyek táji-természeti szempontból érzékeny területen találhatók, a távlatban sem válhatnak települési területté. Ezeket „kertgazdasági területek” övezete védi.

Az országos településrendezési és építési követelményekről szóló 253/1997. (XII. 20.) Korm. rendelet szerint nagy kiterjedésű sportolási célú területeket, csak beépítésre szánt különleges rendeltetésű településrendezési területfelhasználási egységen lehet kijelölni. A rendelkezés lehetőséget kíván teremteni, hogy nagy kiterjedésű sportolási célú területeket (pl. golfpályát) mezőgazdasági térségben és a zöldövezet részét képező mezőgazdasági térségben el lehessen helyezni, azzal a korlátozással, hogy a terület nagysága nem haladhatja meg a település közigazgatási területének 3%-át, valamint a terület nem eshet bele az országos és térségi ökológiai hálózat övezetébe.

A Budapesti Agglomeráció térségének sajátosságai azt kívánják meg, hogy Szerkezeti Terve az általános mezőgazdasági térségi területfelhasználási kategória mellett egy sajátos új, úgynevezett zöldövezet részét képező mezőgazdasági térség kategóriát állítson fel. Ez utóbbira vonatkozó szabályok célja, hogy a terület ne válhasson beépítésre szánt területté és megmaradjon ökológiailag aktív zöldfelületként mező- és erdőgazdasági művelésben.

A 9. §-hoz

A Budapesti Agglomeráció országon belüli elhelyezkedése és központi szerepe megkívánja, hogy a főváros és agglomerációjának közlekedése és egyéb infrastruktúrája mind a nemzetközi, mind az országos rendszerekkel összehangolt legyen.

A törvény egyik célja, hogy a tervezett, még meg nem épült közlekedési útvonalak és más infrastrukturális létesítmények helyigényét biztosítsa.

A közlekedési hálózatok és építmények által érintett településeket a törvény szöveges melléklete tételesen is felsorolja. A Kelenföldi pályaudvar távlati szerepére vonatkozó előírás a főváros településszerkezeti tervében és közlekedésfejlesztési koncepciójában foglaltakat erősíti meg.

E törvény a területi (környezeti, társadalmi és gazdasági) hatásvizsgálat készítés kötelezettségét kiterjeszti az M0 gyorsforgalmi út 10-es főút és az M1 autópálya közötti szakaszára, az M2 gyorsforgalmi út Váctól az országhatárig tartó szakaszára, valamint a Pomáz és Szentendre településeket elkerülő út, és a váci híd, továbbá a szigetmonostori híd esetében a nyomvonal kijelölésére. A területi hatásvizsgálat a nyomvonallal érintett települések igazgatási területén nagyobb mozgásteret biztosít a minden szempontból megfelelő végleges nyomvonal kijelöléséhez.

A 10. §-hoz

Az egyéb rendeltetésű területbe a nagyságrendjük miatt önállóan térszerkezetet alakító, más térségi területfelhasználási kategóriába nem besorolható, nagykiterjedésű létesítmények területe tartozik (repülőterek, pályaudvarok, Hungaroring, regionális jelentőségű szennyvíztisztítók, hulladéklerakók). A ferihegyi repülőtér esetében a Szerkezeti Terv egyéb rendeltetésű területként jelöli meg a repülőtér potenciális bővítéséhez szükséges csatlakozási területeket, egyúttal a törvény előírja, hogy az érintett települések rendezési terveiben olyan területfelhasználási kategóriákat kell ezen területen kijelölni, amelyek funkcionális szempontból összhangba hozhatók a bővítést céljával, illetve a térség repülési és logisztikai központ szerepével.

A 11-12. §-hoz

A Budapesti Agglomeráció területrendezésének további eszköze a térségi övezeti rendszer (Övezeti Terv), amely speciális védelmi és funkcionális szempontok figyelembevételével határoz meg követelményeket az agglomerációs térség egyes területeire. Az agglomerációs terv követi az OTrT törvényben meghatározott kiemelt térségre vonatkozó övezeti felosztást azzal a különbséggel, hogy ahol a térség sajátosságai megkívánják, ott új övezeteket állapít meg. A törvény a rajzi mellékletekben rögzíti a különböző övezetek lehatárolását M = 1:50 000 méretarányban.

Az agglomeráció településeinek az övezeti szabályokat is érvényesíteni kell településrendezési eszközeikben.

A terv által lehatárolt országos és térségi ökológiai hálózat övezetén belül a védett természeti területre, a védett természeti területek védőövezetére, a természeti területre, az ökológiai zöldfolyosó területére, a tájképvédelmi területek övezetére, amelyben tájalkotó elemként jelenik meg a kulturális (műemléki és régészeti) örökség is, valamint a térségi hulladékkezelő létesítmények kijelöléséhez vizsgálat alá vonható terület övezetére az OTrT törvény előírásait kell alkalmazni. Ezen övezetekre ezért a törvény külön előírást nem tartalmaz.

Az övezeteket egymást átfedő térképlapokként kell elképzelni, tehát egy adott terület egyidejűleg több övezetbe is tartozhat.

A 13. §-hoz

A településrendezési eszközök vizsgálataiban regisztrált zöldfelület-vesztés dinamizmusa, a beépítésre tervezett területek növekedése, a fővároson belüli és az azt körülvevő zöldövezet kialakítási esélyének csökkenése, (földrajzilag egyre távolabbi kialakítás lehetősége) térségi együttműködést és összehangolást tesz szükségessé, amelynek megfelelő területrendezési kezelési módja a térségi zöldövezet rendszerének kialakítása.

A Budapesti Agglomeráció zöldövezete egyrészt területi kapcsolatot teremt a főváros és az érintett települések belterületeinek zöldterületeivel, másrészt az agglomeráció, illetve a zöldövezet tervezett kiterjedésén túlmutató - hasonló elvek szerint Pest megye teljes területén létrehozható - ökológiai folyosók rendszerével is.

A Budapesti Agglomeráció térségének sajátossága folytán alapvető kívánalom, hogy olyan egységes zöldövezeti rendszer alakuljon ki, amelyen a biológiailag aktív területek arányának növekedése biztosíthatja a hosszú távú fenntartható fejlődést. Az összefüggő zöldövezet kialakításának célja a térség ökológiai és környezeti terhelésének mérséklése, a környezetminőség javítása, illetve nem utolsó sorban a térszerkezet és a városszerkezet tagolása.

A zöldövezet sajátossága, hogy benne a biológiailag aktív, növényzettel fedett területek aránya legalább 90%. A törvény szigorú előírásaival ezen területek megtartását és megóvását kívánja hosszú távon biztosítani. Ennek érdekében rendelkezik a törvény arról, hogy zöldövezeti terület még távlatban sem válhat beépítésre szánt területté. Ez alól kivételt képeznek az övezetbe tartozó mezőgazdasági területek, ahol minimális mértékben a beépített területté alakítás megengedhető.

A 14. §-hoz

Az ökológiai hálózat övezeteinek elsődleges rendeltetése a táji, természeti értékek fennmaradásának, illetve esetleges visszaállításának biztosítása. Általánosan elmondható, hogy az ökológiai hálózat egyes övezeteinek szabályait a természetvédelemről szóló 1996. évi LIII. törvény, valamint az OTrT törvény erre vonatkozó előírásaival összhangban kell alkalmazni.

A fenti törvényekben foglaltak kiegészítéseként, az országos és a helyi jelentőségű védett természeti területek védelme érdekében korlátokat szab a törvény a terület beépítése tekintetében úgy, hogy annak jellege nem térhet el a már meglévő beépítési módtól.

A 15. §-hoz

A törvény meghatározza, hogy melyek azok a területek, amelyek a térségi tájrehabilitációt igénylő területek övezetébe tartoznak. Ezek az ipari vagy bányászati tevékenység következtében roncsolt területek, amelyek felhasználására az OTrT törvény szerinti szabályok szerint kerülhet sor (az érintett települések egymással összehangolt településrendezési eszközeiben kell megfogalmazni az újrahasznosítási célokat).

A 16. §-hoz

Az agglomeráció térségének sajátos problémája az 1960-1970-es években kialakított zártkertek területrendezési kezelésének kérdése. A terv azokat a területeket, amelyek kapcsolódnak a település beépítésre szánt területeihez, műszaki infrastruktúrával ellátottak, vagy elláthatók (és amelyek belterületi felhasználását az egyeztetés során az adott települési önkormányzat is támogatta), települési területként rögzíti.

Azok a területek, amelyek távlatban sem válhatnak települési területté, speciális rendezési szabályozást igényelnek a földrészletek elaprózódásának, a beépítés sűrűsödésének elkerülése, a mezőgazdasági hasznosítási jelleg fenntartása érdekében. Ezen - alapvetően termelési célú - területeken a törvény a beépítésnek állít korlátokat azzal a rendelkezéssel, hogy az ilyen területet beépítésre szánt területté minősíteni nem szabad.

A 17. §-hoz

A törvény az ivóvízbázisok távlati védelme érdekében, a geológiai adottságok figyelembevételével térségi szinten meghatározza az ebből a szempontból védendő területeket. A területek pontos lehatárolását, külső és belső védőterületeinek kialakítását, valamint a szükséges szabályok meghatározását a településrendezési eszközök hatáskörébe utalja. A felszín alatti vizek védelmét településrendezési eszközökben kell biztosítani, amely védőterületek fenntartásával, beépítési korlátokkal, szennyvízelvezetési és tisztítási követelmények érvényre juttatásával valósul meg.

A 18. §-hoz

A törvény meghatározza azokat a különböző szennyezéssel terhelt területeket, amelyek valamilyen ipari, honvédelmi, bányászati vagy kommunális tevékenység következtében szennyezettségük miatt komplex környezeti rehabilitációt igényelnek. Előírja komplex környezeti rehabilitációs terv elkészítését, amely alapjául szolgálhat a szennyezés megszüntetésére vonatkozó programoknak.

A 19. §-hoz

A kiváló termőhelyi értékű szántóterületek övezete az Országos Területrendezési Tervről szóló 2003. évi XXVI. törvény 3/3. sz. mellékletét pontosítva olyan szántóföldi területeket foglalja magában, amelyek agroökológiai adottságaikat tekintve kimagaslóak és környezeti szempontból a legkevésbé érzékenyek, ezért árutermelésre a legalkalmasabbak. Az övezet kijelölésének az alapja a Nemzeti Agrár-környezetvédelmi Program megalapozó vizsgálata, amelyet a Szent István Egyetem készített el kutatási eredményekre alapozva. Az övezet területeit azok a szántóterületek alkotják, amelyek a fenti kutatás által felállított úgynevezett „környezetérzékenységi agrártermelési értékskálán” az igen kedvező besorolást jelentő 150 pontot meghaladták.

Az övezeti szabály szerint e területek a bányászati tevékenységről szóló külön jogszabály szerint kivett helynek minősülnek.

A 20. §-hoz

A törvény fokozottan szolgálja a honvédelem érdekeit a védőterületek kijelölésére vonatkozó szabály kimondásával. A hivatkozott „külön jogszabályok” csak részben állnak rendelkezésre, a Honvédelmi Minisztérium (HM) a hiányzó jogszabályok elkészítését tervbe vette. Ezek megjelenéséig a településrendezési eszközök készítése és egyeztetése során - érdekelt államigazgatási szervként - a HM esetileg foglal állást a szükséges védőterületekről.

-----STARTING---POINT---VEGE---

A 21. §-hoz

A törvény 2005. szeptember 1-jén lép hatályba.

A törvény elfogadásával aktualitását veszti a Budapesti Agglomeráció és a Balaton kiemelt üdülőkörzet lehatárolásáról szóló 89/1997. (V. 28.) Korm. rendelet, valamint a térségre 1985-ben készült, a 1027/1986. (V. 22.) MT határozattal jóváhagyott terv, ezért a törvény a hatályba léptető rendelkezések körében rendelkezik a fenti jogszabályok hatályon kívül helyezéséről, illetve alkalmazhatóságáról. (A Balaton kiemelt üdülőkörzetbe tartozó településekről időközben a Balaton Kiemelt Üdülőkörzet Területrendezési Tervének elfogadásáról és a Balatoni Területrendezési Szabályzat megállapításáról szóló 2000. évi CXII. törvény már rendelkezett.)

A már elkészült településrendezési eszközök és a törvény közötti összhangot a törvény hatálybalépését követő három éven belül kell megteremteni, kivéve ha az a korábban elfogadott és hatályos településrendezési terv alapján beépítésre szánt területének visszaminősítésével járna.

Az agglomerációs terv felülvizsgálatát a térségben tapasztalható dinamikus területi folyamatok nyomon követése és a terv érvényesülésének vizsgálata érdekében 5 év elteltével el kell végezni.

Az agglomerációs törvény valamennyi előírására érvényes az, hogy alkalmazásuk a főváros esetében a főváros településszerkezeti tervében és szabályozási kerettervében történik, ennek egyértelművé tétele érdekében a törvény 21. § (8) bekezdésében ki kellett mondani azt, hogy a település fogalma alatt e törvény vonatkozásában a főváros közigazgatási területe értendő.