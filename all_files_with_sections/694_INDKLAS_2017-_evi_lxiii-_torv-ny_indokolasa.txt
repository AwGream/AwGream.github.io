2017. évi LXIII. törvény indokolása

az egyes közlekedési tárgyú törvények módosításáról

-----STARTING---POINT---ALTALANOS--- 

A jelen törvény a közúti közlekedésről szóló 1988. évi I. törvény (Kkt.) a közúti közlekedési nyilvántartásról szóló 1999. évi LXXXIV. törvény, a Magyar Köztársaság gyorsforgalmi közúthálózatának közérdekűségéről és fejlesztéséről szóló 2003. évi CXXVIII. törvény, a vasúti közlekedésről szóló 2005. évi CLXXXIII. törvény (a továbbiakban: Vtv.), a személyszállítási szolgáltatásokról szóló 2012. évi XLI. törvény, az autópályák, autóutak és főutak használatáért fizetendő, megtett úttal arányos díjról szóló 2013. évi LXVII. törvény Nemzeti Tengelysúlymérő Rendszer felállításával, az ÚME-k megalkotásával, illetve egyes új szankciók megállapításával kapcsolatos módosító rendelkezéseket és jogtechnikai pontosításokat tartalmaz.

A vasútnak nem minősülő egyéb kötöttpályás közlekedésről szóló 2015. évi CII. törvény (a továbbiakban: Ekpt.) megalkotásával és 2015. július 18-i hatálybaléptetésével a jogalkotó szándéka az volt, hogy a korábban a Vtv.-ben szereplő, viszont a nagyvasúti rendszertől lényegesen eltérő kötöttpályás rendszerek különálló szabályozása megvalósuljon annak érdekében, hogy a nagyvasúti szabályoktól eltérő, könnyített szabályozás tudjon rájuk vonatkozni. Az Ekpt.-ben szereplő kötöttpályás rendszerek a kedvtelési célú vagy turisztikai tevékenység keretében egyre inkább teret nyernek, mint aktív pihenési formák.

A kerékpározásért és aktív kikapcsolódásért felelős kormánybiztos vezetésével egy munkacsoport megvizsgálta, hogy az Ekpt. az elmúlt több mint egy évben beváltotta-e a hozzá fűzött reményeket, illetve milyen további könnyítésekre van lehetőség, valamint megkezdte a még hiányzó legfontosabb végrehajtási rendeletek előkészítését és megalkotását.

A munka eredményeként világossá vált, hogy az eddigi kötöttpályás rendszereken kívül lehetőség van a Vtv.-ben szabályozott kisvasutak és a múzeumvasutak részére is az Ekpt. szerinti kedvezőbb jogszabályi környezet kialakítására, arra tekintettel, hogy ezek a vasutak is a turizmusban, a szabadidő ésszerű eltöltésében és az aktív kikapcsolódásban játszanak fontos szerepet. Ugyanakkor az is világossá vált, hogy a turisztikai hajtányok szabályozása - mivel jellemzően vagy nagyvasúti vagy kisvasúti pályán közlekednek - is a Vtv. keretén belül kell, hogy megvalósuljon.

A függővasútra és a trolibusz felsővezeték műszaki engedélyezésére vonatkozó rendelkezések viszont a Vtv. általános szabályai alá kell, hogy visszakerüljenek. A függővasút műszaki jellemzői inkább a hagyományos vasúti rendszerekkel mutat hasonlóságot, míg a trolibusz felsővezeték az Ekpt. környezetéből jelentősen kilóg, műszaki engedélyezésére inkább a villamosra (közúti vasútra) vonatkozó rendelkezéseket célszerű alkalmazni.

-----STARTING---POINT---RESZLETES---

Az 1. §-hoz

Az egyes közúti és vasúti közlekedéssel, valamint fogyasztóvédelemmel összefüggő törvények módosításáról szóló 2015. évi CCXXV. törvény 2. §-ával 2015. december 24-ei hatállyal módosította a Kkt. 12. § (3c) bekezdését, valamint a 12. §-t 2 új, (3d)-(3e) bekezdéssel egészítette ki.

A Kkt. 12. § (3c) bekezdése szerint „Tájékozódást segítő jelzést megjelenítő reklámcélú eszköz a közvilágítási-, villany- és telefonoszlopon az áram-, telefonszolgáltató vagy áramhálózati engedélyes, valamint az oszlop tulajdonosának a hozzájárulásával helyezhető el; az elhelyezést az eszközzel érintett oszlop alatti földterület tulajdonosa és az eszközzel érintett oszlop alatti földterülettel szomszédos ingatlan tulajdonosa tűrni köteles”.

A Kkt. 12. § (3e) bekezdése szerint „A gépjárművek közlekedésére szolgáló közút lakott területen kívüli szakasza mellett nem lehet reklámtábla, reklámhordozó vagy egyéb reklámcélú berendezés, valamint a tájékozódást segítő jelzést megjelenítő reklámcélú eszköz. A tilalom nem vonatkozik a 2010. december 31-éig a nem gyorsforgalmi utak mentén kihelyezett 12A/0-ás ív méretű reklámfelülettel rendelkező reklámtáblákra, az üzemanyagtöltő állomások területén elhelyezett cégjelzésre, és üzemanyagárakat tartalmazó táblákra, az építményeken, az építmények telkén elhelyezett olyan feliratra, amelyek az építményben működő cég nevét, jelét (piktogramját), vagy tevékenységét jelzik, továbbá azokra a - közvetlenül a közút mellett elhelyezett - berendezésekre, amelyek közlekedés biztonságát elősegítő közérdekű tájékoztató táblák szakmai tartalmát, valamint engedélyezésüket meghatározó testület által engedélyezett a közlekedés biztonságát elősegítő közérdekű tájékoztatást tartalmaznak”.

A Kkt. 12. § (4) bekezdése szerint „A közlekedési hatóság annak az ingatlannak - az ingatlan- nyilvántartás szerinti - tulajdonosát, amelynek területén a (3a), (3c) bekezdésekben megállapított tilalmat megszegik, a jel, jelzés, reklámtábla, reklámhordozó, egyéb reklámcélú berendezés, tájékozódást segítő jelzést megjelenítő reklámcélú eszköz vagy egyéb tárgy eltávolítására és 100 000 forinttól 500 000 forintig terjedő bírság fizetésére kötelezi. A bírság ismételten is kiszabható”.

A Kkt. 12. § (4) bekezdésében hivatkozott (3c) bekezdés már egy türelmi szabályt tartalmaz, és nem olyan tilalmi szabályt, amelynek megsértése esetén a Kkt. 12. § (4) bekezdés szerinti hatósági eljárás alkalmazható.

A Kkt. 12. § (4) bekezdés szerinti hatósági eljárás célzott iránya, a szabálytalanul elhelyezett reklámtáblák a jelenleg hatályos rendelkezések értelmében nem képezhetik a hatósági eljárás tárgyát, azonban a szankcionálás lehetőségének biztosítása érdekében a Kkt. 12. § (4) bekezdésének 1. §-ban hivatkozott módosítása, a (3e) bekezdés nevesítése erre már lehetőséget biztosít.

A 2. §-hoz

A tengelysúlymérő-rendszer működése a járművezető szabálytalan közlekedési magatartása, vagy a járművezető részéről más módon befolyásolható, ezért indokolt, hogy a tengelysúlymérő-rendszer keretében végzett mérés eredményét befolyásolni törekvő személyek felelősséggel tartozzanak az általuk elkövetett jogsértés miatt. A törvény lehetővé teszi, hogy a tengelysúlymérő-rendszer keretében végzett mérés eredménye befolyásolásának tilalmára vonatkozó rendelkezések megsértői közigazgatási bírsággal sújthatóak legyenek, egyben kiterjeszti az üzembentartói felelősséget a szabályszegés tekintetében.

A járművezető szabálytalan közlekedési magatartása, például a forgalmi sáv részleges elhagyása - ami a kamerafelvételek alapján előfordul - , az útba beépített WIM egységek elkerülésére lehetőséget adhat, és azáltal a mérés pontosságát befolyásolhatja.

A 3. §-hoz

A hatályos Kkt. 20. § (1) bekezdés n) pontja értelmében a jármű továbbközlekedésének megtiltására irányuló, hatósági intézkedésre vonatkozó rendelkezések megsértői bírság fizetésére kötelezhetők, azonban ugyanezen § (4) bekezdése a bírság mértékének összeghatárairól e tétel vonatkozásában nem rendelkezik. Az (1) bekezdés szerinti módosítás ennek pótlását végzi el.

A (2) bekezdés szerinti módosítás célja, hogy a jármű továbbközlekedésének megtiltására irányuló, hatósági intézkedésre vonatkozó rendelkezések megsértőivel szemben ne csak a tiltást elrendelő hatóság, hanem a jogellenes továbbközlekedésről a Nemzeti Tengelysúlymérő Rendszerből riasztást kapó más, közúti ellenőrzésre hatáskörrel rendelkező hatóságok is eljárhassanak. Ezzel összefüggésben az e vonatkozásban az eljáró hatóságot meghatározó Kkt. 20. § (17) bekezdése a 17. § (5) bekezdésében hatályon kívül helyezésre kerül.

A (3) bekezdés szerinti módosítás annak érdekében szükséges, hogy - a megtett úttal arányos útdíjra vonatkozó szabályozással analóg módon - alkalmazható legyen az ideiglenes biztosítási intézkedés az üzembentartó járművével szemben a 21. § (1) bekezdés d) pontja szerinti bírsághatározat kézbesíthetősége érdekében.

A 4. §-hoz

A szabályozás részleteinek meghatározása nem törvényi, hanem miniszteri rendeleti szinten indokolt. A meghatározott össztömeget, tengelyterhelést és méretet meghaladó járművek közlekedéséről szóló 13/2010. (X. 5.) NFM rendelet tartalmazza e tevékenység miniszteri rendeleti szintű szabályozását, így e rendelet keretében indokolt a közúti ellenőrök személyi és szakmai alkalmassági feltételeinek meghatározása is. Az 13/2010. (X. 5.) NFM rendelet felülvizsgálata folyamatban van, a 2017. évben a módosítás előkészítése megtörténik.

Az 5. §-hoz

A módosítás a TSM rendszerhez kapcsolódik.

A 6. §-hoz

A megengedett legnagyobb össztömeget vagy tengelyterhelést meghaladó járművek közúti közlekedésére vonatkozó szabályokkal kapcsolatos objektív felelősség [21. § (1) bekezdés] bevezetésével összefüggésben tesz módosításokat.

Az (1) bekezdés szerinti módosítás annak lehetőségét teremti meg, hogy a megengedett legnagyobb össztömeget vagy tengelyterhelést meghaladó járművek közúti közlekedésére vonatkozó előírások megszegőivel szemben a 20. §, illetve a 21. § alapján kiszabható bírságok összege között ne legyen lényeges eltérés.

A (2) bekezdés szerinti módosítás téves hivatkozást javít ki, továbbá a 20. § (4) bekezdés szerinti bírság címzettjeként a „járművezető” helyett az „elkövető”-t nevesíti, figyelemmel arra, hogy a megengedett legnagyobb össztömegre vagy tengelyterhelésre vonatkozó előírások megsértése esetén a közúti árufuvarozáshoz, személyszállításhoz és a közúti közlekedéshez kapcsolódó egyes rendelkezések megsértése esetén kiszabható bírságok összegéről, valamint a bírságolással összefüggő hatósági feladatokról szóló 156/2009. (VII. 29.) Korm. rendelet alapján a bírság kiszabásának nemcsak a járművezetővel, de a feladóval, a felrakóval és a szállítóval szemben is helye lehet.

A (3) bekezdés szerinti módosítás kiveszi 21. § (1) bekezdés d) pont szerinti szabályszegést a 48. § (3) bekezdés b) pont 26. alpontja szerinti felhatalmazás alapján megalkotott végrehajtási jogszabály [a gépjárműről és annak hatósági jelzéséről felvételt készítő eszközre vonatkozó követelményekről szóló 18/2008. (IV. 30.) GKM rendelet] hatálya alól, figyelemmel arra, hogy az e szabályszegéseket megállapító Nemzeti Tengelysúlymérő Rendszer az autópályák, autóutak és főutak használatáért fizetendő megtett úttal arányos díjról szóló törvényben meghatározott UD rendszerből fogja átvenni a megállapítás alapját képező felvételeket, amely rendszerhez tartozó eszközökre szintén nem terjed ki az említett jogszabály hatálya.

A (4) bekezdés által beépített 21. § (3b) bekezdés a Kkt. 2017. szeptember 19. napján hatályba lépő 21/K. § (2) bekezdésének felváltását szolgálja.

Az (5) bekezdés szerinti módosítás arról rendelkezik, hogy a 21. § (1) bekezdés d) pont szerinti szabályszegés esetén is 150 nap a határozat kézbesítésének határideje, azonosan, mint a megtett úttal arányos útdíjjal kapcsolatos határozatok esetében. A határidő hosszának indoka, hogy a jogsértő külföldi járművekkel kapcsolatos határozatok kézbesítésére sok esetben csak akkor van lehetőség, ha a jármű egy ismételt magyarországi közlekedés során megállításra kerül.

A (6) bekezdés meghatározza az eljárások befejezésének határidejét.

A 7. §-hoz

A Nemzeti Tengelysúlymérő Rendszerre vonatkozó hatályos szabályozást a rendszer által megvalósított adatkezelés részletesebb szabályozása érdekében egészíti ki.

A Kkt. 21/K. § módosítás szerinti (1) bekezdése a Nemzeti Tengelysúlymérő Rendszer főbb funkcióinak számbavételét tartalmazza, és - összhangban a Kormánynak az egyes közúti közlekedési rendszerek közötti együttműködési képesség feltételeinek megteremtéséről, valamint az ezen rendszerek által gyűjtött adatok kölcsönös felhasználása jogi kereteinek kialakításáról szóló 1171/2014. (III. 26.) Korm. határozatával, valamint a Nemzeti Tengelysúly- és kapcsolódó ellenőrzéseket támogató hálózat kialakításáról 1102/2016. (III. 3.) Korm. határozatával - egyértelművé teszi, hogy a rendszer nem csupán a közúti járművek megengedett legnagyobb össztömegére és tengelyterhelésére vonatkozó rendelkezések megtartásával kapcsolatos ellenőrzési feladatok támogatására szolgál, de a közúti közlekedés ellenőrzésének (az ún. kapcsolódó ellenőrzések) komplex támogatására, és feladata továbbá az állami adó- és vámhatóság ellenőrzési feladataihoz való adatszolgáltatás is.

A Kkt. 21/K. § módosítás szerinti (2)-(3) bekezdése a forrásuk szerint számba veszi a Nemzeti Tengelysúlymérő Rendszerben kezelt adatok: ezek egyfelől a jármű áthaladása során észlelt és felvételezett - az UD rendszerből átvett - adatok [(3) bekezdés a)-f) pontok], másfelől Nemzeti Tengelysúlymérő Rendszer által a közlekedési hatóság és más hatóságok egyes szakrendszereiből átvett adatok [(4) bekezdés] a kapcsolódó ellenőrzésekhez való kiválasztás érdekében.

A Kkt. 21/K. § jelen módosítás szerinti (4) bekezdése a hatályos törvény (3) bekezdését a kockázatértékelés eredményére utalással egészíti ki. A kockázatértékelési rendszer szerint kockázatosnak minősülő vállalkozás által üzemben tartott jármű közlekedéséről a Nemzeti Tengelysúlymérő Rendszer riasztást küld a közúti ellenőrök részére, lehetővé téve annak célzott közúti ellenőrzését.

A Kkt. 21/K. § módosítás szerinti (5) bekezdése a hatályos törvény (5) bekezdésével azonos tartalmú.

A Kkt. 21/K. § módosítás szerinti (6)-(7) bekezdése jogalapot teremt egyes hatóságok és szervezetek részére a Nemzeti Tengelysúlymérő Rendszerben kezelt adatok átvételére.

A Kkt. 21/K. § módosítás szerinti (8) bekezdése az adatkezelési határidőt a hatályos törvény (6) bekezdésével azonos módon szabályozza.

A 8. §-hoz

A kockázatértékelő rendszer működtetése a közlekedési hatóság által a 2006/22/EK irányelvben, a 2014/47/EU irányelvben, valamint a 1071/2009/EK rendeletben meghatározottak szerint ellátandó funkció, melynek célja, hogy - a járművezetők pihenő idejével és a tachográfok használatával, a járművek műszaki állapotával, valamint a közúti fuvarozói szakma gyakorlására vonatkozó feltételekkel kapcsolatos hatósági ellenőrzések és a hatóságok által detektált egyéb események adatai alapján - a közúti személyszállítás és árufuvarozást végző, közúti haszongépjárműveket üzembentartó vállalkozások kockázatosságát értékelje, elősegítve a célzott ellenőrzéseket.

A módosítás az információs önrendelkezési jogról és az információszabadságról szóló 2011. évi CXII. törvény 5. § (3) bekezdésére figyelemmel rögzíti az adatkezelés célját és feltételeit, az adatok megismerésére jogosultakat, az adatkezelés időtartamát, valamint az adatkezelő hatóságot.

A 9. §-hoz

Az útépítési műszaki szabályozás egy hierarchikus, összetett rendszer, mivel a jogszabályok, nemzeti szabványok mellett léteznek útügyi műszaki előírások és tervezési útmutatók is.

Az útépítési feladatok szabályozása jelenleg nem jogszabályi szinten, hanem az Útügyi Műszaki Előírások (a továbbiakban: ÚME) rendszerével történik, amely előírásrendszer a mindennapi mérnöki gyakorlatban alkalmazott anyagok, technológiák előírásait tartalmazza és minőségszabályozását látja el.

Az érvényben lévő ÚME-k - az elmaradt korszerűsítések miatt - több esetben egymásnak ellentmondó, nehezen értelmezhető, bizonyos esetekben a kor műszaki színvonalának nem megfelelő előírásokat tartalmaznak.

Az útügyi műszaki előírásoknak a modernizációja a közúti ágazati szakma azonnali megoldást igénylő problémája, ezért az ÚME-k kidolgozását, kiadását és közzétételét meghatározó eljárási szabályok kidolgozása halaszthatatlan feladat, ennek érdekében elkészült az útügyi műszaki előírások kidolgozására, kiadására és közzétételére vonatkozó szabályokról szóló NFM rendelet tervezet, melyben az Útügyi Műszaki Szabályozási Bizottság (a továbbiakban: Bizottság) feladatait is nevesíti.

A közigazgatási egyeztetés során az Igazságügyi Minisztérium észrevételében jelezte, hogy álláspontja szerint a Bizottságot - megfelelő, a Bizottság létrehozására vonatkozó felhatalmazó rendelkezés hiányában - a központi államigazgatási szervekről, valamint a Kormány tagjai és az államtitkárok jogállásáról szóló 2010. évi XLIII. törvény 28-30/A. §-a szerinti valamely testületként indokolt normatív kormányhatározattal létrehozni, és e kormányhatározatban az alapvető feladatait meghatározni.

Az Útügyi Műszaki Szabályozási Bizottságról szóló előterjesztés elfogadásra került, a Bizottság létrehozásáról szóló kormányhatározat a szükséges felhatalmazó rendelkezések és miniszteri rendeleti szintű szabályok megalkotását követően 2018. január 1. napján hatályát veszti.

A Bizottság létrehozásáról szóló kormányhatározat felhívja a nemzeti fejlesztési minisztert, hogy készítsen előterjesztést a Kkt. módosításáról, amely kiterjed az útügyi műszaki előírásokra vonatkozó alapvető szabályok megalkotására, valamint a Kkt. 48. § (3) bekezdés b) pont 38. alpont szerinti felhatalmazó rendelkezés módosítására, annak érdekében, hogy közút és műtárgyai tervezésére, építésére, valamint a forgalom biztonságát és forgalmi rendjét meghatározó technikai eszközökre, továbbá a közutak kezelésére vonatkozó jogszabályi szintű szabályozást nem igénylő műszaki előírások, útmutatók megalkotására és kiadására, közzétételére vonatkozó eljárási szabályokon túl a közlekedésért felelős miniszter rendelettel állapítsa meg az útügyi műszaki szabályozásért felelős bizottság létrehozására, összetételére és feladatkörére vonatkozó részletes szabályokat is.

A 10. §-hoz

A módosítás kibővíti a Kkt. szerinti „út kezelői” fogalmát.

A 11. §-hoz

Az előírt méreteket, vagy össztömeget meghaladó járművek közlekedése engedélyhez és - jogszabályban meghatározott esetekben - kísérő járműhöz kötött. A meghatározott paraméterek fölötti járművek nemcsak az útvagyon vonatkozásában okoznak kárt, hanem fokozott forgalombiztonsági kockázatot is jelentenek. A 3,2 m szélességet, 4,2 m magasságot és 70 tonna össztömeget meghaladó jármű visszatartása mindaddig indokolt, amíg a forgalombiztonságra veszélyes helyzet elhárításra nem kerül, függetlenül annak időigényére. Az elhárítás törtéhet átrakodással, vagy az engedély megkérésével, és az engedélyben foglalt feltételek biztosításával.

A 12. §-hoz

A hatályos Kkt. 44. § (8) bekezdése értelmében közlekedési hatóság „a Kormány rendeletében meghatározott módon” jogosult átvenni az ott meghatározott adatokat. E végrehajtási jogszabály megalkotása azonban - figyelemmel az elektronikus ügyintézés és a bizalmi szolgáltatások általános szabályairól szóló 2015. évi CCXXII. törvény X. Fejezetére is - nem szükséges, így a Kormányrendeletre utalás elhagyásra kerül.

A 13. §-hoz

A módosítás megteremti az összhangot a Nemzeti Tengelysúlymérő Rendszer fogalmának meghatározása és a 21/K. § (1) bekezdés módosuló tartalma között.

A 14-16. §-hoz

A közúti ágazatot érintő műszaki szabályozási rendszer felülvizsgálata keretében folyamatban van továbbá a közutak kezelési feladatainak szabályozásáról szóló miniszteri rendeleti szintű jogszabály megalkotása is.

A közlekedésért felelős miniszter nem csak az országos közutak működtetéséért felelős, hanem - szabályozási értelemben - a teljes magyar úthálózatért. Részben a miniszteri (és ezen keresztül kormányzati) felelősség, részben a közlekedők jogos elvárásai miatt (a közlekedőknek nem kell tudniuk, hogy milyen tulajdonú, mely szervezet vagyonkezelésében, illetve kezelésében, üzemeltetésében áll az adott útszakasz) szükséges a mai kor elvárásaihoz igazított kezelői szabályzat megalkotása, amely a főbb feladatok meghatározásán keresztül a korábbinál egységesebb szabályozási környezetet teremt.

A szabályozás a közforgalom elől el nem zárt magánutakra is kiterjed - a jelenlegi szabályozás még áttételesen sem kötelező a közforgalom elől el nem zárt magánutak kezelőire -, azonban az elmúlt 20 évben sok olyan magánút létesült, amelyek közforgalom számára megnyitottak és jelentős forgalmat bonyolítanak le. Ilyenek például: bevásárlóközpontok szabadtéri parkolói, megközelítő útjai; Budapest Liszt Ferenc Nemzetközi Repülőtér megközelítő útja; egyes erdészeti utak.

A jelenleg hatályos Kkt. azonban a közlekedésért felelős miniszter részére a közforgalom elől el nem zárt magánutak szakmai szabályozására nem ad felhatalmazást, ezért a Kkt. 48. § (3) bekezdés b) pont 4. alpont kiegészítése válik szükségessé.

Az úthálózat-védelmi tevékenység (útvonal-engedélyezés és járműellenőrzés) az országos út- és hídvagyon preventív védelmét és megóvását jelenti. A közúti közlekedés biztonságát veszélyeztető, a megengedett legnagyobb össztömeget vagy tengelyterhelés-korlátozást túllépő, valamint a megengedett méretet meghaladó járművek közlekedésének szabályozásával és a tehergépjármű forgalom szigorú és következetes kontrolljával történik. Az országos úthálózat- védelmi rendszer kezelésének szabályozására a közutak kezelési feladatainak szabályozásáról szóló miniszteri rendeletben tervezett, amelyre felhatalmazást a 48. § (3) bekezdés b) pont 49. alpontja adhat.

A közúti ágazatot érintő műszaki szabályozási rendszer felülvizsgálata keretében lévő − a közutak kezelési feladatainak szabályozásáról szóló, valamint a közutak építésének szabályozásáról szóló − miniszteri rendeleti szintű jogszabályok mellett indokolt, hogy a helyi önkormányzat képviselő-testülete - fővárosban a fővárosi közgyűlés - az általa kezelt közutak kezelésének részletes szabályait, valamint az általa kezelt közutak építésével kapcsolatos minőségi követelményekre vonatkozó különleges szabályokat rendeletben meg tudják állapítani, amelyre felhatalmazást a 48. § (5b) bekezdése adhat.

A rendelkezés a kockázatértékelő rendszer részletszabályainak megalkotására ad felhatalmazást a közlekedésért felelős miniszter számára.

A 17. §-hoz

A rendelkezés annak biztosítása érdekében szükséges, hogy a megengedett legnagyobb össztömeget vagy tengelyterhelést meghaladó járművek közúti közlekedésére vonatkozó előírások megszegése miatt hozott határozat kézbesítésére vonatkozó határidő - a jogalkotó szándékával összhangban - 150 nap legyen abban az esetben is, ha az eljáró hatóság az elektronikus ügyintézést az elektronikus ügyintézés és a bizalmi szolgáltatások általános szabályairól szóló 2015. évi CCXXII. törvény 108. § (2) bekezdése szerint 2018. január 1-jét megelőzően nem vállalta. A módosítás hiányában az ilyen esetben alkalmazandó 21. § (4) bekezdés 2016. december 31-én hatályos szövege szerint 70 nap lenne az irányadó határidő. Ennek oka, hogy e rendelkezés a 70 napos határidőt az „az (1) bekezdés a)-g) pontjában” meghatározott szabályszegésekkel kapcsolatban rendeli alkalmazni, amibe formálisan a d) pont is beletartozik, annak ellenére, hogy az 2016. december 31-én még nem volt hatályos.

A 18. §-hoz

A rendelkezés Az Európai Unió jogának való megfeleléssel kapcsolatos hivatkozásokat állapít meg, a kockázatértékelő rendszerrel összefüggésben.

A 19. §-hoz

A rendelkezés téves hivatkozást javít ki. Jogtechnikai pontosítás.

A 20. §-hoz

Hatályon kívül helyező rendelkezés.

A 21. §-hoz

A kerékpárszállító eszköz jogszabályi fogalmának bevezetése azért indokolt, hogy a felhasználók számára egyértelműen megállapítható legyenek azok az alapvető kritériumok, amelyeknek az ilyen eszközöknek minimálisan meg kell felelnie. A módosítással egyértelművé válik, hogy azon tartószerkezetek használhatóak, amelyek a járműre ideiglenes jelleggel kerülnek felszerelésre, kerékpár vagy más dolog szállítására alkalmasak, és amelyek részben vagy egészben kitakarhatják a jármű hatósági jelzését, vagy világító, fényjelző berendezését. A kerékpárszállító eszközöknek ezen túlmenően az egyéb műszaki előírásoknak a továbbiakban is meg kell felelniük, e tekintetben a fogalom bevezetése nem hoz változást.

A módosítás kibővíti a közúti közlekedési nyilvántartás részét képező Útdíjköteles elemi útszakaszok és úthasználati díj ellenében használható közutak díjmentes használatára jogosultak nyilvántartását a meghatározott össztömeget, tengelyterhelést és méretet meghaladó járművek közlekedéséről szóló 13/2010. (X. 5.) NFM rendelet alapján a közútkezelői hozzájárulás beszerzése alól mentességet élvező szervezetekkel és járművekkel kapcsolatos adatokkal, emiatt szükséges a résznyilvántartás elnevezésének és törvényi definíciójának módosítása.

A mentességi adatok nyilvántartási alapra helyezése a Nemzeti Tengelysúlymérő Rendszer Kkt. 20. §-ában meghatározott funkcionalitása miatt szükséges.

A 22. §-hoz

A módosítás az útdíj köteles elemi útszakaszok, úthasználati díj ellenében használható közutak díjmentes használatára, valamint közútkezelői hozzájárulás hiányában a megengedett össztömeget, illetve a megengedett legnagyobb tengelyterhelést meghaladó járművekkel közlekedésre jogosultak nyilvántartásának adattartalmát állapítja meg.

A 23-25. §-hoz

A résznyilvántartás elnevezésének változása miatt szükséges módosítás.

A 26. §-hoz

A módosítással lehetővé válik, hogy az autópályák, autóutak és gyorsutak, valamint azok csomóponti elemei mellett a csomóponti elemekhez közvetlenül csatlakozó bekötő- és elkerülő utak fejlesztése esetében is azonos eljárási szabályok kerüljenek alkalmazásra.

A 27. §-hoz

A Vtv. hatályát a trolibusz felsővezetékkel egészíti ki a vasútnak nem minősülő egyéb kötöttpályás közlekedésről szóló 2015. évi CII. törvény jelen törvény rendelkezés alapján hatályát veszti. A trolibusz felsővezeték műszaki engedélyezésére vonatkozó szabályok a Vtv. általános rendelkezései alapján, a villamos felsővezetékhez hasonlóan kerülnek szabályozásra.

A 28. §-hoz

A módosítás speciális vasúti járműként meghatározza a vasút-villamos és a vasút-villamos pályahálózat fogalmát, az általános fogalmak között, a vasúti jármű fogalmát követően, eltérően a hatályos Vtv.-től, amely a vasút-villamost járműként és szolgáltatásként, a vasúti tevékenységek és szolgáltatások között határozza meg. A keskeny nyomtáv fogalmát pontosítja annak érdekében, hogy egyértelművé váljon, hogy a mutatványos berendezések közé tartozó, 184 mm nyomtávolságú gyerekvasút, kerti vasút nem tartozik a törvény hatálya alá.

Meghatározásra kerül a függővasút, a trolibusz felsővezeték és vészhelyzet fogalma, valamint a Vtv. kiegészül a különleges kötöttpályás közlekedési rendszerekkel, kapcsolatos fogalmakkal. A módosítás pontosítja a vasúti karbantartó létesítmény fogalmát.

A 29. §-hoz

Arról rendelkezik, hogy a vasút-villamossal végzett vasúti tevékenységre vonatkozó működési engedélyben meghatározásra kerül, hogy vasút-villamossal az országos pályahálózat mely részét lehet igénybe venni.

A 30. §-hoz

Az országos pályahálózat-működtetők gazdasági érdekei védelmében indokolt annak kikötése, hogy az országos pályahálózatot vasút-villamossal igénybe vevő személyszállító vasúti társaságnak az országos személyszállítási működési engedély kiadási feltételéhez hasonlóan a pénzügyi teljesítőképességet a közszolgáltatási szerződéssel nem fedezett tevékenységére - de csak arra - vonatkozóan igazolnia kell.

A 31. §-hoz

Pontosító rendelkezés.

A 32. §-hoz

Pontosításra kerül, hogy a vasúti közlekedés biztonságával összefüggő munkakört betöltő munkavállalók vizsgáztatása tekintetében nem a vizsgabiztos a tanúsító szerv, hanem a vasúti vizsgaközpont.

A 33. §-hoz

A trolibusz felsővezeték létesítése esetére tartalmazza az idegen ingatlan használatára vonatkozó rendelkezéseket.

A 34. §-hoz

A Vtv. építtetői jogosultsággal a vasúti pályahálózat működtetőit, a NIF Zrt.-t mint fejlesztési közreműködőt és GSM-R fejlesztés vonatkozásában a NISZ Zrt.-t ruházza fel. A módosítás egyértelműsíti, hogy nem csak a fejlesztési közreműködő, hanem a pályahálózat-működtető fejlesztési tevékenysége is fontos közérdekű és közcélú tevékenységnek minősül.

Annak érdekében, hogy a törvényben rögzített fejlesztési közreműködő NIF Zrt.-n és NISZ Zrt.-n kívül más szervezet is elláthasson vasúti fejlesztési feladatokat, szükséges a MÁV Zrt. törvényi szintű kijelölése. A Kínai - Magyar Vasúti Nonprofit Zrt. bonyolítóként történő bevonása pedig csak akkor lehetséges, ha jogszabályban nevesítésre kerül, mint a MÁV Zrt. megbízásából eljáró közreműködő.

A 35. §-hoz

Pontosítja, hogy a munkavállalásra vonatkozó korlátozás, valamint a versenytilalmi megállapodás megkötése csak a vasúti igazgatási szerv e feladatkörben eljáró kormánytisztviselői, állami tisztviselői esetében szükséges.

A 36. §-hoz

A rendelkezés megteremti az összhangot az általános közigazgatási rendtartásról szóló 2016. évi CL. törvénnyel. Egyértelműsíti, hogy a vasúti igazgatási szerv országos illetékességgel jár el, összhangban az egységes európai vasúti térség létrehozásáról szóló 2012/34/EU európai parlamenti és tanácsi irányelv 55. cikk (1) bekezdésével, amely szerint mindegyik tagállam létrehoz egy (az irányelv angol nyelvű változatában single, német nyelvű változatában einzige), a vasúti ágazatra vonatkozó nemzeti igazgatási szervezetet. A törvény rendelkezik továbbá az eljárási határidő meghosszabbításának kizárására vonatkozó rendelkezés hatályon kívül helyezéséről. Tekintettel a vasúti igazgatási szerv által lefolytatott eljárások összetettségére, gazdasági és vasútszakmai jelentőségére, indokolt annak lehetővé tétele, hogy az ügyfelet több alkalommal is hiánypótlásra lehessen felszólítani, annak elkerülése érdekében, hogy az egyszeri hiánypótlás esetleges nem megfelelő teljesítését követően a vasúti igazgatási szerv a kérelmet kénytelen legyen elutasítani.

Tekintettel arra, hogy a vasúti igazgatási szerv előtt folyó eljárások jelentős gazdasági, vasútbiztonsági következményekkel járhatnak, a törvény kizárja, hogy a vasúti igazgatási szerv függő hatályú döntéseiben a kérelmezett jog gyakorlásáról rendelkezzen.

A 37. §-hoz

Az Európai Bizottság 7111/14/MOVE számú EU Pilot eljárást indított Magyarország ellen a közösségi vasúti rendszereken mozdonyokat és vonatokat működtető mozdonyvezetők minősítéséről szóló 2007. október 23-i 2007/59/EK európai parlamenti és tanácsi irányelvnek való megfelelés hiánya miatt. Az eljárás sikeres lezárása érdekében szükséges a Vtv.-nek az irányelv 14. cikk (4) bekezdéséhez, 26. cikkéhez és 29. cikk (3) bekezdéséhez igazodó módosítására.

A 38. §-hoz

A különleges kötöttpályás közlekedési rendszerekre vonatkozó, a Vtv. általános szabályaitól eltérő rendelkezéseket tartalmazza. A különleges kötöttpályás közlekedési rendszerek a következők: a keskeny nyomtávolságú vasút, a múzeumvasút és a turisztikai hajtány.

A tulajdonosnak a dolog használatára vonatkozó joga közérdekből korlátozható. Ilyen korlátozást tartalmaz a törvény is, amely - tűrési kötelezettség meghatározásával - lehetővé teszi a különleges kötöttpályát üzemeltető társaság számára, hogy a sikló és a keskeny nyomtávolságú vasút pályájával szomszédos ingatlanokon az egyéb kötöttpályás közlekedési rendszerekhez tartozó tartókötél és gyengeáramú vezeték, az ehhez tartozó tartószerkezet, jelzőkő, egyéb jelzés vagy ideiglenes eszköz helyezzen el, és a szabad kilátást akadályozó fákat, cserjéket stb. eltávolítsa. Az elhelyezés, a javítás és a karbantartás a környezet- és természetvédelmi érdek figyelembevétele mellett történhet.

Az ingatlan tulajdonosát (használóját) az ingatlan rendeltetésszerű használatának akadályozása miatt az akadályozás mértékének megfelelő kártalanítás illeti meg. A növényzet eltávolítása nem okozhat aránytalan sérelmet az érintett lakosság érdekei, illetve a környezet- és természetvédelmi érdekek szempontjából.

A különleges kötöttpályás közlekedési tevékenység végzéséhez nincs szükség a közlekedési hatóság és a vasúti igazgatási szerv által kiállított engedélyre. Ezeket a tevékenységeket bejelentés alapján lehet végezni. Azt, hogy a bejelentéskor milyen adatokat kell megadni a hatóságok számára ahhoz, hogy mind a tevékenységet végző szervezet, mind pedig maga a tevékenység jellege mind pedig a tevékenység végzésének helye egyértelműen beazonosítható legyen, külön miniszteri rendelet fogja meghatározni.

A § lehetőséget ad arra, hogy az üzemeltető a különleges kötöttpályás közlekedési rendszer biztonságos működtetés érdekében a közlekedési hatóság által jóváhagyott üzemeltetési utasítást, szabályzatot hozzon létre. E rendelkezés elősegíti a közlekedés biztonságát. Jelentősége főleg olyan különleges kötöttpályás közlekedési rendszereknél lehet, ahol nagyobb számú utazóközönséggel, illetve turistával lehet számolni (kisvasutak, múzeumvasutak).

A különleges kötöttpályás közlekedési rendszerek biztonságos üzemeltetéséért felelős munkavállalókra és egyéb foglalkoztatottakra állapítanak meg alapvető képzettségi szabályokat, illetve a képzés ellenőrzésével kapcsolatban rendezik a közlekedési hatóság teendőit. A képzési előírások kizárólag arra irányulnak, hogy a biztonságos üzemeltetés megvalósuljon. A képzési rendszer kétszintű: a munkakörök egy csoportjának (pl.: üzemvezetők, járművezetők, forgalmi szolgálattevők) szigorúbb képzési és vizsgáztatási követelmények kell megfelelniük, míg a munkakörök egy másik csoportjának esetében elég, ha az üzemvezető végzi az oktatást és a vizsgáztatást, dokumentált módon. a részletszabályok miniszteri rendeletben kerülnek meghatározásra.

Az egyéb kötöttpályás közlekedési rendszerek biztonságos üzemeltetéséért felelős munkavállalók és egyéb foglalkoztatottak egészségi alkalmassági követelményei tekintetében állapít meg alapvető szabályokat. A munkakörök többségénél elegendő üzemorvosi vagy foglalkozás-egészségügyi orvosi vizsgálat, csak szűk körben indokolt tanúsító szervezet keretében speciális szaktudással rendelkező orvos bevonása.

A 39. §-hoz

A függővasút visszakerül a Vtv. általános szabályainak hatálya alá, mivel a műszaki jellemzői inkább a hagyományos vasúti rendszerekkel mutat hasonlóságot, viszont az ún. nagyvasútra vonatkozó egyéb, nem műszaki rendelkezések továbbra sem kell, hogy vonatkozzanak rá (nyílt hozzáférés, hálózati üzletszabályzat készítésének kötelezettsége, kapacitáselosztás stb.).

A 40. §-hoz

A módosítás egyértelműsíti, hogy a vasút-villamossal az országos pályahálózatnak a vasút- villamossal vasúti tevékenységet végző szervezet működési engedélyében meghatározott részét igénybe lehet venni, továbbá rendezi a vasút-villamos pályahálózat működtetésével kapcsolatos felelősségi viszonyokat.

A 41. §-hoz

Az Ekpt. hatályon kívül helyezése miatt szükséges átmeneti rendelkezéseket tartalmazza.

A 42. §-hoz

A 402/2013/EU bizottsági végrehajtási rendelet 6. cikk (1) bekezdése szerint ki kell jelölni egy kockázatértékelést végző szervet, amelyhez szükséges a törvényben felhatalmazó rendelkezés megalkotása.

Felhatalmazó rendelkezés pontosítása vasút-villamos definíciójával összhangban, továbbá kiegészíti a miniszteri rendelet megalkotására vonatkozó felhatalmazást.

A különleges kötöttpályás közlekedési rendszerekre vonatkozó miniszteri rendeletek megalkotására történő felhatalmazást tartalmazza.

A 43. §-hoz

Jogtechnikai pontosítás.

A 44. §-hoz

Hatályon kívül helyező rendelkezés.

A 45. §-hoz

A törvény hatálybalépése óta bekövetkezett társadalmi elvárások, a humán infrastruktúra (közigazgatási, oktatási, egészségügyi, kulturális, sport stb.), valamint az állampolgárok által igénybevett állami közigazgatási szolgáltatások és munkaerőpiaci igények, de különösen az ezzel összefüggő mobilitási igény változások miatt indokolt, hogy a főváros és a megyei jogú városok humán infrastruktúrájába tartozó intézmények a 100 km-es körzetből is igénybe vehetővé váljanak. Ezzel olyan települések polgárainak mobilitási igényei is kiszolgálhatóak elővárosi vasúti- és autóbuszos szolgáltatásokkal, akik a korábban kialakult vonzáskörzeteken túl kívánják a fent megjelölt infrastruktúrát igénybe venni. Ezért indokolt a valós helyzetnek megfelelően rendelkezni az elővárosi közlekedés távolsági határairól, amelyet a fentiek alapján indokolt megnövelni és 100 km-es vonzáskörzetet megállapítani a főváros és a megyei jogú városok tekintetében.

A 46. §-hoz

Az átláthatóság és a normagazdaságosság biztosítása érdekében, valamint abból következően, hogy a személyszállítási szolgáltatásokról szóló 2012. évi XLI. törvény a közlekedési hatóság kifejezést különböző hatóságokra vonatkoztatva használja, amelyek esetében eltérő jogorvoslati fórumok, eltérő illetékességi szabályok meghatározása indokolt, szükséges az autóbuszos piacfelügyeleti és utasjogi feladatokat ellátó hatóságra nézve külön elnevezés bevezetése.

A 47. §-hoz

A módosítás pontosítja az autóbuszos szolgáltatók által lefolytatandó panaszkezelési eljárással kapcsolatos szabályokat. A vasúti személyszállítási szolgáltatókkal szemben nem minden autóbuszos szolgáltatónak kell az utasjogokat érintő panaszkezelési eljárást magába foglaló üzletszabályzattal rendelkeznie (pl. különjárati szolgáltató), de az utasjogok érvényesítésének lehetősége ebben az esetben is indokolttá teszi, hogy az utasok jogaik érvényesítése érdekében az autóbuszos szolgáltatóhoz fordulhassanak. A szolgáltatónak abban az esetben, ha nem kell, hogy üzletszabályzattal rendelkezzen önálló panaszkezelési szabályzatban kell az utasjogok érvényesítésére vonatkozó szabályokat meghatároznia, amelyet az autóbuszos piac felügyeleti és utasjogi hatóságnak jóvá kell hagynia.

A 48. §-hoz

Meghatározza, hogy személyszállítási szolgáltatás - jogszabályi rendelkezés alapján - tudomásul vett bejelentés mellett is végezhető, valamint pontosítja a személyszállítási üzletszabályzatok jóváhagyására vonatkozó szabályokat.

A 49. §-hoz

Az Sztv. 22. § (9) bekezdése értelmében közlekedésszervező a rá delegált feladatot nem delegálhatja más szervezetre, de a feladat ellátásába közreműködőket bevonhat. A fővárosi közlekedési intézményrendszer továbbfejlesztésének koncepciója alapján a fővárosi közösségi közlekedésben a közlekedésszervezői feladatok ellátásába az ésszerű, hatékony feladat-ellátás érdekében a közlekedésszervező tulajdonában álló leánytársaságok kerülnek közreműködőként bevonásra.

Tekintettel arra, hogy az alapvetően egy közfeladatok kapcsolódó feladatok és közreműködői részfeladatok egy cégcsoporton belül kerülnek ellátásra, az elszámolások ésszerűsítése érdekében a módosítás lehetővé teszi, hogy az önkormányzat meghatározó befolyása alatt álló korlátolt felelősség társaságként vagy részvénytársaságként vagy az önkormányzat irányítása alatt álló költségvetési szervként működő közlekedésszervező, valamint a közlekedési közszolgáltatás teljesítésében érintett közlekedési szolgáltató és a közlekedésszervezői közreműködők az adóhatóságtól kérelmezhessék csoportos adóalanyiság létrehozását.”

Az 50. §-hoz

A hatályos törvény a közlekedési hatóság kifejezést különböző hatóságokra vonatkoztatva használja, amelyek esetében eltérő jogorvoslati fórumok, eltérő illetékességi szabályok meghatározása indokolt, szükséges az autóbuszos piacfelügyeleti és utasjogi feladatokat ellátó hatóságra nézve külön elnevezés bevezetése.

Az 51-52. §-hoz

A módosítás megteremti az útdíjszedő által a Nemzeti Tengelysúlymérő Rendszer részére történő adatszolgáltatás jogszabályi kereteit.

Az 53. §-hoz

A vasútnak nem minősülő egyéb kötöttpályás közlekedésről szóló 2015. évi CII. törvény új koncepció szerinti fogalmait sorolja fel. Az egyéb kötöttpályás közlekedési rendszerek a következők: a sikló, a sífelvonó és a kötélpálya.

Az 54. §-hoz

Az egyéb kötöttpályás közlekedési tevékenység végzéséhez nincs szükség a közlekedési hatóság és a vasúti igazgatási szerv által kiállított engedélyre. Ezeket a tevékenységeket bejelentés alapján lehet végezni. Azt, hogy a bejelentéskor milyen adatokat kell megadni a hatóságok számára ahhoz, hogy mind a tevékenységet végző szervezet, mind pedig maga a tevékenység jellege mind pedig a tevékenység végzésének helye egyértelműen beazonosítható legyen, külön miniszteri rendelet fogja meghatározni. A bejelentés szabályai átgondolásra kerültek, illetve új elemként jelenik meg a vasúti igazgatási szerv.

Az 55. §-hoz

Az egyéb kötöttpályás közlekedési rendszer - jogszabály eltérő rendelkezése hiányában - létesítéséhez, átalakításához stb. műszaki engedélyre van szükség. Az Ekpt. 7. §-a a készülő végrehajtási rendeleteihez igazodóan módosításra kerül, az egyes eljárási engedélyek pontosításával.

Az 56. §-hoz

Az egyéb kötöttpályás közlekedési rendszer biztonságos működtetése érdekében pontosítja az üzemeltető kötelezettségeit.

Az 57. §-hoz

Az egyéb kötöttpályás közlekedési rendszerek biztonságos üzemeltetéséért felelős munkavállalókra és egyéb foglalkoztatottakra pontosítja az alapvető képzettségi szabályokat, illetve a képzés ellenőrzésével kapcsolatban rendezi a közlekedési hatóság teendőit.

A képzési rendszer a módosítás nyomán kétszintűvé válik: a munkakörök egy csoportjának (pl.: üzemvezetők) szigorúbb képzési és vizsgáztatási követelmények kell megfelelniük, míg a munkakörök egy másik csoportjának esetében elég, ha az üzemvezető végzi az oktatást és a vizsgáztatást, dokumentált módon. A részletszabályok miniszteri rendeletben kerülnek meghatározásra.

Az 58. §-hoz

Az egyéb kötöttpályás közlekedési rendszerek biztonságos üzemeltetéséért felelős munkavállalók és egyéb foglalkoztatottak egészségi alkalmassági követelményei tekintetében állapít meg alapvető szabályokat. A munkakörök többségénél elegendő üzemorvosi vagy foglalkozás-egészségügyi orvosi vizsgálat, csak szűk körben indokolt tanúsító szervezet keretében speciális szaktudással rendelkező orvos bevonása.

Az 59. §-hoz

A közlekedési hatóság feladat- és hatáskörét pontosítja.

A 60. §-hoz

A vasúti igazgatási szerv feladat- és hatáskörét határozza meg, amely a bejelentések kezelésére és az adatgyűjtésre vonatkozik. A vasúti igazgatási szerv ügyintézési határideje két hónap.

A 61. §-hoz

A bírságokra vonatkozó rendelkezéseket pontosítja. Új bírságot nem vezet be, hanem a már bevezetett bírságok tekintetében állapít meg pontosabb és világosabb szabályokat a jogalkalmazók számára.

A 62. §-hoz

A hatóságok adatkezelésére vonatkozó szabályok pontosítását tartalmazza.

A 63. §-hoz

Az új koncepció szerint módosított felhatalmazó rendelkezéseket tartalmazza.

A 64-66. §-hoz

Az új koncepciónak megfelelő szövegcserés módosító, hatályon kívül helyező és átmeneti rendelkezéseket tartalmazza.

A 67-68. §-hoz

Hatályba nem lépésről szóló rendelkezéseket tartalmaz.

-----STARTING---POINT---VEGE---

A 69. §-hoz

Hatályba léptető rendelkezéseket tartalmaz.

A 70. §-hoz

Jogharmonizációs záradék.