2015. évi IX. törvény indokolása

a nemzeti köznevelésről szóló 2011. évi CXC. törvény módosításáról

-----STARTING---POINT---ALTALANOS--- 

A nemzeti köznevelésről szóló 2011. évi CXC. törvény (a továbbiakban: Nkt.) és a végrehajtására kiadott jogszabályok új alapokra helyezték a nemzeti köznevelés rendszerét.

Ennek során az egyik lényeges változás a fenntartói és működtetői feladatok szétválasztása volt 2013. január 1-jétől kezdve. Az addig a települési önkormányzatok által fenntartott, majd ekkortól az állami intézményfenntartó központhoz (a továbbiakban: KLIK) átadásra került iskolák esetén - ide nem értve az állami fenntartásba került szakképző iskolákat - a köznevelési intézményi fenntartói feladatokról - az óvodai nevelés kivételével - az állam gondoskodik elsősorban a KLIK révén. A 2013. január 1-jétől az érintett települési önkormányzatok részére jogszabály alapján megállapított, és a települési önkormányzatok által elfogadott költségvetési befizetések összegének felülvizsgálatát az Nkt. a helyi önkormányzati képviselők választását követő évre március 31-éig írja elő. A hatályos törvényi szabályozás alapján 2015. március 31. napjáig nyújthat be kérelmet a 3000 főt meghaladó lakosságszámú települési önkormányzat, ha a következő tanévtől - 2015. szeptember 1-jétől - a működtetési kötelezettségének nem tud eleget tenni, illetve a 3000 főt nem meghaladó lakosságszámú települési önkormányzat, ha a működtetést az államtól át kívánja vállalni.

A települési önkormányzatok számára a működtetési kötelezettséget érintő változások egységes kezelése érdekében a működtetéssel összefüggő felülvizsgálati kérelem benyújtási határidejének későbbre halasztása azért indokolt, mert a települési önkormányzatok működtetési kiadásainak és költségvetési hozzájárulásainak összege pontosabban kerülhet így megállapításra.

 
-----STARTING---POINT---RESZLETES---

Az 1. §-hoz

A nyilatkozattételi kötelezettségre azért van szükség, mert az Nkt. csak a kérelem benyújtását és a jogszabályban meghatározott adatszolgáltatást írja elő a települési önkormányzat számára, ha képes átvállalni az államtól a működtetést, vagy ha nem képes vállalni a működtetést. A törvény szerint minden érintett önkormányzatnak nyilatkoznia kell a saját tulajdonában álló és az állami intézményfenntartó központ által fenntartott köznevelési intézményei működtetésével kapcsolatos további szándékáról, annak érdekében, hogy csökkentsük az önkormányzati adatszolgáltatásból adódó hibalehetőségek számát.

A nyilatkozat benyújtási határidejét a települési önkormányzatok működtetési kötelezettséget érintő változások egységes kezelése céljából szükséges későbbre halasztani, ami semmilyen problémát nem okoz, viszont több időt ad az érintett települési önkormányzatok részére a szükséges adatszolgáltatások elkészítésére.

-----STARTING---POINT---VEGE---

A 2. §-hoz

A hatálybalépésről rendelkezik.