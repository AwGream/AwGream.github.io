2000. évi XLII. törvény indokolása

a víziközlekedésről

-----STARTING---POINT---ALTALANOS--- 

A víziközlekedés alapvető szabályait hazai jogunkban jelenleg a hajózásról szóló, többször módosított 1973. évi 6. törvényerejű rendelet állapítja meg.

A törvényerejű rendelet tartalma - annak ellenére, hogy a dereguláció során a leginkább időszerűtlenné vált rendelkezések hatályon kívül helyezése megtörtént - egészében már nem felel meg az időközben bekövetkezett társadalmi és gazdasági változásoknak, illetve megjelenési formáját tekintve - mint törvényerejű rendelet - a jogi szabályozás mai követelményeinek sem felel meg.

Jellegét tekintve a víziközlekedés a leginkább nemzetközi közlekedési alágazat, amelynek szabályozása során a két- és sokoldalú nemzetközi szerződések követése alapvető követelmény. A magyar víziközlekedés tekintetében a nemzetközi jelleget különösen hangsúlyossá teszi, hogy a tengerhajózás - egyes kivételes esetektől eltekintve - nem érint hazai vizeket, a belvízi hajózási tevékenység súlypontja pedig egyre inkább a nemzetközi fuvarozásra, illetve az idegenforgalomra tevődik át.

A korábbi szabályozás során figyelembe vett nemzetközi szerződéseken túlmenően, a víziközlekedés szabályozásánál a figyelembe venni szükséges nemzetközi normák köre az elmúlt időszakban az Európai Közösségek és azok tagállamaival kötött és az 1994. évi I. törvénnyel kihirdetett Európai Megállapodás alapján új és sajátos nemzetközi normákkal, nevezetesen az Európai Unió hajózási tárgyú rendeleteivel és irányelveivel bővült.

A fentiekben felsorolt indokokra tekintettel szükségessé vált a víziközlekedés egészére vonatkozó, az alágazattal összefüggő viszonyok összességét átfogó és a hajózási tevékenység feltételrendszerét biztosító törvényi szintű szabályozás.

A törvény a korábbi szabályozáshoz képest fokozottan figyelembe veszi az európai jogrendbe való beilleszkedést, a magyar belvízi és tengeri közlekedés integrálódását az európai, illetőleg a nemzetközi hajózási rendszerbe.

Az integrálódás keretében a törvény messzemenően figyelembe veszi a magyar víziközlekedés azon sajátosságait, amelyek szerint

- a magyar belvízi közlekedés alapvetően a nemzetközi folyóvá nyilvánított Dunán bonyolódik,

- a magyar tengerhajózás tengerparttal nem rendelkező ország lobogója alatt folyik.

A belvízi hajózás terén - főleg a Dunán - folytatott tevékenység különösen indokolttá teszi, hogy a törvény kiemelten figyelemmel legyen az immár fizikailag is összekapcsolt másik nemzetközi folyón a Rajnán kialakult jogrendre, tekintettel arra, hogy az Európai Unió jogrendjének fejlődése a rajnai szabályok mind teljesebb mértékű átvétele felé halad.

A tengerhajózás vonatkozásában a törvény alapvetően a tengerhajózási tárgyú nemzetközi szerződéseket tekintette mértékadóknak, különös figyelemmel arra a felelősségre, amely a lobogó szerinti államot a nyílt tengeren közlekedő hajó - mint úszó államterület - viszonylatában a nyílt tengerről szóló és az 1963. évi 6. törvényerejű rendelettel kihirdetett 1958. évi genfi nemzetközi egyezmény alapján terheli.

A törvény - az alapelvek törvényi szintű szabályozása mellett - lehetővé teszi, hogy egyes kérdésekben a részletes szabályokat a Kormány, illetőleg a miniszterek állapítsák meg. A törvényhez általános jellegű végrehajtási rendelet nem készült, mert a szabályozás oly mértékben specifikus, hogy az egyes részletszabályokra vonatkozóan külön-külön jelennek meg végrehajtási jellegű jogszabályok. Ezt különösen az olyan - alapvetően technikai jellegű - nemzetközi előírások operatív követésének igénye teszi indokolttá, amelyek törvényi szintű szabályozást igénylő alapvető életviszonyokat nem érintenek.

A törvény összhangban van az európai jogharmonizációs követelményekkel és mindazon nemzetközi szerződésekkel, amelyeknek a Magyar Köztársaság részese.

-----STARTING---POINT---RESZLETES---

ELSŐ RÉSZ

ÁLTALÁNOS RENDELKEZÉSEK

Az 1. §-hoz

A törvény a hatályát a magyar víziutakon folytatott víziközlekedésre és az azzal összefüggő tevékenységekre, az ország határain kívül a Magyar Köztársaságban nyilvántartásba vett úszólétesítményekkel folytatott víziközlekedésre, továbbá a víziközlekedésben és az azzal összefüggő tevékenységekben résztvevő természetes és jogi személyekkel, a víziutakkal, a kikötőkkel és a hajózási létesítményekkel kapcsolatos jogviszonyokra terjeszti ki.

Az ország határain kívül magyar lobogó alatt folytatott hajózási tevékenység esetén a törvény érvényesülésének korlátai vannak. Az idegen államok területén fekvő belvízi utakon és a tengerparti államok felségvizein - az ún. parti tengeren - kettős jogrend érvényesül, vagyis a víziközlekedés magyar résztvevőit egyszerre köti a hazai jog (mint lobogó szerinti jog) és a parti állam joga. Ugyanez a kettős jogrend érvényesül a Magyar Köztársaság területén a víziközlekedés külföldi résztvevői tekintetében.

A kettős jogrendből esetlegesen eredő kollíziót részben feloldja az, hogy a külföldi belvízi utakon, továbbá a parti tengeren folytatott víziközlekedést két- és sokoldalú nemzetközi szerződések egyre részletesebben szabályozzák.

A 2. §-hoz

A törvény a víziközlekedés hazai szabályozásának történetében első ízben tételesen meghatározza az államnak a víziközlekedéssel összefüggő feladatait és az állami szerepvállalás határait.

A törvény egyúttal kijelöli, hogy az állami feladatok közül melyeket lát el a Kormány, a kormányzati munkamegosztás szerinti rendben a közlekedési, hírközlési és vízügyi miniszter, illetőleg az adott feladat ellátásáért felelős más miniszter a miniszterrel együttesen vagy egyetértésben, illetőleg önállóan.

A 3. §-hoz

Az önkormányzati törvény a helyi közlekedést, amelynek körébe tartozik a komp- és révátkelés, az önkormányzatok ún. önként vállalt feladatkörébe tartozónak tekinti. A törvény lehetőséget kíván teremteni arra, hogy a személyforgalomban menetrendszerű közszolgáltatási tevékenységet végző hajózási engedélyesek részére az érintett önkormányzat - szerződésben rögzített feltételekkel - működési támogatást adhasson.

A kikötők létesítésével összefüggésben a törvény az önkormányzatok feladatává teszi a rendezési tervek készítése során a kikötő céljára igénybe vehető területek kijelölését, azok beillesztését a település távlati fejlesztési elképzeléseibe.

A 4-6. §-hoz

A törvény a hajózási hatósági jogkör gyakorlására vonatkozó szabályokat a hatályos jogszabályoknak és az általánosan elfogadott nemzetközi gyakorlatnak megfelelően határozza meg.

Tekintettel a víziközlekedésnek az ország határain kívül rendszeresen gyakorolt tevékenységére, a törvény rögzíti azt a nemzetközi gyakorlatot, hogy az ország határain kívül tartózkodó magyar hajók tekintetében a konzulok is hajózási hatósági jogkört láthassanak el.

A törvény meghatározza azon szerveket is, amelyek tevékenységi körükből kifolyólag a hajózási igazgatásában - mint nem hajózási hatóságok - vesznek részt.

A törvény a hatósági felügyelet jelenlegi rendszerén érdemben nem kíván változtatni, záró rendelkezései között a hajózási hatósági feladatok konkrét megosztását a Kormány hatáskörébe utalja. A hajózási hatósági feladatokhoz legközvetlenebb módon kapcsolódó terület (vízügyi hatóság) a feladatokról hatályos jogszabályok rendelkeznek.

A törvény nevesíti azon hatóságokat is, amelyeknek - egyéb jogszabályokban meghatározottak alapján - kifejezetten a hajózáshoz kapcsolódó hatósági jogkörük van.

MÁSODIK RÉSZ

AZ ÚSZÓLÉTESÍTMÉNY

I. FEJEZET

Az úszólétesítmény nyilvántartása

A 7-11. §-hoz

A törvénynek az úszólétesítmények nyilvántartására vonatkozó szabályai lehetővé teszik az úszólétesítmények egységes szabályok szerinti lajstromozását, tételesen meghatározva azon úszólétesítményeket, amelyeket nem szükséges, és a nemzetközi gyakorlat alapján nem is lehet nyilvántartásba venni.

A nagy vagyoni értékű úszólétesítmény fizikai tekintetben ingó vagyon, azonban jogi szempontból az évszázados nemzetközi és hazai gyakorlat azt az ingatlannal azonos módon kezeli és ennek megfelelően a lajstrom intézményében lehetővé teszi jelzálogjog, továbbá más jogok (elő- és visszavásárlási jog, vételi jog, használati jog stb.) alapítását is. A törvény meghatározza azokat a jogi szempontból leginkább jelentős tényeket, amelyeket a lajstromba be kell jegyezni, egyidejűleg lehetőséget teremt arra, hogy a lajstromba más tények és adatok is bejegyeztethetőek legyenek.

A törvénynek a lajstromra vonatkozó szabályai a hajót terhelő esetleges jelzálogjog, illetőleg más dologi jog megismerhetőségét a hajólajstrom közhitelessége és nyilvánossága révén biztosítják.

A 12-15. §-hoz

Több nemzetközi szerződés az adott állam kikötői közötti forgalmat (kabotázs), valamint az adott államból induló és oda érkező forgalmat egyes viszonylatokban a saját lobogója alatt közlekedő hajók részére tartja fenn. Ennek alapján, továbbá - miután a nemzetközi gyakorlat a hajózásnak nyújtott kedvezményeket és támogatásokat a hazai tulajdonhoz köti - a törvény a magyar hajólajstromba való bejegyzést ahhoz a feltételhez köti, hogy azon úszólétesítmény, amelynek üzemeltetése hajózási engedélyhez kötött, legalább felerészben magyar természetes személy, jogi személy vagy jogi személyiséggel nem rendelkező gazdasági társaság tulajdonában legyen.

A lajstromozáshoz megkövetelt minimális magyar tulajdoni hányad követelménye összhangban van a hajózásról szóló nemzetközi szerződésekben, továbbá az Európai Unió jogszabályaiban foglaltakkal.

Különösen kiemelhető ebben a tekintetben három nemzetközi szerződés:

a nyílt tengerről szóló (az 1963. évi 6. törvényerejű rendelettel kihirdetett) 1958. évi genfi egyezmény, amelynek 5. Cikke szerint a lajstromozó állam és a hajó között valóságos kapcsolatnak kell lennie;

a belvízi hajók lajstromozásáról szóló 1965. évi genfi egyezmény, amelynek 3. Cikke feltétellé teszi a legalább 50% hazai tulajdont, illetve a tulajdonos hazai székhelyét;

a tengeri hajók lajstromozásáról szóló 1986. évi ENSZ egyezmény, amelynek 8. Cikke pedig a lajstromozó államnak a lajstromozásról rendelkező törvényeiben és előírásaiban szabályoznia kell a hazai tulajdoni hányadot oly módon, hogy a hazai tulajdoni hányad elegendő legyen a joghatóság hatékony érvényesítéséhez.

A törvény lehetővé teszi azt is, hogy a nemzetközi normáknak és gyakorlatnak megfelelően a személyzet nélkül bérelt hajót (bareboat charter, demise charter) ideiglenesen át lehessen lajstromozni.

A Trianonban 1920. június 4-én kötött békeszerződés értelmében Budapest tengeri kikötő, és mint ilyen alkalmas tengeri hajók lajstromozására is. Ennek figyelembevételével, továbbá arra is tekintettel, hogy a lajstromozó hatóság székhelye több évtizedes gyakorlat alapján Budapest, a törvény a magyar lobogó alatt közlekedő hajók lajstromozási kikötőjeként Budapestet jelöli meg.

II. FEJEZET

Az úszólétesítmény állami hovatartozása, lobogóviselés

A 16. §-hoz

A hajók állami (nemzeti) hovatartozása több évszázada, kezdetben a tengerhajózásban kialakult - és a későbbiekben a belvízi hajózásban is meghonosodott - jogintézmény.

A törvény a hatályos szabályozással egyezően és a nemzetközi jogi normáknak megfelelően szabályozza - mint az állami felségjog jelképét - a lobogóviselést, figyelemmel a nyílt tengerről szóló (az 1963. évi 6. törvényerejű rendelettel kihirdetett) 1958. évi genfi egyezményre, illetőleg a dunai hajózás rendjéről szóló és az 1949. évi XIII. törvénnyel kihirdetett 1948. évi belgrádi egyezmény alapján elfogadott a Dunai Hajózás Alapvető Rendszabályaira (DHAR).

III. FEJEZET

Úszólétesítmények műszaki és üzemeltetési biztonsága

A 17-19. §-hoz

A hajózásra alkalmasság a hajózás biztonságának legfontosabb jogintézménye és sok más hajózási jogintézményhez hasonlóan először a tengerjogban jelent meg tengerállóság (seaworthiness) néven.

Bár a hajózásra alkalmasság kezdetben a kereskedelmi (fuvarozási) ügyletek egyik kritériumaként alakult ki, az az államnak a belső jog, később a nemzetközi jog alapján viselt felelőssége révén, közigazgatási jogi normaként jelent meg.

A törvény a hajózásra alkalmasság kérdését a hatályos hazai jognak és a nemzetközi gyakorlatnak megfelelően rendezi.

Az üzemképesség a hajózásra alkalmasság legfontosabb és többé-kevésbé statikus része. A hajó akkor tekinthető üzemképesnek, vagyis műszakilag alkalmasnak, ha tervezése, építése, felszerelése és karbantartása a hatályos műszaki előírások szerint történik.

Ezek a terjedelmes és nemzetközi szinten egyeztetett műszaki előírások úgyszólván a hajó minden részével foglalkoznak és a belvízi utakon a mértékadó hullámmagasság függvényében meghatározott hajózási zónák, tengeren pedig a parttól, illetőleg a menedékkikötők közötti távolságtól függően megállapított hajózási körzetek sajátosságait számításba vevő követelményeket támasztanak.

A követelmények egységesítése a belvízi hajók vonatkozásában az ENSZ Európai Gazdasági Bizottsága, illetőleg az Európai Unió keretében, a tengeri hajók tekintetében pedig az ENSZ szakosított intézménye a Nemzetközi Tengerészeti Szervezet (IMO) vonalán folyamatosan történik.

Az üzemképességi követelményeket belvízi hajóknál az Európai Unió Bizottságának a belvízi hajókra vonatkozó műszaki előírásokról szóló 82/714/EGK irányelvének megfelelően külön jogszabály, a tengeri hajóknál pedig alapvetően a 16/1980.(V. 23.) MT rendelettel kihirdetett életbiztonság a tengeren tárgyú - többször módosított - 1974. évi nemzetközi egyezmény, állapítja meg.

Tekintettel arra, hogy a hajózásra alkalmasság többi eleme a napi üzemeltetés során változik (pl. a hajó nem rendelkezik az adott úthoz szükséges térképekkel, üzemanyaggal, ivóvízzel vagy nem teljes a személyzet), a hajózási hatóság csak az üzemképességet igazolja a nemzetközi jogi normákban előírt hajóokmányokkal. A hajózásra alkalmasságért az üzembentartó felel, azonban azt a hajózási hatóság ellenőrizheti és az úszólétesítmény hajózásra alkalmatlansága esetén az üzemeltetést korlátozhatja (pl. a hordképességet csökkentheti) vagy megtilthatja. A hajózásra alkalmasság ellenőrzése különösen fontos a kikötőből való kifutás előtt.

A törvény az üzemképesség megállapítására vonatkozó hatósági követelmények és az eljárási rend megállapítását a miniszter hatáskörébe utalja.

A 20. §-hoz

A kedvtelési célú csónakok és kishajók, a motoros vízisporteszközök az úszólétesítmények legnagyobb számú és a lakosság széles rétegét érintő csoportja, ezért nem csak az üzemképességet, hanem a kereskedelmi forgalomba hozatalt is szabályozni szükséges. A forgalomba hozatalt az Európai Unió megfelelőséget tanúsító rendszeréhez csatlakoztatva úgy szükséges szabályozni, hogy az Európa Parlament és a Tanács a tagállamok kedvtelési célú vízijárművekre vonatkozó törvényeinek, jogszabályainak és közigazgatási rendelkezéseinek közelítéséről szóló 94/25/EK irányelvének megfelelően az üzemképesség és a tanúsítás feltételeit az ágazatért felelős miniszter rendeletben állapítsa meg, míg a kereskedelmi forgalomba hozott vízijárművek megfelelőségét független kijelölt szervezet vizsgálja és tanúsítsa.

Mindez nem érinti azt a követelményt, hogy a nyilvántartásba vételre kötelezett kedvtelési célú vízijárművek üzemképességét a hajózási hatóság - a gépjárművek műszaki vizsgáihoz hasonlóan - üzembe helyezéskor, majd ezt követően időszakosan, ellenőrzi.

Egészségügyi, biztonsági, környezetvédelmi és munkabiztonsági követelmények

A 21. §-hoz

A törvény az úszólétesítmény üzemeltetőjének kötelezettségeként határozza meg a külön jogszabályokban meghatározott egészségügyi, biztonsági, környezetvédelmi követelmények és a munkabiztonsági előírások megtartását.

Hajóosztályozás

A 22-23. §-hoz

A hajók osztályozása mintegy két évszázados múltra visszatekintő jogintézmény, amelynek lényege, hogy független szakértői szervezet, ún. hajóosztályozó társaság (classification society), a hajót műszaki állapotának és az igénybe vehető hajózási körzet, illetőleg hajózási zóna függvényében minősíti (osztályba sorolja), tervezését, építését és karbantartását folyamatosan ellenőrzi. Az osztályozás tehát a hajók megfelelőségének független, nem hatósági szerv által történő tanúsítása és ellenőrzése.

Hazánkban a tengeri hajók osztályozása a múlt század végén honosodott meg.

Kezdetben a hajóosztályozás kifejezetten csak biztosítási (kockázat-felmérési) célokat szolgált, majd kereskedelmi (fuvarozási) kikötésként (classification clause) is megjelent.

Tekintettel a hajóosztályozó társaságok által felhalmozott tapasztalatokra és az osztályozás nyújtotta fokozott biztonságra, az államok egyre szélesebb köre tette jogszabályban kötelezővé az osztályozást. Hazánkban a tengeri hajók osztályozását első ízben az életnek a tengeren való oltalmáról szóló 1928. évi nemzetközi egyezmény kihirdetésekor tették kötelezővé. Ezt a rendelkezést a későbbi ilyen tárgyú nemzetközi egyezményeket kihirdető jogszabályok, illetőleg a hatályos 1973. évi 6. tvr., megismételték.

Az utóbbi évtizedekben számos állam - közöttük az Európai Unió tagországai is - a kötelező osztályozást a belvízi hajók egyes csoportjaira is kiterjesztették. A kiterjesztés mértéke országonként eltérő, azonban az Európai Unió tagországai szabályozásának közös vonása, hogy a belvízi „nagyhajók” közül a veszélyes árut szállító hajók, továbbá a gyorsjáratú személyhajók a kötelezően osztályozandó kategóriába tartoznak és az osztályozást kifejezetten a megfelelőség tanúsítási rendszerébe sorolják.

A tartályhajók osztályozását a Veszélyes áruk belvízi szállításának európai szabályzata (ADN) is megköveteli.

A törvény szerint - a nemzetközi gyakorlattal egyezően - az osztályozó társaság megválasztása az építtető, illetőleg az üzembentartó mérlegelési körébe tartozik, azonban a lobogó szerinti állam állapítja meg kijelölés keretében azt a kört, amelyből választhat. A kör megállapítása a nemzetközi gyakorlat szerint az ún. elismerés (recognization), illetőleg a kijelölés (designation) keretében történik normatív vagy egyedi jogi aktussal, a tengeri hajók tekintetében általában a Nemzetközi Tengerészeti Szervezetben konzultatív státusszal rendelkező Hajóosztályozó Társaságok Nemzetközi Szövetségének (International Association of Classification Societies - IACS) tagjai közül.

A hajóosztályozó társaságok kijelölése, vagyis a választható kör megállapítása a laboratóriumok, a tanúsító és az ellenőrző szervezetek akkreditálásáról szóló 1995. évi XXIX. törvény, illetve a műszaki termékek megfelelőségét vizsgáló, ellenőrző és tanúsító szervezetek kijelöléséről szóló 182/1997. (X. 17.) Korm. rendelet szerint történik, a kijelölés feltételeit a kormányrendelet értelmében a miniszter állapítja meg oly módon, hogy azoknak az Európai Közösség Tanácsának a hajófelügyeleti és vizsgáló szervezetekre és a tengeri igazgatások megfelelő tevékenységeire vonatkozó közös szabályokról és követelményekről szóló 94/57/EGK irányelvében foglaltakkal kell összhangban lenniük.

Felelősségbiztosítás

A 24-25. §-hoz

A törvény, tekintettel a hajózási tevékenységgel járó veszélyekre, valamint arra, hogy az okozott kár legtöbbször meghaladja a károkozásban résztvevő hajó értékét, az európai gyakorlatnak megfelelően felelősségbiztosítási kötelezettséget ír elő a személyhajókra, az áruszállító hajókra, valamint a kompokra.

A biztosító a törvény szerint a szerződés alapján korlátozás nélkül köteles helytállni a károsulttal szemben, ugyanakkor a törvény figyelembe veszi azt is, hogy megfelelő alapok képzésével több nemzetközi szerződés lehetővé teszi a felelősség korlátozását.

A szerződésen kívül okozott kár esetére a felelősség korlátozását így például lehetővé teszi a tengeri hajók tulajdonosainak felelősségét korlátozó egyes szabályok egységesítéséről szóló, az 1931. évi IV. törvénycikkel kihirdetett 1924. évi brüsszeli egyezmény és a belvízi hajók összeütközésével kapcsolatos felelősség egyes szabályainak egységesítéséről szóló, az 1973. évi 28. törvényerejű rendelettel kihirdetett 1960. évi genfi egyezmény.

Az üzembentartó felelősségének korlátozását lehetővé teszi az Európai Unió tagállamaiban hatályos, a felelősségnek a belvízi hajózásban való korlátozásáról szóló 1988. évi strasbourgi Egyezmény (CLNI) is, amelynek részesei a dunai országokat, így hazánkat is felhívták az Egyezményhez való csatlakozásra.

A törvény a kötelező felelősségbiztosításra vonatkozó rendelkezéseket - annak érdekében, hogy a belföldi hajótulajdonosok az ezzel kapcsolatos teendőikre fel tudjanak készülni - későbbi időpontban tervezi hatályba léptetni. A hajó-felelősségbiztosítási szerződésekkel kapcsolatos részletszabályok megállapítására a törvény a pénzügyminisztert hatalmazza fel.

IV. FEJEZET

Az úszólétesítmény személyzetére vonatkozó általános előírások

A 26-33. §-hoz

A víziközlekedés biztonsága tekintetében az úszólétesítmény hajózásra alkalmassága mellett igen fontos szerepe van az úszólétesítmények személyzetének. A törvény erre figyelemmel a hatályos jogszabályoknak, továbbá a nemzetközi szerződéseknek megfelelően előírja, hogy az úszólétesítményt csak megfelelően képesített, egészségileg alkalmas, kellő létszámú és összetételű személyzet működtetheti, előírja továbbá a személyzet legfontosabb feladatait.

A törvény meghatározza azt is, hogy a hajózási tevékenység körében foglalkoztatottak - a több évszázados gyakorlatnak megfelelően - egyenruha viselésére jogosultak. A személyhajón és a kompon, vagyis ott, ahol a személyzet fedélzeti szolgálatot ellátó tagjai közvetlen kapcsolatban vannak az utasokkal, a törvény kötelezővé kívánja tenni az egyenruha viselését.

A törvény - a több évtizedes gyakorlatnak megfelelően - továbbra is fenntartani javasolja a közforgalmú hajózási tevékenységet folytató gazdálkodó szervezet munkavállalóit, nyugdíjasait megillető utazási és fuvarozási kedvezmények igénybevételének lehetőségét.

V. FEJEZET

Az úszólétesítmény vezetője

A 34-41. §-hoz

Az úszólétesítmény vezetője a víziközlekedés biztonsága, továbbá az élet- és vagyonmegőrzés szempontjából meghatározó jelentőségű személy.

Különösen fontos a tengeri hajó és a nemzetközi forgalomban részt vevő belvízi nagyhajó parancsnokának szerepe, mivel az úszólétesítmény vezetője általános feladatainak ellátásán felül, egyrészt a nyílt tengerről szóló és az 1963. évi 6. törvényerejű rendelettel kihirdetett 1958. évi genfi egyezmény alapján a magyar közigazgatás képviselője, másrészt - a büntető eljárásról szóló 1973. évi I. törvény alapján - az ország határain kívül nyomozóhatósági feladatokat is ellát. Ebből következően a törvény a tengeri hajó és a nemzetközi forgalomban részt vevő belvízi nagyhajó parancsnokának és első helyettesének (aki a hajó vezetőjének „kiesése” esetén helyettesíti a parancsnokot) kinevezését a magyar állampolgársághoz köti.

A törvény a nemzetközi egyezményeknek és a gyakorlatnak megfelelően részletesen meghatározza az úszólétesítmények vezetőit terhelő kötelezettségeket, valamint az őket megillető jogokat.

VI. FEJEZET

Az úszólétesítmény személyzetének szolgálati ideje

A 42-44. §-hoz

Mind a tengeri, mind a belvízi hajózás tekintetében fontos követelmény, hogy az úszólétesítmény személyzetének kimerültsége ne veszélyeztesse az élet- és vagyonbiztonságot.

A szolgálatban eltölthető idő korlátozása nemzetközi kötelezettségeinkből következik, egyrészt a tengerészek képzéséről, képesítéséről és az őrszolgálat ellátásáról szóló 1978/1995. évi nemzetközi egyezményből, másrészt az Európai Unió belvízi hajózásra vonatkozó egyes jogszabályaiból.

A törvény a szolgálatban eltölthető időt nem munkaügyi, hanem - a közúti közlekedéshez, és a légiközlekedéshez hasonlóan - a nemzetközi előírások figyelembevételével közlekedésbiztonsági szempontból korlátozza.

VII. FEJEZET

Az úszólétesítmény és személyzetének okmányai

A 45-48. §-hoz

A törvény meghatározza azokat az alapvető okmányokat, amelyek az úszólétesítmények üzemeltetéséhez elengedhetetlenül szükségesek, továbbá megállapítja azok vezetésének legfontosabb szabályait.

VIII. FEJEZET

Az úszólétesítmény ideiglenes igénybevétele

A 49. §-hoz

A hajózási biztonságát fenyegető veszély elhárítása, illetve megelőzése érdekében a törvény lehetővé teszi, hogy a hajózási hatóság bármely úszólétesítmény ideiglenes igénybevételét elrendelje. Az igénybevételért a polgári jog szabályainak megfelelően térítés, az abban okozott kár esetén, kártalanítás jár az úszólétesítmény tulajdonosa részére.

HARMADIK RÉSZ

A révkalauz

Az 50. §-hoz

A közúti közlekedéstől eltérően a víziút, és ezen belül annak a közlekedésre alkalmas részének a hajóútnak, mint közlekedési pályának az ismerete kiemelt fontosságú. A víziúton nincsenek burkolati jelek, ezért az úszólétesítmény vezetőjének ismernie kell a pontos vízmélységet, a sodrás erejét és irányát stb., amelyre a vonalismeret elsajátításával válik képessé.

A Majna-Duna csatorna üzembe helyezésével létrejött az egységes európai víziút meghatározó részeként a Duna-Majna-Rajna víziút és így a Dunán is megjelentek a más folyórendszerhez tartozó országokban lajstromozott hajók, amelynek vezetői és fedélzeti szolgálatot ellátó tisztjei a dunai hajózási viszonyokat (gázlók stb.) nem, vagy nem kellően ismerik.

A törvény erre figyelemmel teszi kötelezővé a hajóutat magas szinten ismerő révkalauz igénybevételét abban az esetben, ha az úszólétesítmény vezetője és fedélzeti szolgálatot ellátó tisztje nem rendelkezik az adott szakaszra megfelelő vonalismerettel. A törvény egyes állandóan vagy időszakosan kritikus vízútszakaszokon lehetővé teszi a révkalauzkényszer elrendelését is, továbbá megállapítja a révkalauzi tevékenység ellátása alapvető feltételeit, valamint a révkalauzok jogkörének fontosabb elemeit. A révkalauzi tevékenység ellátása részletes feltételeinek szabályozására a törvény a minisztert hatalmazza fel.

NEGYEDIK RÉSZ

A hajózási tevékenység végzésének feltételei

IX. FEJEZET

A hajózási tevékenység engedélyezése

Az 51-55. §-hoz

A víziközlekedés meghatározó területe a díj ellenében végzett szolgáltatások két fő válfaja, a vízi árufuvarozás - ideértve a vontatást és a tolást is - és a vízi személyszállítás, továbbá egyre erőteljesebb igényként jelenik meg az úszómunkagéppel - díj ellenében nyújtott és a fuvarozáshoz kapcsolódó - szolgáltatás (pl. a hajókönnyítés, a hajóról hajóra történő rakodási műveletek) is.

A törvény a víziközlekedési tevékenységet az Európában általánossá vált gyakorlathoz igazodva normatív feltételeken alapuló engedélyhez köti.

A nemzetközi gyakorlat és a dunai hajózás rendjéről szóló, az 1949. évi XIII. törvénnyel kihirdetett 1948. évi belgrádi egyezmény 1. Cikke alapján a törvény a magyar kikötők közötti forgalmat (kabotázs) a magyar lobogó alatt közlekedő hajóknak tartja fenn.

A törvény a hatályos kétoldalú belvízi hajózási megállapodásokban a részes országok engedélyéhez kötött ún. harmadik országos, illetve harmadik lobogós forgalmat - amikor a megállapodásban részes országok hajói a másik fél kikötője és harmadik ország kikötője közötti forgalomban vesznek részt, illetve amikor a megállapodásban részes országok közötti forgalomban harmadik ország hajói vesznek részt - hazánk hatályos nemzetközi kötelezettségvállalásának megfelelően engedélykötelessé teszi.

X. FEJEZET

HAJÓZÁSI TEVÉKENYSÉG KORLÁTOZÁSA

Az 56-58. §-hoz

A törvény lehetővé teszi, hogy azon esetekben, amikor a vízállás, jégviszonyok vagy egyéb okok (pl. munkavégzés) a hajózást akadályozzák a víziút adott szakaszán a hajózási hatóság korlátozza a hajózási tevékenység folytatását.

A törvény a vízi személyszállítás és árufuvarozás biztonsága és akadályozásának a lehető legrövidebb időre csökkentése érdekében kötelezi a hajózási létesítmények és a hajózást befolyásoló vízi létesítmények fenntartóit, hogy a tervszerű karbantartási munkák időtartamát - ezzel a hajóút lezárásának időtartamát is - a lehető legrövidebbre korlátozzák.

A hajózási létesítmények és a hajózást befolyásoló vízilétesítmények előre nem tervezhető helyreállítási munkáinak (amely általában baleset, elemi csapás miatt válik szükségessé) megkezdését és a helyreállítási munka lehető legrövidebb időre korlátozását a törvény szintén megköveteli.

A rendelkezéseknek a törvénybe történő beiktatását nemzetközi kötelezettség is indokolja. A nemzetközi jelentőségű főbb belvízi utakra vonatkozó 1996. évi Európai Egyezmény (AGN Egyezmény) - amelyhez hazánk is csatlakozott - előírja a hajóútnak mind a tervezhető karbantartási munkák, mind az előre nem látható helyreállítási munkák miatt bekövetkezett elzárása esetén annak a létesítmény fenntartója részéről történő mielőbbi felszámolási kötelezettségét. Az AGN Egyezmény hatálya a két legfontosabb magyar víziútra, a Dunára és a Tiszára egyaránt kiterjed.

Az idegenforgalmi szempontból és környezetvédelmi okokból kiemelt vizeinken a szoros kivételtől eltekintve belső égésű motorral hajtott kishajót és csónakot üzemeltetni tilos. Ez alól csak a hatósági feladatokat ellátó szervek kivételek, a felsoroltaknak megfelelően. Jetsky-pályát üzemeltetni csak a védett és határvizeken kívül, hajózási hatósági engedéllyel és az illetékes önkormányzat egyetértésével lehet.

XI. FEJEZET

Hajózási bírság

Az 59-60. §-hoz

A törvény az engedélyköteles árufuvarozásra és személyszállításra vonatkozó rendelkezések megsértése esetén kivetendő bírság tekintetében átemeli a hajózásról szóló 1973. évi 6. törvényerejű rendeletnek az 1997. évi CXLVI. törvény 65. §-ával megállapított 21/A. §-ának szövegét, kibővítve azt, a jogszabályban előírt egyes fontosabb rendelkezések megsértéséért kiróható bírságokkal.

A törvény szerint a bírság kivetése részletes szabályainak és felhasználása rendjének megállapítását a miniszter a pénzügyminiszter egyetértésével kiadott rendeletében állapítja meg.

XII. FEJEZET

Víziközlekedési baleset szakmai vizsgálata

A 61-63. §-hoz

A törvény rendelkezik a víziközlekedési baleset (az úszólétesítmény balesete, eltűnése, a víziközlekedés szabályainak megsértése miatt bekövetkezett testi sérülés és halál) kivizsgálásáról.

A törvény szerint ugyancsak vizsgálni kell azokat a rendkívüli eseményeket is, amelyek víziközlekedési balesetet ugyan nem okoztak, de a víziközlekedés biztonságát veszélyeztették.

A szakmai vizsgálat független az egyéb (munkaügyi, büntetőeljárási, környezeti) vizsgálatoktól, célja az ok megállapításán túlmenően, a hasonló esetek megelőzése érdekében szükséges intézkedések megtétele, vagy azok kezdeményezése.

A hajóútban, illetőleg annak létesítményeiben, a környezetben okozott kár, továbbá súlyos testi sérüléssel vagy halállal járó baleset, valamint a hajózás biztonságának veszélyeztetése esetén a felelősség tisztázása érdekében a törvény felhatalmazza a rendészeti, határőrizeti és vámszerveket, hogy az úszólétesítményt a felelősség tisztázásig feltartóztassák.

XIII. FEJEZET

Segítségnyújtás és mentés

A 64-67. §-hoz

A törvény külön rendelkezik a segítségnyújtás kötelező eseteiről, vagyis ha a vízen emberélet kerül veszélybe, vagy ha a hajóút elzárása fenyeget, továbbá a felek megállapodása alapján történő vagyonmentésről.

A kötelező segítségnyújtás első esete a Büntető Törvénykönyvről szóló 1978. évi IV. törvény 172. §-ban, illetőleg a Duna Bizottság által a dunai hajózás rendjéről szóló, az 1949. évi XIII. törvénnyel kihirdetett 1948. évi belgrádi egyezmény, illetve az ENSZ Európai Gazdasági Bizottságában elfogadott Európai belvízi hajózási kódex (CEVNI) alapján kidolgozott Dunai Hajózás Alapvető Rendszabályai (DHAR) 1.16 cikkében foglaltakból következik, a második esetet pedig ugyancsak a DHAR hivatkozott 1.16 cikk foglalja magában.

Külön foglalkozik a törvény a vagyonmentéssel, tekintettel arra is, hogy a nemzetközi jogi normák és a nemzetközi gyakorlat ebben az esetben a segítségnyújtást nem tekinti kötelezőnek, hanem tisztán polgári jogviszonynak.

A vagyonmentésre vonatkozó szabályokat a törvény a nemzetközi gyakorlat és hatályos nemzetközi szerződés (a tengeri segítségnyújtásra és mentésre nézve bizonyos szabályok egységesítéséről szóló, az 1913. évi I. törvénycikkel kihirdetett 1910. évi brüsszeli egyezmény) alapján állapítja meg.

XIV. FEJEZET

Közös hajókár

A 68. §-hoz

A közös hajókár - nevétől eltérően - nem hajózási baleset, hanem kárviselési és elszámolási forma, amely mintegy másfél évszázada a tengerjog egyik fontos intézménye, és amely az utóbbi évtizedekben egyre inkább alkalmazást nyert a belvízi hajózásban is.

A közös hajókár szabályai hasonlóak a Ptk. szükséghelyzetről szóló rendelkezéseivel, azonban a hajózás sajátosságai annak a víziközlekedésről szóló törvényben való szabályozását megkívánják.

A közös hajókár fogalmába azok a szándékos és ésszerű cselekmények tartoznak, amelyek a veszélyben forgó és különböző személyek tulajdonában lévő vagyontárgyak megmentésére irányulnak (pl. a rakomány vagy annak egy részének vízbedobása a hajó könnyítése érdekében, a hajó szándékos partra futtatása, a hajó gépeinek túlterhelése). Az így keletkezett károkat és a veszély elhárítására fordított szükséges költségeket az egyes veszélyben forgott vagyontárgyak tulajdonosai egymás között az egyes veszélyeztetett vagyontárgyak értéke arányában megosztva közösen viselik.

A törvény a közös hajókárra vonatkozó alapvető rendelkezéseket a hatályos jog, továbbá a nemzetközi gyakorlatban általánosan elfogadott és a legtöbb állam belső jogában alkalmazott nemzetközi szokvány, a York-Antwerpeni Szabályok alapján állapítja meg.

A közös hajókárban rendszerint különböző nemzetiségű üzembentartók és rakománytulajdonosok érintettek, így az irányadó (mögöttes) jogként elsősorban a tengeren alkalmazott York-Antwerpeni Szabályok alapján kidolgozott és alkalmazott regionális szabályok, alapvetően a York-Antwerpeni Szabályok dunai és rajnai változatát alkalmazzák. A törvény ebből kiindulva a kárelszámolás tekintetében a lex loci elvét követi.

ÖTÖDIK RÉSZ

VÍZIÚT, HAJÓÚT

A 69-78. §-hoz

A törvény rendelkezik a hajózásra alkalmas vizek víziúttá nyilvánításról, amelyet a miniszter hatáskörébe utal.

A víziút nemzetközi víziút státuszát törvénnyel kihirdetett nemzetközi szerződés állapíthatja meg. A Dunát legutóbb a dunai hajózás rendjéről szóló, az 1949. évi XIII. törvénnyel kihirdetett 1948. évi belgrádi egyezmény nyilvánította nemzetközi víziúttá.

A víziutak fenntartása a tulajdonos, azaz csekély kivétellel az állam és az önkormányzat, feladata. A víziutat a törvény szerint folyamatosan az ENSZ Európai Gazdasági Bizottsága víziút osztályozási rendszere szerinti osztályának megfelelő állapotban kell tartani. A Duna vonatkozásában ilyen kötelezettséget az Országgyűlésnek a magyar közlekedéspolitikáról és a megvalósításához szükséges legfontosabb feladatokról szóló 68/1996. (VII. 9.) OGY számú határozata állapítja meg.

A törvény rendelkezik a víziúton a hajózásra igénybe vehető víziút-rész, a hajóút kijelöléséről is, amely víziút fenntartójának feladata.

HATODIK RÉSZ

KIKÖTŐ

A 79-86. §-hoz

A szolgáltatáshoz való hozzáférés szempontjából a törvény közforgalmú és saját használatú kikötőket különböztet meg. A kereskedelmi rendeltetésen túlmenő speciális, az állami feladatok ellátásával összefüggő rendeltetés szerint pedig határkikötők és szükségkikötők különböztethetők meg.

A kizárólagosan állami feladatot jelentő határkikötői funkciót az állam az e célra létesített vízi határátkelőhelyen vagy a kellő földrajzi közelségű közforgalmú kikötőben látja el.

A törvény kiemelt kategóriaként kezeli az országos közforgalmú kikötőket, amelyek tekintetében az állam működtetési joga markánsan jelentkezik, ezek működtetését a törvény az állam által vagy annak közreműködésével létrehozott gazdasági társaság útján irányozza elő.

A törvény szerint a kikötő létesítéséhez, üzemben tartásához és megszüntetéséhez a hajózási hatóság engedélye szükséges. Ennek feltételeit a miniszter rendeletben állapítja meg.

A törvény rendelkezik az úszólétesítményeknek rendkívüli körülmények (alacsony vagy magas vízállás, jégzajlás stb.) között menedéket nyújtó szükségkikötőről. Szükségkikötőként általában a nem kikötőnek használt öböl vagy holtág szolgálhat, amelynek fenntartása ilyen minőségében állami feladat.

HETEDIK RÉSZ

ÉRTELMEZŐ RENDELKEZÉSEK

A 87. §-hoz

A törvényben található meghatározások a törvényben leggyakrabban használt víziközlekedési fogalmak tartalmát - a nemzetközi egyezmények, valamint a gyakorlat figyelembevételével - jelenítik meg, megkönnyítve a törvény értelmezését és segítve annak gyakorlati alkalmazását.

-----STARTING---POINT---VEGE---

NYOLCADIK RÉSZ

ZÁRÓ RENDELKEZÉSEK

A 88-93. §-hoz

Tartalmazza a törvény a végrehajtásához szükséges kormány- és miniszteri rendeletek kiadására vonatkozó felhatalmazásokat, továbbá felsorolja a törvény elfogadásával hatályon kívül helyezendő jogszabályokat, valamint megállapítja, hogy rendelkezései az Európai Közösségek mely jogszabályaival harmonizálnak.

A törvény - többek között - az illetékekről szóló 1990. évi XCIII. törvény Melléklete XII. pontjának (amely a hajólajstromozás illetékét állapítja meg) hatályon kívül helyezését is tartalmazza. E rendelkezés összhangban áll az úszólétesítmények jelenleg még hatályos nyilvántartási rendszere kettősségének (hajólajstrom és hajójegyzék) megszüntetésével, mert a törvény egyedüli nyilvántartásként a lajstromot jelöli meg. A lajstromozási hatóság feladatait továbbra is a hajózási hatóság végzi. A jelenleg hatályos szabályozás szerint a hajózási hatóságnak a lajstromozással kapcsolatos feladatai ellátása során keletkező költségeivel szemben nem áll bevétel, holott a tényleges munka, a számítástechnikai és ügyfél0szolgálat költségei a hajózási hatóságot terheli. A törvény ezen kíván változtatni oly módon, hogy a megszűnő hajójegyzékkel kapcsolatos nyilvántartási eljárások díjbevételéhez hasonlóan, az új nyilvántartási szabályok szerinti lajstromozási eljárást kiveszi az illetéktörvény szerint illetékköteles eljárások hatálya alól, és azt díjköteles eljárássá minősíti. A lajstromozás díját az egyéb víziközlekedési hatósági eljárások díjaival együtt - a törvényi előírások szerint - a közlekedési, hírközlési és vízügyi miniszter a pénzügyminiszter egyetértésével rendeletben állapítja meg, ily módon a tevékenységet ténylegesen ellátó szervezetnek a lajstromozással kapcsolatban felmerült költségeire fedezetet is biztosít.

A törvény a Polgári Törvénykönyv 172. § d) pontjának módosításával és a víziutaknak, továbbá az országos közforgalmú kikötőknek a kizárólagos állami tulajdon köréből való kiemelésével egyrészt megteremti az összhangot a vízgazdálkodásról szóló 1995. évi LVII. törvénynek a tulajdonra vonatkozó rendelkezéseivel (amelynek III. fejezete szerint egyes olyan felszíni vizek, amelyeken hajózás folyhat, törzsvagyonként a helyi önkormányzat tulajdonában lehetnek), másrészt megnyitja az utat a magánberuházóknak az országos közforgalmú kikötők létesítésébe és fejlesztésébe való fokozottabb bevonása előtt. Ennek érdekében a törvény a koncesszióról szóló 1991. évi XVI. törvény módosítását is szükségesnek tartja oly módon, hogy a kikötők működtetésének jogát e törvény hatálya alól kivenni javasolja.

A törvény a természet védelméről szóló törvény módosításával lehetővé teszi, hogy a védett természeti területen lévő, illetve azt érintő víziúton a természet védelme érdekében - az illetékes természetvédelmi hatóság megkeresése alapján - a hajózási hatóság korlátozza vagy megtiltsa hajózási tevékenység folytatását.