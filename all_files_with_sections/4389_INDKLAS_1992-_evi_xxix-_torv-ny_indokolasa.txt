1992. évi XXIX. törvény indokolása

az önhibájukon kívül hátrányos helyzetbe került önkormányzatok kiegészítő állami támogatásáról

Általános indokolás
-----STARTING---POINT---ALTALANOS--- 

A Magyar Köztársaság 1992. évi költségvetéséről és az államháztartás vitelének 1992. évi szabályairól szóló 1991. évi XCI. törvény 8. § (2) bekezdésének megfelelően a Kormány az Országgyűlés elé terjeszti a települési önkormányzatok kiegészítő állami támogatásának feltételrendszeréről szóló törvényjavaslatot.

-----STARTING---POINT---RESZLETES---

Az 1. §-hoz

Év közben előfordulhatnak olyan váratlan események az önkormányzatok gazdálkodásában, amelyek azonnali intézkedést igényelnek pénzügyi támogatás formájában. Ilyen vis major helyzetek kezelésére (pl. elemi károk, egyéb előre nem látható események stb.) szolgálna az elkülönített összeg.

A pénzintézetek 1992. február 28-ig közlik a lakáscélú kölcsönszámlák településenkénti megoszlását, hogy az e célra szolgáló normatív hozzájárulás megosztható legyen. Amennyiben az összeg kiegészítést igényel, e keretből történne meg, ugyanakkor ha megmaradna az előirányzat, ezen tartalékösszegeket növelné. Ugyanez vonatkozik a céltámogatások év közbeni lemondása címen jelentkező maradványokra is.

A 2. §-hoz

Az Állami Számvevőszék vizsgálati jelentése alapján - amelyet az önhibájukon kívül hátrányos helyzetbe került települések 1991. évi részben vagy teljes egészében elutasított kérelmeiről a helyszínen végzett - az Országgyűlés Önkormányzati Bizottsága, az Állami Számvevőszékkel egyetértésben javasolja a 49 érintett település számára 226 498 ezer forint támogatás pótlólagos biztosítását, valamint 4 önkormányzattól - jogtalan igénybevétel címén - 39 260 ezer forint támogatás elvonását (nettó összegben tehát 187 238 ezer forint) az 1992. évi állami költségvetésben jóváhagyott [1991. XCI. törvény 8. § (2) bekezdés] 2750 millió forint előirányzat terhére. Erről egyidejűleg külön törvénytervezet készült, e törvényben csak a fedezetről szükséges dönteni.

A 3-4. §-hoz

E §-ok azokat a feltételeket tartalmazzák, amelyek megléte esetén a támogatás engedélyezhető, illetve azokat a kizáró okokat részletezik, amelyek szerint már kérelem sem nyújtható be. A szigorító intézkedés azért szükséges, hogy a kiegészítő támogatást csak a valóban rászoruló önkormányzatok kaphassák meg. Mivel a kiegészítő támogatás célja az alapvető működési szükségletek kielégítésének támogatása, a felhalmozási jellegű (beruházás, rekonstrukció, nagyjavítás) kiadásokat bizonyos kivétellel feltétlenül ki kellett zárni, hiszen így a támogatandó kör parttalanná válna. Rendelkezik továbbá arról, hogy mi az eljárás a valótlan, vagy téves adatszolgáltatás esetén.

Az 1991. évi részben elutasított és elutasított kérelmek Állami Számvevőszéki helyszíni vizsgálata a 320 kérelemből 192-nél adateltérést állapított meg. A valós adatszolgáltatás a helyzet reális megítéléséhez elengedhetetlen és a valótlanságot közlővel szemben szankció alkalmazása szükséges.

Az 5. §-hoz

A technikai lebonyolítás menetét tartalmazza, a kérelem benyújtásától a támogatás rendelkezésre bocsátásáig.

A 6. §-hoz

A kérelmek megalapozott elbírálásához különböző mellékletek benyújtása szükséges, illetve a már más célra átadott adatok egyeztetése a kiegészítő támogatási kérelmekkel.

A 7. §-hoz

Az elmúlt év tapasztalatai alapján kerülne a törvénybe e szakasz, mert az igények jóval meghaladták a törvényi lehetőséget. Az arányos csökkentés azt jelenti, hogy %-os mértékben mindaddig csökken a javasolt támogatás összege, amíg a 2062,8 millió forint lehetőséget el nem éri.

-----STARTING---POINT---VEGE---

A 8. §-hoz

A törvény hatályát rendezi.