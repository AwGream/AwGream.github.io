1995. évi CI. törvény indokolása

a vámtarifáról

-----STARTING---POINT---ALTALANOS--- 

Magyarországon utoljára 1924-ben alkottak vámtarifa törvényt (1924. évi XXI. tc.). Ez a törvény 1948-ig volt hatályban. 1948-tól mind a mai napig kormányrendelet határozta meg a vámtarifát.

1948-68-ig a vámtarifáról szóló kormányrendeletek és a vámtarifa is teljesen formális volt, hiszen a vámokat ténylegesen nem alkalmazták (nem szedték be) a külkereskedelmi áruforgalomban.

Az 1968. január 1-jével hatályba lépett 48/1967. (XI. 19.) Kormányrendelet, majd az azt felváltó és jelenleg is hatályos 21/1976. (VI. 29.) Kormányrendelet a vámtarifa hasábjait, a felhatalmazásokat és a Vámtarifa Bizottságra vonatkozó rendelkezéseket határozta meg, de a vámtételek csökkentésének - emelésének feltételeit nem állapította meg. E Kormányrendelet alapján jelenleg az ipari és kereskedelmi miniszter és a pénzügyminiszter rendelkezik - feltétel nélküli - felhatalmazással a vámtarifa módosítása vonatkozásában.

Az 1968-ban bevezetett - és hatékonynak szánt - kereskedelmi vámtarifa elsődlegesen kereskedelempolitikai célokat szolgált; vámcsökkentések fejében vámcsökkentéseket kívántunk kapni az export piacaink országaitól.

Ezen kereskedelempolitikai célunk a világgazdaság szűk lehetőségeihez képest jól teljesült:

 1973-ban vámalapon csatlakoztunk a GATT-hoz;

 résztvettünk a GATT Tokió ill. Uruguay-i Fordulók kereskedelmi tárgyalásain és kölcsönösen vámtétel csökkentéseket hajtottunk végre;

 kölcsönös vámcsökkentéseket is tartalmazó Megállapodást kötöttünk Finnországgal (1975), az Európai Közösségekkel (1991), a Közép-Európai Szabadkereskedelmi Megállapodás (a továbbiakban CEFTA) (1992), valamint az Európai Szabadkereskedelmi Társulás (a továbbiakban EFTA) tagállamaival (1993) és a Szlovén Köztársasággal (1994).

Ezzel párhuzamosan azonban a vámtarifa legnagyobb kedvezményes elbánás szerinti vámszintje jelentős mértékben csökkent. A GATT Uruguay Fordulón született megállapodások hatására ez a tendencia folytatódik és ennek eredményeként az ipari termékek vámtételeinek számtani átlaga 7 év alatt 13%-ról mintegy 8%-ra, a mezőgazdasági termékek vámtételeinek számtani átlaga pedig 6 év alatt több mint 45%-ról mintegy 33%-ra csökken. A vámok emelésének lehetősége - tehát védelmi szerepe - jelentősen korlátozódott.

Ennélfogva a jelen vámtarifáról szóló törvény megalkotása - az Alkotmányban valamint a jogalkotási törvényben előírtakon túl - azt a célt szolgálja, hogy összefoglalja és a legmagasabb szintre emelje a vámtarifára vonatkozó szabályokat, továbbá, hogy meghatározza a vámtarifa érvényesítésének, módosításának feltételeit és elveit.

-----STARTING---POINT---RESZLETES---

Az 1-2. §-hoz

Az általános rendelkezéseket tartalmazza, mely rendelkezések megfelelnek a nemzetközi gyakorlatnak.

A 3-7. §-hoz

Rögzíti, hogy a magyar vámtarifa a legkorszerűbb ún. Harmonizált Nomenklatúrán alapszik, mely Nomenklatúrát már több mint száz ország alkalmazza.

Az áruk vámterhének megállapításához a megfelelő vámtétel kiválasztása szükséges; ehhez az árukat az áruosztályozás szabályai szerint be kell sorolni a vámtarifába.

Az áruosztályozás - nemzetközi egyezményen alapuló - szabályainak, továbbá az áruosztályozás részleteit szabályozó, szintén nemzetközi előírásokon alapuló vámtarifa magyarázatnak a kiadására a törvény az ipari és kereskedelmi miniszternek és a pénzügyminiszternek ad felhatalmazást.

A 8-13. §-hoz

A vámtételek kialakítását szabályozza, részint a vámtarifa egyes hasábjaira vonatkozó szabályokat rögzíti. A vámtarifa vámtételeket magában foglaló hasábjai tekintetében a törvény a jelenlegi szabályokból indul ki. Tehát az általánosnak mondható legnagyobb kedvezményes elbánás szerinti vámtételeken kívül autonóm és szerződéses kedvezményes vámtételeket tartalmaz a vámtarifa. A 13. § lehetővé teszi büntető vámtétel alkalmazását a magyar árukkal szemben hátrányos megkülönböztetést alkalmazó országok termékeire, de ezt a vámtarifa külön hasábban nem szerepelteti.

A 14-15. §-hoz

Tartalmazzák a vámtételek felemelésének és csökkentésének feltételeit.

Az autonóm preferenciális vámtételek módosítását nemzetközi kötelezettségek nem korlátozzák.

A legnagyobb kedvezményes vámtételek emelésére a GATT-ban (GATT 1947 és GATT 1994) lekötött vámtételek esetében csak az előírt konzultációs eljárást követően, az érintett külföldi szállító országok egyetértésével kerülhet sor. Amennyiben a legnagyobb kedvezményes vámok emelése érinti a társulási és szabad kereskedelmi megállapodásainkban vállaltakat, úgy a vonatkozó egyezmények eljárási szabályait is figyelembe kell venni.

A vámtételek csökkentését a törvény meghatározott feltételek esetén teszi lehetővé.

A 16. §-hoz

Tartalmazza a vámtételek átmeneti - egy-egy naptári évre vonatkozó - csökkentésének szabályait.

A nemzetközi szabályokkal összhangban az átmeneti időre szóló csökkentésre három lehetőséget állapít meg a törvény: a vámkontingenst, a vámfelfüggesztést és a vámkedvezményes (engedélyjegyes) eljárást. Ezeket IKM-PM miniszteri együttes rendelet határozza meg.

A vámtételek átmeneti csökkentésére is vonatkoznak a vámtétel csökkentések előzőekben leírt, szűk körre szorított szabályai.

A 17. §-hoz

A jelenleg hatályban lévő "Kereskedelmi Vámtarifa 1995" vámtarifaszámai, az árumegnevezései és vámtételei a nemzetközi kötelezettségek oldaláról rendkívüli módon behatároltak, ugyanakkor különféle gazdasági szempontok egyes vámtételek gyors változtatását indokolják, mely kívánatossá teszi, hogy a Kereskedelmi Vámtarifa módosításának jogköre továbbra is a két illetékes miniszter, tehát az ipari és kereskedelmi, illetve a pénzügyminiszter hatásköre maradjon. Az átmeneti jellegű vámtétel változtatások meghirdetésére - a törvényben meghatározott feltételekkel - ugyancsak az ipari és kereskedelmi miniszter és a pénzügyminiszter kap felhatalmazást.

A 18-21. §-hoz

A Vámtarifa Bizottság feladatát, összetételét és lehetőségeit szabályozza. Miután a Vámtarifa Bizottságban az érintett főhatóságokon kívül az érdekvédelmi, valamint az ellenérdekű szervezetek képviselői is résztvesznek, a Bizottság javaslatai, állásfoglalásai ezek álláspontját is tükrözik. A Bizottság nem hatóság, hanem gazdaságpolitikai döntéselőkészítő tanácsadó szervezet.

A Bizottság összetételének, ügyrendjének megállapítását a törvény végrehajtási rendelete tartalmazza.

-----STARTING---POINT---VEGE---

A 22-23. §-hoz

A törvény végrehajtásáról az ipari és kereskedelmi miniszter és a pénzügyminiszter gondoskodnak, a felhatalmazásban szereplő tárgyak rendeleti szabályozásával.

A 24. §-hoz

A törvény a végrehajtásra való felkészüléshez a szükséges időt biztosítja.