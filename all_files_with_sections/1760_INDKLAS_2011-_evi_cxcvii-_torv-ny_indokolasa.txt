2011. évi CXCVII. törvény indokolása

a csődeljárásról és a felszámolási eljárásról szóló 1991. évi XLIX. törvény, a gazdasági társaságokról szóló 2006. évi IV. törvény, a cégnyilvánosságról, a bírósági végeljárásról és a végelszámolásról szóló 2006. évi V. törvény, továbbá az ezekkel összefüggő egyes törvények módosításáról

-----STARTING---POINT---ALTALANOS--- 

A Széll Kálmán Akcióterv 16. pontja célul tűzi ki többek között a felszámolási eljárások gyorsítása érdekében szükséges jogszabályok megalkotását. Ezeket a törvénymódosításokat a Kormány 2011. II. félévi munkaterve is tartalmazza.

A törvény a Széll Kálmán Akcióterv 16. pontjának végrehajtását szolgálja. Célja a fizetésképtelenségi, továbbá a cégeljárási eljárási szabályok hatékonyabbá tétele, a hitelezők érdekeinek védelme, a gazdasági életben tapasztalt visszaélések megszüntetése, a jogérvényesítés elősegítése. Ennek érdekében módosul a gazdasági társaságokról szóló törvény, a cégeljárási törvény, továbbá az egyéni vállalkozókról szóló törvény is. A törvény többi módosító rendelkezése a jogszabályok közötti összhangot szolgálja.

A jelen törvény a cégjogi, társasági jogi és a csődjogi szabályozás módosításával kíván hozzájárulni ahhoz, hogy a piaci életben egyre inkább tapasztalt és a jelenlegi eljárási lehetőségekkel csak korlátozottan befolyásolható, a hitelezőket és az államot károsító, a cégeljárás egyszerűsítésével visszaélő vállalkozói magatartások visszaszoruljanak.

Annak érdekében, hogy a vagyontalan, kiüresített, munkavállalókkal sem rendelkező vállalkozások piacról történő kivezetése gyorsabban, és kevesebb állami kiadással történjen, a törvény erre egy külön eljárást vezet be, az ún. kényszer-törlési eljárást, amely feleslegessé teszi, hogy ezen vállalkozások megszüntetésére egy újabb bírósági eljárás (egyszerűsített felszámolás) lefolytatásával kerüljön sor.

A fizetésképtelenségi eljárási szabályok módosítása azt célozza, hogy a szabályozás biztosítsa az eljárás alá került adós vállalkozás vagyonának védelmét, erősítse a csődeljárás adósságrendező funkcióját, a csődegyezségek megkötésével a felszámolási eljárások száma csökkenjen. Mindezek ugyanis közvetetten hozzájárulhatnak a vállalkozások munkahelymegtartó képességének megőrzéséhez. A szabályozás elősegíti továbbá, hogy ezek az eljárások átláthatóbbak és a kapcsolódó jogszabályokkal koherensek legyenek.

A bírósági eljárások gyorsabbá és hatékonyabbá válnak azáltal, hogy a bizonyíthatóan vagyontalan cégek megszüntetésekor nem történik meg a „csődnyitás”, helyette egy gyorsított eljárásban történik meg a piacról való kivezetésük. Természetesen ezen vállalkozások vezetőinek is fennáll a felelősségük a hitelezők érdekeit sértő tevékenységük, és a mulasztásaik miatt, amennyiben a felróhatóságuk megállapítható.

A cégeljárás az utóbbi években igyekezett lépést tartani az információtechnológia fejlődésével, és az elektronikus cégeljárás fokozatos bevezetésével korszerű eljárási formává alakult.

Annak érdekében, hogy a gyors cégalapítás lehetősége továbbra is biztosítva legyen, ugyanakkor hitelezővédelmi szempontok is érvényesüljenek, a törvény módosítja az egyszerűsített cégeljárás szabályait.

A módosítás értelmében egyszerűsített cégeljárás cégalapítás esetén lehetséges, meghatározott cégformákra (személyegyesítő társaságok és egyéni cég) vonatkozóan. A módosítás megszünteti azt a rossz gyakorlatot, hogy a cégbírósághoz nem kell benyújtani valamennyi okiratot. A cégbíróságon a bejegyzési kérelem elbírálási határideje az adószám megérkezésétől kezdődik. A jogi képviselő felelőssége egyértelműbbé válik. Az egyszerűsített eljárásban a jogi képviselő törvényességi szempontból előzetesen ellenőrzi az általa benyújtott iratok megfelelőségét, azt szavatolja.

A módosítás a cégjegyzékbe bejegyzett személyek vonatkozásában több személyazonosító adat nyilvántartását írja elő, valamint az ügyvéd által készített társasági szerződés és aláírás-minta esetén megköveteli a személyazonosság ellenőrzését. Szigorodnak a vezetői tisztség viselésének szabályai, a cégbíróság folyamatosan ellenőrzi a cégjegyzékbe bejegyzett vezető tisztségviselőket.

Külföldi cég részvétele esetén ismételten szükséges a külföldi cég nyilvántartásba vételének igazolása.

A törvény megerősíti a székhely intézményét a székhelyhasználat jogcímének igazolásával, valamint az ügyvédi székhelyszolgáltatás megszüntetésével.

Amennyiben a cég törvényes működését nem biztosítja, úgy egy hatékonyabb törvényességi felügyeleti eljárásban a cégbíróság akár egy intézkedése alkalmazása után - a körülmények figyelembe vételével - a céget megszűntnek nyilváníthatja.

Megszűnik a kényszer-végelszámolás jogintézménye. A jogalkalmazási tapasztalatok azt mutatták, hogy a kényszer-végelszámolási eljárás lefolytatása nehézkes, a vezető tisztségviselők nem minden esetben működnek együtt a kijelölt végelszámolóval, akinek információk hiányában szinte lehetetlen lefolytatnia a jogutód nélküli megszűnéssel kapcsolatos eljárást. A kényszer-végelszámolások nagy része átfordult felszámolási eljárásba, ezzel megkettőzve az eljárásokat. Szükséges ezért egy olyan eljárásrend kialakítása, ahol a vagyontalan cégek megszüntetésére gyors eljárásban kerül sor. A fantomizálódott, kiüresedett vagy fizetés- és működésképtelen cégek helyzete és vagyona az állami adóhatóság közreműködésével kerül felmérésre. Ezen cégek vezető tisztségviselői és a többségi befolyással rendelkező tagok esetében bírósági eljárásban megállapítható, hogy korlátlanul és teljes felelősséggel tartoznak a társaság tartozásaiért, valamint bizonyos körben nem lehetnek más gazdasági társaság tagjai vagy vezető tisztségviselői.

Az egyéni vállalkozóról és az egyéni cégről szóló 2009. évi CXV. törvény 2010. január 1-jén lépett hatályba. Az elmúlt évek jogalkalmazási tapasztalatai miatt indokolttá vált a jogszabály felülvizsgálata. A módosítások döntő többsége pontosító jellegű, egyértelműen meghatározásra került a Hatóság és a nyilvántartást vezető szerv közötti feladatkör-megosztás, valamint a jogalkalmazás során felmerült anomáliák megszüntetésére is sor került.

A módosítás megszünteti a korlátozott tagi felelősséggel működő egyéni cég jogintézményét, annak ellentmondásossága, valamint hitelezővédelmi okok miatt.

-----STARTING---POINT---RESZLETES---

Az 1. §-hoz

A 1991. évi XLIX. törvény (a továbbiakban: Cstv.) 2. §-ának új bekezdése egyértelművé teszi, hogy a Cstv. csak akkor irányadó a biztosító egyesületekre, ha nem rendelkezik másképp a biztosítókról és a biztosítási tevékenységről szóló 2003. évi LX. törvény (a továbbiakban: Bit.) A sajátos szabályokat a Bit. 217-224. §-a tartalmazza, hasonló szabályokat kimondva, mint a biztosító részvénytársaság és a biztosító szövetkezet esetében.

A 2. §-hoz

A Cstv. 3. §-ában egyes fogalmak (hitelező, függő követelés) pontosítását és a megváltozott §-okhoz való igazítását célozza.

A 3. §-hoz

A Cstv. 4. §-ának módosítása a csődvagyon fogalmával függ össze. Változatlan marad az a rendelkezés, hogy „vagyon” alatt a számviteli törvény szerinti befektetett vagy forgóeszközt kell érteni. Pontosabban meg kell azonban határozni, hogy melyek a kivételek. Ilyen pl. ami állami vagy önkormányzati tulajdonban van és azt a vállalkozás vagyonkezelői jogánál fogva mutatja ki a könyveiben. Nem tartozik továbbá a csődvagyonba az sem, amely bár az adós birtokában van, de az eladó a tulajdonjogot fenntartotta a vételár kiegyenlítéséig.

A 4. §-hoz

A Cstv. 5. §-ának módosítása a hitelezői képviselőnek a felszámoló (vagyonfelügyelő) általi tájékoztatását szolgálja.

Az 5. §-hoz

A Cstv. 5/A. §-ának módosítása a hitelezői választmányhoz a hitelezők csatlakozását (akár régiek akár újabbak) segíti elő, tekintettel arra, hogy csak egy választmány működhet. A hitelezők választmány helyett hitelezői képviselőt is megbízhatnak, ugyanolyan arányban és eljárásrendben, mind a választmányt. A hitelezői képviselővel kötött szerződés szabja meg a feladatait, költségeinek viselését stb.

A 6. §-hoz

A Cstv. 6. §-ának módosítása a bírósági illetékességi szabályok kiegészítése érdekében indokolt, rendezi, hogy melyik bíróság illetékes akkor, ha az adós az eljárás alatt átteszi a székhelyét más bíróság illetékességi területére. A bíróságoknak elektronikus úton tájékoztatniuk kell egymást arról, hogy mely szervezetek nyújtottak be náluk csődeljárást, vagy melyek ellen kezdeményeztek előttük felszámolást. 2012. júliusáig az Országos Bírósági Hivatalnál fel kell állítani egy elektronikus nyilvántartást a megindult, de még jogerősen el nem rendelt csődeljárásokra és felszámolási eljárásokra, ehhez a bíróságok és az ügyészségek férhetnek hozzá. A jogerősen elrendelt csődeljárások és felszámolási eljárások esetén a nyilvántartásból ezek a szervezetek már törölhetők, hiszen nyilvános cégnyilvántartásból ez az adat megismerhető mindenki számára, így a bíróságok számára is.

A Cstv. 6. § (1a)-(1b) bekezdésének beiktatását az indokolja, hogy az adósnak ne legyen érdeke, hogy a hitelezői elől a székhelyét az ország egy távolabbi megyéjébe (településére) helyezze át, és ott kezdeményezzen maga ellen eljárást, megnehezítve ezzel a hitelezők részvételét az eljárásban.

A Cstv. 6. §-ának kiegészítése azért szükséges, hogy egyértelmű legyen, mely esetekben kell a Pp.-t alkalmazni, és milyen eltérésekkel.

A 7. §-hoz

A Cstv. 6/A. § módosításának célja, hogy az adós gazdálkodó szervezet ellen - a fizetésképtelensége okán - a felszámolási eljárást meg lehessen indítani, ha annak egyébként a Cstv.-ben meghatározott feltételei fennállnak. A felszámolási eljárást azonban fel kell függeszteni, ha büntetőügyben az adós gazdálkodó szervezettel szemben intézkedés alkalmazásának lehet helye, és erről a büntetőügyben eljáró bíróság vagy ügyész a bíróságot értesítette vagy arról egyébként a bíróságnak hivatalos tudomása van. A felfüggesztést akkor kell elrendelni, ha az adós vezetője már teljesítette a Cstv. 31. §-a szerinti, tevékenységet lezáró mérlegkészítési kötelezettségét és az iratanyagot a felszámolónak átadta, továbbá a felszámoló és a hatóságok tájékoztatásával összefüggő feladatait teljesítette, és ezt követően a felszámoló elvégezte a hitelezők követeléseinek nyilvántartásba vételét. A felszámolási eljárás felfüggesztése akkor is kötelező, ha az adós vezetője ezeket a teendőit elmulasztja.

A felfüggesztés a büntetőügyben eljáró bíróság határozatának jogerőre emelkedéséig, illetve a büntetőeljárás során alkalmazott intézkedés végrehajtásának befejezéséig tart. A felfüggesztés alatt a felszámolónak el kell látnia a feladatait, az adós ellen az esetleges perek folytatódnak, továbbá a felszámoló megtámadhatja az adós fedezetelvonó ügyleteit is.

A büntetőügyben eljáró bíróság által zár alá vont vagyon nem vonható be a vagyonfelosztásba. A felszámoló kérelmet nyújthat be a bírósághoz a zár alá vétel korlátozása, illetve az értékesítés engedélyezése tárgyában, de az értékesítés csak olyan módon valósítható meg, hogy ne veszélyeztesse a büntető ügyben kiszabható pénzbírság és bűnügyi költség megtérítését. Az értékesítés esetén a vételárból a biztosíték összege lép a zár alá vont vagyon helyébe. A büntetőügy lezárását, illetve érdemi befejezését követően a bírósági letéti számláról visszautalt összeg bekerül az adós gazdálkodó szervezet vagyonába, a büntetőeljárásban az állam javára fizetendő pénzbírságot és bűnügyi költséget a felszámoló hitelezői igényként nyilvántartásba veszi, és a kielégítési sorrend szabályai szerint kerül sor a követelés kielégítésére.

A 8. §-hoz

A törvény kimondja, hogy az adósnak jogi képviselő útján kell beadnia a csődeljárás iránti kérelmet. Ezt a változtatást az indokolja, hogy lehetőség szerint ne kerüljön sor hiánypótlásra, a kérelem és a csatolandó okiratok jogszabályoknak megfelelő előkészítését a jogi képviselő ellenőrizni tudja.

A 9. §-hoz

A Cstv. 8. §-a tartalmazza, hogy milyen követelményeknek kell megfelelnie az adós által a csődeljárás kezdeményezésekor benyújtandó kérelemnek, és mit kell ahhoz csatolni. A kiegészítés azt szolgálja, hogy a hitelezők teljes képet kapjanak az adós jelenlegi és jövőbeni tartozásállományáról. A bíróság számára továbbá az adósnak azt is be kell jelentenie, hogy van-e tudomása ellene kezdeményezett felszámolási eljárásról. Ezeket a bíróságokat tájékoztatnia is kell a csődeljárás iránti kérelme benyújtásáról.

A törvény megszünteti azt a lehetőséget, hogy a hitelező is kezdeményezhessen (felszámolás helyett) csődeljárást. Ennek az az oka, hogy ilyen hitelezői kezdeményezés az adós egyetértése és aktív közreműködése nélkül nem vezet sikerre, és a gyakorlatban visszaélésekre került sor pl. oly módon, hogy az adós és „baráti” hitelezője ily módon próbálta elodázni a felszámolás elrendelését, és nyert időlegesen csődvédelmet.

A 10. §-hoz

A Cstv. 9. §-a jogalkalmazói tapasztalatokat felhasználva szabályozza az eljáró bíróság feladatait. Amennyiben a kérelemről azonnal kiderül, hogy érdemi elbírálásra alkalmatlan, azt azonnal el lehet utasítani, és akkor nem kerül sor az ideiglenes fizetési haladék közzétételére sem.

A Cstv. 9. §-ból elmaradnak a csődeljárás hitelező általi kezdeményezésével összefüggő részek, tekintettel ara, hogy erre a jövőben nem lesz lehetőség.

A csődeljárás iránti kérelmet elutasító végzés elleni fellebbezés határideje 5 nap, és a határidő elmulasztása esetén fellebbezésnek nincs helye.

A bíróság akkor is megszünteti a csődeljárást, ha utóbb szerez arról tudomást, hogy a kérelmet hivatalból el kellett volna utasítani. Ebben az esetben a vagyonfelügyelő az addig elvégzett munkájával arányos, csökkentett díjra jogosult.

Emelkedik a bírság felső határának összege, és a törvény a bírság alsó határát is megszabja, ha az adós a csődeljárás iránti kérelmében valótlan adatokat közölt vagy valótlan tartalmú dokumentumokat csatolt.

A 11. §-hoz

A Cstv. 10. §-ának módosítása szerint az adóst a fizetési haladék 90 nap helyett 120 napig illeti meg. A gyakorlat ugyanis azt mutatta, hogy a csődeljárással leginkább a közepes és nagyobb vállalkozások élnek, ezeknél pedig nem volt elegendő a 90 nap az egyezségkötés megfelelő előkészítésére, tekintettel arra is, hogy a bírósági döntéshozatalnak is van időigénye.

A csődeljárás kezdő időpontját követően keletkező követeléseiket a hitelezők az eddigi 3 nap helyett 8 napon belül jelenthetik be a vagyonfelügyelőnek, és eddig kell befizetniük a regisztrációs díjat is. Minderre és a követelés bejelentés elmulasztásának jogkövetkezményeire a csődeljárást elrendelő bírósági végzés is figyelmezteti a hitelezőket.

A 10. §-ban pontosításra kerülnek a bíróság feladatai a korábban kezdeményezett, de még el nem rendelt felszámolási eljárásokkal, illetve a csődeljárás alatt kezdeményezett felszámolási kérelmekkel összefüggésben.

A 12. §-hoz

A Cstv. 11. §-ában pontosításra kerül, és az időközi jogszabályi változásokat követi a moratórium alatt is kifizethető tartozások felsorolása.

Annak érdekében, hogy az adós üzemszerű működése a csődeljárás alatt megmaradhasson, és ne lehetetlenüljön el a piaci helyzete, kizárólag a vagyonfelügyelő ellenjegyzésével teljesíthetők a gazdasági tevékenység indokolt mértékű fenntartásához szükséges kifizetések.

A törvény egyértelművé teszi, hogy a fizetési haladék időtartama alatt végrehajtás elrendelésének nincs helye.

Az üzleti partnerekkel való piaci kapcsolat fenntartását célozzák a 11. § kiegészítései, továbbá azt, hogy a pénzforgalmi szolgáltatóknak hitelt érdemlő információjuk legyen arról, hogy mely kifizetéseket lehet az adós számlájáról teljesíteni az ideiglenes fizetési haladék és a fizetési haladék időtartama alatt. A hitelezőket a törvény arra ösztönzi, hogy a csődeljárásban a jogszabályban megszabott határidőben jelentsék be követeléseiket, mert csak ebben az esetben kamatoznak követeléseik a fizetési haladék időszaka alatt, továbbá ebben az esetben illeti meg őket az igényérvényesítési határidők meghosszabbodása.

A törvény - a visszaélések elkerülése érdekében - kizárja a fellebbezési jogot az olyan végzés ellen, amely a csődeljárás szabályait megsértő adóst azzal bünteti, hogy a vagyonfelügyelőnek erősebb felügyeleti és ellenőrzési jogosítványokat biztosít.

A 13. §-hoz

A Cstv. 12. §-ának módosítása a jogalkalmazói tapasztalatokat figyelembe véve módosítja a csődeljárásban a hitelezők bejelentkezésének szabályait, az ún. biztosított hitelezők fogalmát, a regisztrációs díj befizetésének módját. A külföldi hitelezőnek kézbesítési megbízottról is gondoskodnia kell. A vitatott hitelezői követelések fogalma és a vitatott követelésekre vonatkozó tartalékképzési szabály is pontosításra kerül, biztosítékadásra is mód van az adós részéről.

A 14. §-hoz

A Cstv. 13. § (4) bekezdésének módosítása az érvénytelenség jogkövetkezményére történő utalással egészül ki. Az adósnak a csődeljárás szabályaiba ütköző és a vagyonfelügyelőt kijátszó ügyleteinek eredményes bírósági megtámadása esetén az érvénytelenség jogkövetkezményeit kell alkalmazni.

A 15. §-hoz

A Cstv. 15. §-ának módosítása a vagyonfelügyelő feladatait egészíti ki, ha az adós részéről a csődeljárás szabályait sértő vagy jogellenes vagyonkimentő tevékenységet tapasztal.

A 16. §-hoz

A Cstv. 16. §-a a vagyonfelügyelői tisztség megszűnésének eseteit pontosítja akkor, ha sikertelen csődegyezség miatt a bíróság elrendeli a felszámolást. A 16. § (3) bekezdése egyértelművé teszi, hogy a vagyonfelügyelői díjszabás sávosan van megállapítva.

A törvény a vagyonfelügyelői díjakat is csökkenti, tekintettel arra, hogy annak mértéke - különösen a nagyobb vagyonnal rendelkező vállalkozások esetében - a némely esetben aránytalanul magas díjazást tett lehetővé. A bíróság továbbá lehetőséget kap arra, hogy a vagyonfelügyelő díját a törvényben meghatározott mértéknél alacsonyabb összegben határozza meg, figyelembe véve a felszámoló által elvégzett feladatok jellegét, munkaterhét, illetve a csődeljárás időtartamát.

A 17. §-hoz

A Cstv. kiegészítése abból a célból indokolt, hogy az adós és a hitelező az egyezségi tárgyalást alaposan előkészítse. Ennek érdekében kicsit több idő áll rendelkezésre a hitelezőkkel lefolytatandó első egyezségi tárgyalás megtartására, viszont az adósnak már az első tárgyalásra el kell készítnie a fizetőképessége helyreállítását és az adósságok rendezését célzó programot, sőt egy előzetes egyezségei javaslatot is. Ily módon nagyobb az esélye annak, hogy hamarabb születik csődegyezség, de legalábbis a hitelezők információt tudnak kapni az adós szándékairól és reorganizációra való képességéről is.

A fenti szabály amiatt is szükséges, hogy az adósok a csődvédelmet ne használják fel az eljárás elhúzására.

A 18. §-hoz

A Cstv. 18. §-a az egyezségi tárgyalás és a tárgyaláson történő szavazás rendjét állapítja meg. A törvény a gyakorlati tapasztalatok alapján ezeket változtatja, illetve egészíti ki. Az egyezségi tárgyaláson a hitelezők választmány helyett hitelezői képviselő megbízásáról is dönthetnek. Ha az adósnak át kell dolgoznia az egyezségi javaslatot, akkor ezt ugyanúgy 8 nappal a következő tárgyalás előtt kell eljuttatnia a hitelezőknek. Ennek kimondása azért szükséges, mert a hitelezők képviselőinek is fel kell készülniük nemcsak az első, hanem a következő egyezségi tárgyalásra is, és esetlegesen be kell szerezniük a döntéshozójuk (vezetői testület, tulajdonosok stb.) hozzájárulását is.

A törvény - az arányosabb szavazatszámítás érdekében - a hitelezői követelés minden 50 E forintja után biztosít egy szavazatot, ebben az esetben nincs töredékszavazat. A fizetési haladék alatt keletkező kamatköveteléseket itt nem kell számításba venni, mert az nagyon megnehezítené az egyezségi döntés előkészítését.

Változás a hatályos szabályozáshoz képest, hogy a cégcsoporton belüli azon hitelező, aki az adóst megfelelő mértékű reorganizációs célú hitelnyújtással segíti, nem lesz a szavazatszámítás során „hátrasorolt” hitelező.

Változik a fizetési haladék meghosszabbítása iránti kérelem benyújtásának határideje is, figyelemmel arra, hogy a haladék első határideje 90 napról 120 napra változott.

A 19. §-hoz

A Cstv. 20. § módosítása a jogalkalmazás tapasztalatai alapján, továbbá a 12. § módosításával összhangban pontosítja az egyezségkötés hatályára vonatkozó rendelkezéseket.

A 20. §-hoz

A Cstv. 21. §-ának módosítása a csődeljárásban kötött egyezség tartalmi elemeit egészíti ki, a törvény egyéb változásaihoz igazítva.

A 21. §-hoz

A Cstv. 21/A. §-ának módosítása a csődegyezségi tárgyalás eredményének a bírósághoz történő bejelentésére, továbbá az egyezségi megállapodás és mellékleteinek becsatolására, továbbá a bíróságnak az egyezségről való döntésére vonatkozóan tartalmaz rendelkezéseket. Ha az adós vezetője az eljárási határidőt elmulasztja, bírsággal kell sújtani, hiszen emiatt halasztódik az érdemi döntéshozatal, és nem lehet rendelkezni a moratórium megszüntetéséről sem.

A törvény egyértelművé teszi, hogy a bíróságnak az egyezség megkötésekor vizsgálnia kell a törvényi feltételek teljesülését, így azt is, hogy az egyezség nem sérti-e a jóhiszemű joggyakorlás követelményeit. Az egyezséget jóváhagyó végzés ellen nincs perújításnak helye.

A törvény kimondja, hogy az adós ellen a csődeljárás kezdeményezése előtt indított, és a csődeljárás alatt szünetelő végrehajtási eljárások akkor folytatódnak, ha az adós a csődegyezségben foglaltakat nem teljesíti.

A 22. §-hoz

A Cstv. 21/B. §-a azt az esetkört szabályozza, ha az egyezségi megállapodás nem jött létre, vagy nem felel meg a törvényi feltételeknek, ezért azt a bíróság nem hagyja jóvá. A törvény -a csődvagyon megőrzése érdekében - kimondja, hogy ebben az esetben a bíróság a haladékot meghosszabbítja a felszámolást elrendelő jogerős végzés közzétételét követő második nap 0 óráig. A vagyonfelügyelő megbízatása (ideiglenes vagyonfelügyelői jogosítványokkal és díjazással) megmarad addig is, míg a felszámoló ezeket a feladatokat tőle átveszi. A törvény rendezi a vagyonfelügyelő ezen időszakra eső díja előlegezésének és megfizetésének szabályait is rendezi.

A Cstv. 21/C. §-ában a hirdetményi kézbesítés szabályai kerülnek pontosításra. Ezen szabály akkor alkalmazható, ha a nyilvántartásba vett hitelezők száma több mint 100. A végzést ilyenkor is meg kell küldeni postai úton az adósnak, a vagyonfelügyelőnek, továbbá (ha van) a hitelezői választmánynak, hitelezői képviselőnek, ezenkívül a bíróság hirdetőtábláján is közzé kell tenni. A végzés rendelkező részét a Cégközlöny honlapján két alkalommal, 2 napos időközökkel kell közzétenni. A hirdetményi kézbesítés esetén a végzést a második közzététel napján kell kézbesítettnek tekinteni. A közzététel tartalmazza, hogy a végzés teljes szövege a bíróságon átvehető, továbbá hogy a végzés ellen benyújtott esetleges fellebbezéseket a kézbesítést követő 3 munkanapon belül lehet a bíróságon megtekinteni, és a kézbesítést követő 5 munkanapon belül lehet rá észrevételt benyújtani.

A fellebbezést 8 munkanapon belül kell benyújtani, és a bíróságnak 8 munkanapon belül kell róla döntenie. Az egyezséget jóváhagyó jogerős végzés közzététele időpontjában szűnik meg a fizetési haladék. A végzést az adós és a vagyonfelügyelő köteles az adós számláit vezető pénzforgalmi szolgáltatóknak haladéktalanul bemutatni.

A 23. §-hoz

A Cstv. 22. §-ának módosítása a bírósági illetékességi szabályokat rendezi, ha a felszámolást csődeljárás vagy a cégbíróság által lefolytatott eljárások előzték meg.

A törvény kimondja, hogy a jogi képviselet kötelező, ha a felszámolást maga az adós, vagy annak hitelezője, illetve az adós végelszámolója kezdeményezte.

A 24. §-hoz

A Cstv. 24/A. §-ában az ideiglenes vagyonfelügyelőre vonatkozó szabályok kerülnek módosításra. Az ideiglenes vagyonfelügyelő kirendelésére hasonló módon és eljárással kerül sor, mint a felszámolónál, illetve a vagyonfelügyelőnél. A vagyonfelügyelő haladéktalanul köteles az adósnál a tevékenységét megkezdeni. A pénzforgalmi szolgáltatókat is értesíteni kell az ideiglenes vagyonfelügyelő jogosítványairól.

A törvény rendezi az adós vezetőjének az ideiglenes vagyonfelügyelővel szemben fennálló kötelezettségeit. Az ideiglenes vagyonfelügyelő azonnal értesíti a bíróságot, ha az adósnál vagyonkimentő vagy a hitelezők érdekeit más módon sértő jogügyleteket tapasztal.

A 25. §-hoz

A Cstv. 25. § (1) bekezdése a 27. § kiegészítése miatt indokolt, amely arról szól, hogy mit kell tartalmaznia azon hitelezői fizetési felszólításnak, ami a felszámolási eljárás megindítását meg kell hogy előzze.

A 26. §-hoz

A Cstv. 26. §-ának módosítása 45 napos fizetési haladékot tesz lehetővé a felszámolási eljárás elrendelése előtt az adós számára, a most hatályos szabályozás szerint ez 30 nap volt. A törvény rendezi, hogy ez a határidő mikor kezdődik.

A törvény tartalmazza továbbá a felszámolási kérelemtől való elállásra, illetve az eljárás szünetelésére vonatkozó szabályokat, egyértelművé téve, hogy hol kíván a jogalkotó eltérni a Pp. szabályaitól.

A 27. §-hoz

A Cstv. 27. §-a továbbra is 60 napban rögzíti a bíróságnak a felszámolás elrendelésére vonatkozó határidejét. Kimondja, hogy a felszámolást elrendelő végzés ellen felülvizsgálatnak nincs helye.

Pontosításra kerülnek ezenkívül a fizetésképtelenség megállapításának esetkörei is (pl. a korábbi felszámolási egyezség nemteljesítése, fizetési meghagyásban meghatározott pénzfizetési kötelezettség nemteljesítése).

Fontos kiegészítés került be a Cstv.-be arra vonatkozóan, hogy kisösszegű tartozások miatt ne lehessen az adós felszámolását kezdeményezni a hitelező által. Az a hitelező nem kérheti az adós felszámolását, aki a megelőző csődeljárásba nem jelentkezett be. Az adós fizetési felszólításának szabályai, továbbá az adósnak a követelés vitatására vonatkozó lehetősége is részletezésre kerül, segítve ezzel az egységes joggyakorlatot.

Ugyancsak az egységes joggyakorlatot és az adósnak az eljárások elhúzására vonatkozó törekvései visszaszorítását szolgálja annak szabályozása, hogy az adós mikor hivatkozhat eredményesen a bíróság előtt a hitelező követelésének beszámítással történő teljesítésére.

A 28-30. §-hoz

A Cstv. 27/A-27/C. §-ának módosítása a felszámoló kirendelésének szabályait szabályozza, a legutóbbi csődnovella óta szerzett gyakorlati tapasztalatok alapján. Az eljáró bíró fogja kirendelni a felszámolót, ám részletesen meg kell indokolnia, ha nem az elektronikus rendszer által felajánlott felszámolói szervezetet választja.

A felszámolók a felszámolói nyilvántartásba bejelenthetik, hogy mely ítélőtábla illetékességi területén kívánják folytatni tevékenységüket. Így csak ezen a területen kötelesek a kirendelésben foglaltaknak megfelelően eljárni.

A törvény szigorítja a felszámolókra és a felszámolóbiztosokra vonatkozó kizárási és összeférhetetlenségi okokat, szigorítja követelményeket, bővíti a felszámolói névjegyzék tartalmát, az ezzel összefüggő adatszolgáltatási és közzétételi kötelezettségeket. A felszámolóbiztosokra vonatkozó szakirányú végzettség elismerhetősége tekintetében szakhatóságot vonhat be a felszámolói névjegyzéket vezető szerv.

A felszámolónak -a jogsértő tevékenysége miatti - felmentéséről a bíróságnak értesítenie kell a felszámolói névjegyzéket vezető szervet is.

Az a felszámoló szervezet, amely a nyilvános pályázati feltételeknek megfelelt, de a keretszám miatt nem került be névjegyzékbe, a folyamatban lévő csődeljárásokban, illetve felszámolási eljárásokban még eljárhat.

A felszámoló szervezet törvényes képviseleti jogkörét, illetve a felszámolóbiztos szerepét is egyértelművé teszi a törvény.

A 31. §-hoz

A Cstv. 28. §-ának módosítása a felszámolást elrendelő bírósági végzés tartalmát, közzétételi szabályait pontosítja.

A hitelezői követelések bejelentésére vonatkozó szabályok is pontosításra kerülnek. Rendezi a törvény, hogy ha az adós számlájára tévesen került átutalás (azaz tévesen jelölték meg kedvezményezettként az adóst) a felszámoló intézkedhet az összeg visszautalása iránt.

A 32. §-hoz

A Cstv. 29. §-a kiegészítésre kerül azzal, hogy a felszámolás elrendeléséről a bíróságnak értesítenie kell az alapítási, illetve tevékenységi engedélyt kiadó hatóságokat is.

A 33. §-hoz

A Cstv. 31. §-ának módosítása részletezi az adós vezetőjének kötelezettségeit a felszámolás elrendelésével összefüggésben, a felszámolóval való együttműködési kötelezettségét mondja ki, mégpedig a csődvagyon átadásának és felmérésének érdekében.

A 34. §-hoz

A Cstv. 33. §-át azért kell kiegészíteni, hogy ha az adós vezetője megsérti a 31. § szerinti kötelezettségeket, akkor a mulasztása miatti költségeket, továbbá a bírságot be lehessen hajtani.

A 35. §-hoz

A Cstv. 33/A. §-ának módosítását a jogalkalmazási problémák indokolják, ezenkívül pontosítani kell a cégtulajdonosok mögöttes felelősségének szabályait is. Továbbra is indítható megállapítási majd a marasztalási kereset, megtartja a módosítás a biztosítékadási kötelezettséget, de összehangolásra kerül a 33/A. § és a 63. §, továbbá a 63. § (3) bekezdésének szövege ide kerül át.

A 36. §-hoz

A Cstv. 37. §-ának szövege az egyezségkötésre tekintettel kerül pontosításra.

A 37. §-hoz

A Cstv. 39. § szövege a hitelezői képviselővel összefüggésben módosul.

A 38. §-hoz

A Cstv. 40. §-a a felszámoló és a hitelezők perindításával összefüggésben módosul, érvénytelenség címén kérhetik az eredeti állapot helyreállítását és a közhiteles nyilvántartásba bejegyzett jog törlését is.

A 39. §-hoz

A Cstv. 42. §-a az egyezségi tárgyaláson a felszámoló kötelezettségeit és tájékoztatás adásának tartalmát részletezi. A cél az, hogy a hitelezők információt kapjanak a felosztható vagyonról, a hitelezői követelések összetételéről, ide értve a később lejáró, illetve a függő követeléseket is.

A 40. §-hoz

A Cstv. 44. §-a felszámolási eljárásban az egyezségkötés szabályait módosítja abban a tekintetben, hogy a 40 napos igénybejelentési határidőt elmulasztó, de még a 180 napos jogvesztő határidőn belül jelentkező hitelezők milyen módon vehetnek részt az egyezségkötésben. A törvény szerint a rájuk irányadó csoportban adhatják le szavazatukat, de szavazatuk értéke kevesebb lesz.

Tekintettel arra, hogy az egyezségkötéskor az adósnak lehetnek még függő követelései vagy tartozásai, ezekről is rendelkezni kell az egyezségkötés során.

A törvény kimondja, hogy az egyezség megkötésénél a jóhiszemű joggyakorlás követelményét kell szem előtt tartani, az egyezség nem tartalmazhat a hitelezők összességére vagy egyes hitelezői csoportokra vonatkozóan sem kirívóan előnytelen vagy méltánytalan rendelkezéseket.

A törvény kimondja, hogy a bíróság az egyezség jóváhagyása tárgyában hozott végzését a tárgyaláson jelen lévő feleknek kihirdetéssel közli

A 41. §-hoz

A Cstv. 45. §-ának módosítása meghatározza, hogy a bíróság mely esetben, milyen feltételekkel hagyhatja jóvá a felszámolási eljárásban kötött egyezséget. Kimondja, hogy ezen végzés ellen perújításnak helye nincs.

A 42. §-hoz

A Cstv. 45/A. §-ának kiegészítése pontosítja, hogy a bíróság mely feltételek esetén szüntetheti meg a felszámolási eljárást abban az esetben, ha az adós képessé válik minden tartozása és a felszámolás költségeinek a kifizetésére. A felszámoló minimumdíja a törvény szerint kisebb lesz, tekintettel arra, hogy kisvállalkozások esetén a díj túl magas lenne az elvégzett munkájához képest. A bíróságnak ezen túlmenően is jogában áll a felszámoló díját az elvégzett munkához, annak időigényéhez mérten meghatározni.

A 43. §-hoz

A Cstv. 46. §-ának módosítása a hitelezői választmány (hitelezői képviselő) hozzájárulását szabályozza az adós gazdasági tevékenységének folytatáshoz a felszámolási eljárás alatt. A törvény rövidíti a felszámoló számára a hozzájárulás megkérésére nyitvaálló határidőt. Rendezi azt a helyzetet is, ha a hitelezők határidőben nem közlik döntésüket.

A törvény a hitelezői követelésbejelentéssel összefüggésben kizárja a közokiratba foglalt követelés vitatását a felszámoló részéről.

A 44. §-hoz

A módosítás a Cstv. 47. §-ában rendezi, hogy ha a lízingszerződés felmondásra kerül a felszámolási eljárás alatt, akkor a szerződéses partnereknek egymással el kell számolniuk.

A módosítás a számviteli törvénnyel, illetve a kialakult gyakorlattal összhangban tartalmazza a pénzügyi lízing esetében alkalmazandó sajátos szabályokat.

A 45. §-hoz

A Cstv. 49. §-ának módosítása az adós vagyonának a felszámolás alatti értékesítésével kapcsolatban a becsérték megállapítással összefüggő bírósági végzéssel összefüggő határidőt állapítja meg.

A törvény az értékesítésben résztvevőkre vonatkozó összeférhetetlenségi és kizárási esetkört bővíti. A vevő az adóssal szemben beszámítási jogot főszabályként nem érvényesíthet, kivéve, ha az adós vagyonaként olyan lakóingatlan kerül értékesítésre, amelynek ellenértékét a magánszemély vevő részben vagy egészben már kifizette, de a tulajdonjog átruházására nem került sor a felszámolás elrendelése előtt, ily módon a lakóingatlan a csődvagyonban maradt.

A 46. §-hoz

A Cstv. 49/A. §-ának pontosítása a gyakorlati tapasztalatok alapján indokolt. Egyértelművé kell tenni, hogy mikor nyilvánítható eredménytelenné az értékesítési pályázat. Ezen kívül a második fordulós ártárgyalás előírásával olyan szabályozást céloz, hogy a korábbi árnál magasabb vételáron kerüljön sor az értékesítésre.

A 47. §-hoz

A Cstv. 49/B. §-ának kiegészítése az árverési hirdetmény kötelező adatainak bővítését tartalmazza, a földhasználatra vonatkozó adatokkal.

A 48. §-hoz

A Cstv. 49/C. §-át a törvény az állami elővásárlási jog gyakorlására jogosultak vonatkozásában pontosítja, az időközi jogszabályi változásoknak megfelelően. Jogszabálynál fogva elővásárlási jogot kap az a magánszemély, aki a csődvagyonba tartozó lakóingatlan vevője volt, de annak tulajdonjogát nem tudta a felszámolás elrendelése előtt megszerezni.

A törvény szabályozza, hogy az elővásárlási jog jogosultja milyen módon gyakorolhatja ezt a jogát.

A 49. §-hoz

A Cstv. kiegészül a felszámolási eljárás során az elektronikus értékesítés törvényi keretszabályaival (Cstv. 49/E-49/G. §). Kormányrendelet fogja meghatározni az adós vagyontárgyainak felszámoló által végzett nyilvános értékesítésére vonatkozó részletes szabályokat, meghatározza a világhálón elérhető elektronikus értékesítési rendszer kötelező bevezetésének időpontját (egyeztetve a felszámolók szakmai szervezeteivel). A kormányrendelet az elektronikus értékesítési eljárásra az elektronikus értékesítés sajátosságai által indokolt módon tartalmaz majd részletszabályokat, ideértve az érvénytelenné, illetve eredménytelenné nyilvánítás feltételeit is, meghatározza az elektronikus értékesítési rendszer szakmai és informatikai követelményeit, működésének elveit (ideértve az elektronikus árverés és pályáztatás rendjét is) az informatikai rendszer működtetésének, a működtetés ellenőrzésének felelősét, a működtetés biztonságosságával, átláthatóságával és ellenőrizhetőségével összefüggő követelményeket, az informatikai rendszer jogszabályi és működésbiztonsági tanúsításának szabályait, az elektronikus értékesítési rendszerhez felszámolóként (értékesítőként) és felhasználóként (vevőként) történő csatlakozás feltételeit, a rendszer használóira vonatkozó szabályzatok kötelező tartalmát, a felszámolók és a vevők részére a rendszer által nyújtott informatikai támogatások formáit, a rendszerüzemeltetés főbb feltételeit, az informatikai rendszer üzemeltetőjének kiválasztásával összefüggő szabályokat, az értékesítési számítógépes rendszer és a felhasználók, továbbá a felszámolók és a rendszerüzemeltető közötti megállapodások kötelező tartalmi elemeit.

A törvény meghatározza, hogy az elektronikus értékesítési pályázatnál hogyan kell a közjegyző közreműködését igénybe venni.

A törvény kimondja, hogy az elővásárlási joggal rendelkezőknek nem kell részt venniük az elektronikus értékesítésben. A felszámoló az elektronikus értékesítés érvényességének és eredményességének megállapítását követően a nyertes ajánlatot bemutatja az elővásárlási joggal rendelkezőknek, az őket megillető sorrendben, annak érdekében, hogy nyilatkozzanak: kívánnak-e élni elővásárlási jogukkal.

A törvény az elektronikus felszámolási értékesítések adatainak megőrzésére is határidőt szab meg, az ellenőrizhetőség érdekében.

A törvény kimondja, hogy a felszámoló kizárhatja az árverezésből, pályázatból azokat, akik az elektronikus értékesítés szabályait, az eljárás eredményét csalárd módon befolyásolták vagy hamis adatszolgáltatással vettek benne részt, illetve az említetteket megkísérelték.

A felszámolónak az elektronikus értékesítésen is ellenőriznie kell, hogy árverezőként, pályázóként nem járnak-e el olyan személyek, akikre nézve összeférhetetlenségi ok áll fenn. Ebből a célból a hatóságok bevonásával végezhet ellenőrzést.

Az 50. §-hoz

A Cstv. 50. §-ának módosítása a felszámolási eljárásban a közbenső mérlegkészítéssel és vagyonfelosztási javaslattal kapcsolatosan tartalmaz pontosításokat. A közbenső mérleget meg kell küldeni az állami adóhatóságnak is.

Az 51. §-hoz

A Cstv. 51. §-ának módosítása a felszámoló jogszabálysértő intézkedési vagy mulasztásai elleni kifogás benyújtásával, elbírálásával összefüggésben tartalmaz kiegészítő szabályokat. A szankciórendszer is bővül, ezenkívül a bíróság értesíti a felszámolói névjegyzéket vezető szervet, ha a felszámoló a kifogásnak helyt adó bírói végzésnek nem tesz eleget.

Az 52. §-hoz

A Cstv. 53. §-a a felszámolónak a társadalombiztosítási szervek részére történő adatszolgáltatásának tartalmát pontosítja, az időközi jogszabályváltozásokkal összhangban.

Az 53. §-hoz

A módosítás a pénzbírságot és bűnügyi költséget a Cstv. 57. §-a szerinti kielégítési sorrendben az adókkal és más köztartozásokkal egy sorban helyezi el.

Amennyiben a büntetőügyben eljáró bíróság jogerős határozata az adós gazdálkodó szervezettel szemben pénzösszegben vagy meghatározott vagyontárgyra vagyonelkobzást rendelt el, annak a Vht. szabályai szerinti végrehajtását követően a felszámolási eljárás tovább folytatódik, és a felszámoló a jogerős bírói határozattal a gazdálkodó szervezettel szemben kiszabott pénzbírságot és bűnügyi költség megfizetésére kötelezést hitelezői igényként veszi nyilvántartásba, és elégíti ki a kielégítési sorrend általános szabályai (57-58. §) szerint.

Amennyiben a büntetőügyben eljáró bíróság az adós szervezet megszüntetését rendelte el, és egyben vagy pénzösszegben vagy meghatározott vagyontárgyra rendelt el vagyonelkobzást, azt a bírósági végrehajtásról szóló törvény (a továbbiakban: Vht.) rendelkezései szerint végre kell hajtani.

Ugyanúgy a Vht. szerint kell végrehajtani, ha a bíróság az adós gazdálkodó szervezet teljes vagyonára jogerősen vagyonelkobzást rendelt el. Ebben az esetben az adós gazdálkodó szervezetet terhelő felszámolási költségek és járadékjellegű követelések kifizetésére a fedezetet az államháztartásért felelős miniszter biztosítja, figyelemmel a jogi személlyel szemben alkalmazható büntetőjogi intézkedésekről szóló 2001. évi CIV. törvény 26. §-ában foglaltakra. A felszámoló a kifizetés és az adós iratanyagának elhelyezésének megtörténtéről a bíróságot értesíti. A bíróság a felszámoló munkadíját az eljárás időtartama, a felszámoló által elvégzett tevékenység és az eljárás munkaterhe figyelembe vételével állapítja meg. A felszámoló ezt is figyelembe véve benyújtja a felszámolási zárómérleget. A bíróság ezt követően dönt a felszámolási eljárás formális befejezéséről és az adós gazdálkodó szervezet megszüntetéséről. A végzést meg kell küldeni az államot a magánjogi jogviszonyokban képviselő szervezetnek is.

A Cstv. 57. §-ában a társadalombiztosítási tartozások fogalma, a köztartozások és a visszafizetendő állami támogatások fogalma kerül pontosításra.

A Cstv. 57. §-ában továbbá a termőföldvédelmi követelményekre vonatkozó kötelezettségek is bekerülnek a felszámolási költségek közé (hasonlóan a környezeti kárelhárítás költségeihez).

Az 54. §-hoz

A Cstv. 59. §-ának kiegészítése az egyezségkötés esetén kiszámítandó felszámolói díjra vonatkozik. Az elv itt is az, hogy amennyiben az adós vagyonához mért %-os díjkulcs aránytalanul magas díjat eredményezne a felszámoló által elvégzett munkához és felelősségéhez képest, a bíróság a díjat alacsonyabb mértékben határozhatja meg.

Az 55. §-hoz

A Cstv. 60. §-a határozza meg a felszámoló azon kötelezettségét, hogy köteles a közhiteles nyilvántartásoknál, hatósági nyilvántartásoknál eljárni annak érdekében, hogy ott, törlésre kerüljenek azok a jogok és tények, amelyeknél az adós jogosultként van feltüntetve.

Az 56. §-hoz

A Cstv. 61. §-ának pontosítása az időközi jogszabályi változásokkal való összhang megteremtése miatt indokolt.

Az 57. §-hoz

A Cstv. 62. §-ának módosítása az állam helytállási kötelezettségét pontosítja az időközi jogszabályi változásokat figyelembe véve.

Az 58. §-hoz

A Cstv. 63. §-ának (3) bekezdése átkerül a 33/A. §-ba.

A törvény az adós cég kizárólagos vagy többségi tulajdonosainak a hátrányos, és a hitelezők érdekeit sértő üzletpolitikájára tekintettel a bíróság által megállapítandó helytállási kötelezettségét nem változtatja, de kiegészíti a §-t azzal, hogy a felszámoló köteles az ilyen felelősségrevonásra alapot adó körülményről tájékoztatni a hitelezőket.

Az 59. §-hoz

A Cstv. 63/A. §-ának kiegészítése itt is azzal függ össze, hogy a felszámolónak a részesedését átruházó volt tag felelősségrevonására alapot adó körülményről tájékoztatnia kell a hitelezőket.

A § továbbá pontosítást tartalmaz arra vonatkozóan, hogy a részesedését átruházó volt tagnak mikor áll fenn helytállási kötelezettsége a felszámolt cég hitelezői felé.

A 60. §-hoz

A Cstv. 63/B. §-a az egyszerűsített felszámolási eljárás szabályait pontosítja, a gyakorlati tapasztalatok alapján.

Kiegészülnek a szabályok a felszámoló intézkedései ellen a bírósághoz benyújtható kifogás szabályaival.

Egyértelművé teszi, hogy a felszámolást kezdeményező hitelezőnek meddig kell kezdeményeznie a korábban általa megfizetett illeték és közzétételi költségtérítés megtérítését az adós vezetőjétől. A vezető felelősségét az alapozza meg, ha neki felróható okból nem tett eleget e beszámolókészítési és a beszámoló közzétételi kötelezettségének. Pontosításra kerül továbbá, hogy a Fővárosi Törvényszékhez befizetett, de a központi költségvetést megillető összeget a Gazdasági Hivatal a központi költségvetéssel szemben történő elszámolás részeként utalja át. A központi költségvetést megillető, de be nem fizetett kötelezettséget hajtja be az adóhatóság.

A 61. §-hoz

A Cstv. 66. § (5) bekezdése az állami felszámolóra vonatkozó kizárási okokat pontosítja.

A 62. és 65. §-hoz

A Cstv. IV. fejezete szabályozza a nemzetgazdasági szempontból kiemelt vállalkozások csődeljárását és felszámolási eljárását. A jelen módosítás érdemi változtatást nem idéz elő, hanem új fogalmakat vezet be, pl. rendkívüli moratórium. Egyértelművé teszi, hogy az állami felszámoló is ugyanolyan státuszú felszámoló, mint a piaci tulajdonú felszámoló szervezetek. Mindenütt átvezeti az új fogalomhasználatot (stratégiailag kiemelt vállalkozás), tekintettel arra, hogy a „nemzetgazdasági szempontból kiemelt vállalkozás” fogalmat az új nemzeti vagyon törvény a tartós állami körbe tartozó vállalkozások megjelölésére használja.

A 63. §-hoz

A Cstv. 65. §-ának módosítása az országos jelentőséggel ugyan nem bíró, de a település vagy a térség közszolgáltatásait ellátó vállalkozások stratégiai jelentőségű vállalkozássá nyilváníthatóságának jogalapját teremti meg.

A 64. §-hoz

A Cstv. 67. § új bekezdése a bányászati, a földgázellátási és a távhő szolgáltató vállalkozások felszámolása esetén az üzemszerű működés fenntartását biztosító értékesítést célozza. Ezeket az értékesítési szakmai feltételeket az adott tevékenységre engedélyt kiadó hatósággal együttműködve kell kialakítani.

A 66. §-hoz

A Cstv. 80. §-ának módosítása pontosító jellegű, a jogszabályváltozásokat követi.

A 67. §-hoz

A Cstv. új 83/A. §-a a törvény hatályba léptetésével összefüggő átmeneti rendelkezéseket tartalmazza.

Azon rendelkezéseket kell a folyamatban lévő eljárásokban alkalmazni, amelyekre a felkészülési idő elegendő, és fontos érdek fűződik ahhoz, hogy mielőbb azok alkalmazásával lehessen eljárni, ugyanakkor nem tartalmaz a hatályba léptetés előtti időszak tekintetében hátrányosabb rendelkezést a felek egyikére sem.

A Cstv. 83/C. §-ának beiktatására a következők miatt került sor: Több jelzés érkezett a földhivatalok, valamint az ingatlan-tulajdonosok részéről azzal kapcsolatban, hogy az ingatlan-nyilvántartásban számos ingatlanon olyan - az esetek nagy többségében munkáltatói kölcsönt biztosító - jelzálogjog van bejegyezve, melynek gazdálkodó szervezet jogosultja már jogutód nélkül megszűnt. Ugyanakkor az ingatlan-nyilvántartási szabályok értelmében a jelzálogjog törléséhez a jogosult engedélye volna szükséges, mely azonban - mivel a jogosult gazdálkodó szervezet már megszűnt - már nem szerezhető be.

Ez a probléma a jövőben vélhetően már nem fordul elő, mert a jelen törvény egyértelműem előírja a felszámolónak, hogy a megszűnt gazdálkodó szervezetre vonatkozó bejegyzések törlése érdekében járjon el.

Az új szabályozás hatálybalépése előtt előállott ilyen helyzeteket pedig a Cstv. 83/C. §-a szerinti átmeneti rendelkezés kezeli. A törvény általánosabb jelleggel, tehát nemcsak ingatlan, hanem minden vagyontárgy esetében, valamint a jelzálogjog mellett egyéb más, közhiteles nyilvántartásokban fennmaradt jog vagy tény esetében is rendezi azt a helyzetet, ha a jogosult gazdálkodó szervezet már megszűnt. A törvény nem vonatkozik a megszűnt gazdálkodó szervezetet megillető tulajdonjogra, mert ilyen esetben a 2006. évi V. törvény (a továbbiakban: Ctv.) szerinti vagyonrendezési eljárás folytatható le.

A törvény a vagyontárgy tulajdonosának kérelmére induló sajátos nemperes eljárást vezet be, melynek eredményeképpen a tulajdonos részére egy olyan végzés áll rendelkezésre, melynek alapján már lehetséges a vagyontárgyat terhelő jogot vagy tényt a nyilvántartásból töröltetni. A végzésben a gazdálkodó szervezet felszámolási eljárását lefolytató bíróság - a rendelkezésre álló okiratok alapján - megállapítja, hogy a nyilvántartásban szereplő jog vagy tény mást nem illet meg.

Amennyiben már olyan régi ügyről van szó, hogy az okiratok nem szerezhetőek be, a bíróság a Cégközlönyön keresztül felhívja az esetleges jogosultakat az igényük bejelentésére. Ha ilyen bejelentés nem érkezik vagy a fennálló jogosultság, érdekeltség nem nyer bizonyítást, a bíróság kiadja a törléshez szükséges végzést.

A Cstv. 85/D. § szövegben gyűltek össze azok az átmeneti rendelkezések, amelyek a Cstv. IV. fejezetének módosításához kapcsolódnak.

A 68. §-hoz

A Kormány és az igazságügyért felelős miniszter részére ad felhatalmazás végrehajtási jogszabályok kiadására, részletesen megadva a végrehajtási jogszabály szabályozási köreit.

A 69. §-hoz

1-2. pont: a Cstv. 7. § (5) bekezdésében és 9. § (4) bekezdésében el kell hagyni a hitelezői csődeljárás kezdeményezési eljárásra utaló hivatkozásokat, tekintettel arra, hogy a módosítás következtében a hitelező már nem kezdeményezhet csődeljárást.

3-5. pont: a Cstv. 10. § (1), 11. § (1) és 13. § (1) bekezdésében szóhasználati pontosítások.

6. pont: a Cstv. 13. § (2) bekezdésében az adós vezetőjének bírságolásakor a bírság alsó határának meghatározása, és a kötelező bírságolás bevezetése, tekintettel arra, hogy a hitelezők érdekeit sérti, ha az adós vezetője nem működik együtt a bíróság által kirendelt vagyonfelügyelővel.

7. pont: a Cstv. 13. § (3) bekezdésében az eredeti állapot helyreállítását célzó eljárások kezdeményezésére vagy megindítására is célszerű feljogosítani a vagyonfelügyelőt.

8-9. pont: a Cstv. 15. § (3) és 16. § (2) bekezdésében a hitelezői képviselővel, annak jogosítványaival összefüggő kiegészítések.

10. pont: a Cstv. 18. § (8) bekezdésében szövegpontosítás, az igenlő szavazatok többsége kell a fizetési haladék meghosszabbításához.

11. pont: a Cstv. 18. § (8) bekezdésének módosításával a fizetési haladékot 180 nap helyett 240 napos időtartamra lehetséges meghosszabbítani, mert a tapasztalatok szerint a 180 nap nem volt elegendő az egyezség előkészítéséhez, különösen akkor, ha nagyszámú hitelező vesz részt az eljárásban.

12-13. pont: a Cstv. 18. § (12) és (14) bekezdésében szövegpontosítás szükséges, a fizetési haladék meghosszabbításáról szóló végzés közzétételéről van szó.

14. pont: a Cstv. 19. § (1) bekezdésében indokolt az egyezség időtartamát is belefoglalni a csődegyezség szövegébe.

15. pont: a Cstv. 25. § (1) bekezdésében utalni kell arra, hogy a végzést a bíróság hivatalból hozza meg.

16. pont: a Cstv. 27/B. § (8) bekezdésében szövegpontosítás szükséges, tekintettel arra, hogy nem ez a törvény határozza meg a felszámolói és vagyonfelügyelői szakképzettséget.

17. pont: a Cstv. 28. § (1) bekezdésében arra kell utalni, hogy a végzésnek csak a kivonatát kell közzétenni a Cégközlönyben. A jelenlegi gyakorlatot követi a módosítás.

18. pont: a Cstv. 3. §-ában az ún. függő követelés fogalmának új alpontba történő helyezésére tekintettel változtatja a hivatkozásokat a Cstv. 28. §-ában, 49/D. §-ában, 58. §-ában, 60. §-ában.

19. pont a Cstv. 38. § (4) bekezdésében szövegpontosítás a felszámoló eljárására vonatkozóan.

20. pont: a Cstv. 39. § (4) bekezdésében szövegezési pontosítás szükséges abban a tekintetben, hogy a felszámoló miről köteles a hitelezői választmányt (hitelezői képviselőt) tájékoztatni.

21. pont: a Cstv. 38. § (3) bekezdésében egyértelművé kell tenni, hogy a felszámolás kezdő időpontjától kezdve az adós ellen pénzkövetelést csak a felszámolási eljárásban lehet érvényesíteni.

22. pont: a Cstv. 40. § (5) bekezdésében a hitelezői képviselővel, annak jogosítványaival összefüggő pontosítás.

23. pont: a Cstv. 44. § (2) bekezdésében a felszámolási eljárásban az egyezséget jóváhagyó végzés jogerőre emelkedésének napjával kell a zárómérleget elkészíteni.

24. pont: a Cstv. 45/A. §-ában a felszámolás során megtérült követelésekre vonatkozó utalást is be kell illesztetni.

25. pont: a Cstv. 46. §-ában az ún. függő követelés fogalmának új alpontba történő helyezésére tekintettel változtatja a hivatkozásokat.

26. pont: a Cstv. 46. § (7) bekezdésében egyértelművé kell tenni, hogy a felszámolási eljárásban a hitelezők által fizetendő regisztrációs díjat a követelés tőkeösszege alapján kell kiszámítani.

27. pont: a Cstv. 48. § (3) bekezdése kimondja, hogy a felszámoló az engedély nélkül más célra hasznosított termőföld eredeti céljára történő helyreállításáról is köteles gondoskodni.

28. pont: a Cstv. 48. § (5) bekezdésének módosítása összefügg a 26. ponttal, a hatósági kötelezés jogalapját teremti meg a termőföldvédelmi törvénnyel összhangban.

29. pont: a Cstv. 49/A. §-ában a felszámolás során történő értékesítéskor a pályázatnak tartalmaznia kell az ajánlati biztosítékot is.

30-31. pont: a Cstv. 49/D. § (1)-(2) bekezdésében a zálogjoggal biztosított követelések fogalmát pontosítja.

32. pont: a Cstv. 49/D. § (1) bekezdésében a zálogtárgy értékesítéséből származó vételárból a felszámolót az eddig 4% helyett 3% illeti meg, azaz a vételár 2%-át kell befizetnie a Fővárosi Gazdasági Hivatal azon számlájára, ahonnan az egyszerűsített felszámolásokban a felszámolók díjának kiegészítését kell kifizetni. A módosítás indoka, hogy rendkívüli módon megnőtt azoknak a fizetésképtelenségi eljárásoknak a száma, amelyekben az adós vagyonhiányos, nincs elegendő fedezet a felszámolási költségekre.

33. pont: a Cstv. 50. § (2) bekezdésében szövegpontosítás szükséges: a felszámolás kezdő időpontjától számítva kell évente elkészíteni a közbenső mérleget.

34. pont: a Cstv. 54. §-ában a csődvagyonra vonatkozó hivatkozást pontosítani kell.

35. pont: a Cstv. 56. § (4) bekezdésében az egyszerűsített felszámolásra történő hivatkozást pontosítani kell.

36. pont: a Cstv. 57. § (2) bekezdés e) pontjában a felszámolási költségek között indokolt nevesíteni az adós a hatósági eljárások során terhelő költségeket is.

37. pont: a Cstv. 57. § (6) bekezdésében - az időközi jogszabályi változásoknak megfelelően - a „társadalombiztosítási alapok javára fennálló tartozások” a helyes kifejezés.

38. pont: a Cstv. 58. § (5) bekezdésében a függő követelések rendezésére irányuló eljárás során a többi hitelezőnek az igénybejelentésre nyitva álló határidőt indokolt 15 munkanap helyett 30 napra megállapítani.

39. pont: a Cstv. 58. § (5) bekezdés kiegészítése azért szükséges, mert elvileg előfordulhat, hogy a függő követelések rendezésére irányuló eljárás során az adós tulajdonosai részére is marad a tartalékba helyezett vagyonból.

40. pont: a Cstv. 59. § (4) bekezdésében a Fővárosi Bíróságnál vezetett díjkiegészítő számláról akkor lehet a felszámoló részére kifizetni a díjkülönbözetet, ha a felszámoló a korábban esedékessé vált befizetési kötelezettségeit is teljesítette.

41. pont: a Cstv. 61. § (4) bekezdésében a gazdasági társaságokról szóló törvényre vonatkozó hivatkozás pontosítása.

42. pont: a Cstv. 65. §-ában a jogszabályi hivatkozás kerül pontosításra, figyelembe véve a csődeljárási változtatásokat is.

43. pont: a nemzeti vagyonról szóló új törvénnyel, és a Cstv. IV. fejezetének módosításával összhangban a Cstv. IV. fejezetében a „nemzetgazdasági szempontból kiemelt gazdálkodó szervezet” fogalma „stratégiailag kiemelt gazdálkodó szervezet”-re változik.

44. pont: a Cstv. 66-69. §-ára vonatkozó szövegcserék.

45. pont: a Cstv. 68. § (1) bekezdését ki kell egészíteni a lakosság közműszolgáltatással való ellátása szempontjából stratégiai jelentőségű vállalkozásokkal is.

46-47. pont: a Cstv. 80. § (1) bekezdésében az államot, továbbá a kisebbségi önkormányzatot és az önkormányzati társulást is nevesíteni kell.

A 70. §-hoz

Hatályon kívül helyező rendelkezések, pl. a hitelező nem indíthat az adós ellen csődeljárást, hiszen az az adós beleegyezése és együttműködése nélkül az eddigi tapasztalatok szerint inkább visszaélésekre vezetett.

A Cstv. 63. § (3)-(4) bekezdés szövege a 33/A. §-ba került át, ezért helyezhető hatályon kívül

Néhány elavult vagy már okafogyottá vált rendelkezés is hatályon kívül helyezésre kerül.

A lakásszövetkezetek felszámolására vonatkozó szabályokat a lakásszövetkezetekről szóló törvény tartalmazza. A párhuzamos, és egymástól értelemzavaró módon eltérő szabályozás felesleges, ezért a Cstv. 64. §-a hatályon kívül helyezésre kerül.

A 71. §-hoz

Az egyszerűsített cégeljárásnak a hatályos szabályozásban is szereplő öt cégformára történő bővítése miatt szükséges az egyszerűsített eljárás illetékének meghatározása A hatályos illetékszabályoknak megfelelő pontosító rendelkezés.

A 72. §-hoz

Az ingatlan-nyilvántartásról szóló törvény módosítása annak érdekében szükséges, hogy mind a felszámoló, mind a hitelező a Cstv. 40. §-a szerinti, a fedezetelvonó ügyleteket megtámadó perekben kérhesse az ingatlan-nyilvántartásból a bejegyzés törlését és az eredeti állapot helyreállítását is.

Az ingatlan-nyilvántartásról szóló törvény új 73/B. §-a a felszámoló szervezetek TAKARNET hozzáférését biztosítja, hasonlóan, mint a bírósági végrehajtókét.

A 73. §-hoz

A törvény megszünteti a csődtörvény és a lakásszövetkezeti törvény közötti koherenciaproblémát, és egyértelművé teszi, hogy a lakásszövetkezetek megszűnése esetén a hitelezők követeléseinek kielégítését követően fennmaradó vagyon kerül a tagok és nem tag tulajdonosok közös tulajdonába (érdekeltségük arányában).

A 74. §-hoz

A 2006. évi IV. törvény (a továbbiakban: Gt.) 2. §-ának módosítása megteremti a jogszabályi alapját annak, hogy közérdekből vagy hitelezővédelmi okokból kormányrendelet is kimondhatja bizonyos gazdasági tevékenységekre, hogy azok csak meghatározott gazdasági társasági formában végezhetők.

A 75. § hoz

A Gt. 5. §-ának módosítása - összhangban 23. §-ának új rendelkezéseivel - a cégbíróság által törvényességi felügyeleti jogkörben megszüntetett, ún. fantomcégek vezetőire vonatkozó tilalmat kiterjeszti azokra is, akik a fantomcég kizárólagos vagy többségi részesedéssel rendelkező tagjai voltak a megszüntetési eljárás időszaka alatt. A tilalom továbbá arra is kiterjedne, hogy ezek a személyek 5 évig nem alapíthatnak vagy nem szerezhetnek részesedést olyan gazdasági társaságokban, ahol ők lennének a kizárólagos vagy többségi tulajdonosok.

A módosítás továbbá nemcsak a felszámolási eljárásban ki nem elégített tartozások miatt, hanem a cégeljárási törvény szerint megszüntetett azon vállalkozások vezetőire és kizárólagos vagy többségi tulajdonosaira is tilalmat mond ki, amely személyek helytállási kötelezettségét a hitelezői tartozásokért a bíróság jogerősen megállapította, és ennek alapján nem tettek eleget a fizetési kötelezettségeiknek. A tilalom az egyszemélyes társaságalapításra, illetve gazdasági társaságokban kizárólagos, közvetlen vagy közvetett többségi részesedés megszerzésére, közkereseti társasági tagságra és betéti tagsági beltagságra egyaránt vonatkozik, és annak hatálya már a végrehajtási eljárás alatt is beáll, tekintettel arra, hogy az említett személyek a fizetési kötelezettségüket megállapító bírósági határozatban foglaltakat esedékességükkor nem teljesítették. A most hatályos szabályozás csak a vezetői tisztségviselésre vonatkozóan mondott ki tilalmat. A gazdaságban tapasztalt visszaélések, a hitelezők megkárosításával járó cselekmények és az ún. cégtemetők azonban ezt a szigorítást indokolttá teszik, mert csak így biztosítható a tisztességes vállalkozók védelme, és így előzhető meg, hogy a sorozatos visszaélések a közterhek beszedését akadályozzák.

A módosítás folytán nem szerezhet részesedést olyan gazdasági társaságokban, ahol egyedüli vagy többségi tulajdonos lenne az a személy sem, aki a Gt. 104. §-a (1) bekezdésében foglalt helytállási kötelezettségét nem teljesítette.

A tilalom a végrehajtási eljárás időtartama és az azt követő 5 év. A tilalom azért indokolt, mivel számtalan esetben a tulajdonosok csalárd módon úgy bújnak ki a helytállási kötelezettség alól, hogy elidegenítik a társasági részesedésüket, kötelezettségüket nem teljesítik, majd új társaságot alapítanak.

A törvény az egységes alkalmazhatóság érdekében meghatározza azt is, hogy a végrehajtási eljárás mikor minősül eredménytelennek a § vonatkozásában, méghozzá a felszámolási eljárásban a Cstv. 27. §-a (2) bekezdése c) pontja vonatkozásában kialakult bírósági gyakorlatot - kiemelten a 2/1999. Polgári jogegységi határozatot - alapul véve, melynek alapján eredménytelen végrehajtásnak minősül az a végrehajtási eljárás, amely az adós lefoglalható vagyona hiányában szünetel. Az adós megszűnt bankszámlája ellen kezdeményezett sikertelen beszedési megbízás azonban a végrehajtás eredménytelenségének igazolására nem elegendő. Megszűnt bankszámla esetén a hitelezőnek a végrehajtást az adós egyéb vagyontárgyaira is meg kell kísérelnie, s annak eredménytelenségét a végrehajtásra vonatkozó szabályok szerint igazolnia. Az eredménytelen végrehajtásról a cégbíróságot a bírósági végrehajtó értesíti.

A (10) bekezdés kizáró rendelkezést tartalmaz a gazdasági társaság vezető tisztségviselőjére és tagjára vonatkozóan is, azonban a rendelkezés a gazdasági társaság tagja vonatkozásában nem helyezhető el a Gt. 23. §-ában, figyelemmel arra, hogy a hivatkozott § a gazdasági társaság ügyvezetése cím alatt szerepel. Erre figyelemmel szükséges a rendelkezés megbontása és a tagra vonatkozó rendelkezésnek az általános rendelkezések közötti elhelyezése, az ügyvezetésre vonatkozó rendelkezésnek az ügyvezetés cím alatti pontosítása.

A 76. §-hoz

A Gt. 11. §-ának kiegészítése értelmében az ügyvédeknek a jövőben a társasági szerződés elkészítése vagy ellenjegyzése során kötelezően el kell végezniük az ügyvédekről szóló törvény 27/B. §-a szerinti azonosítást, annak érdekében, hogy már a társaságalapítás ezen legkorábbi szakaszában ellenőrizhető legyen az alapítók személyazonossága, elősegítve ezzel a későbbi visszaélések megelőzését.

A Gt. 11. § (4) bekezdésének módosítása jogtechnikai jellegű, a Gt. 5. § módosítása folytán szükséges, tekintve, hogy a Ctv. rövidítése az 5. §-ban történik.

A 77. §-hoz

A Gt. 12. §-ában a hitelezők védelme érdekében szükséges, hogy a társaságok tagjai könnyebben azonosíthatóak legyenek, ezért a módosítás előírja, hogy a társasági szerződés a továbbiakban tartalmazza a tagok természetes személyazonosító adatait is. A személyazonosító jel helyébe lépő azonosítási módokról és az azonosító kódok használatáról szóló 1996. évi XX. törvény 4. §-ának (4) bekezdése meghatározza, hogy természetes személyazonosító adat a polgár

a) családi és utóneve, születési családi és utóneve,

b) születési helye,

c) születési ideje és

d) anyja születési családi és utóneve.

A Gt. 12. § (2) bekezdésének módosítása összefügg a Ctv. 24. § (1) bekezdés e) pontja új rendelkezésével, amely szerint a jövőben a cégjegyzék tartalmazza a cég főtevékenységét, valamint további tevékenységi köreit, azok statisztikai nómenklatúra szerinti megjelölésével, amely megteremti annak lehetőségét, hogy a társaságok tevékenységére vonatkozó, cégjegyzékben szereplő adatok naprakészek legyenek, ezzel elősegítve az üzletfelek, hatóságok megfelelő információhoz jutását. Annak érdekben azonban, hogy a cégjegyzék kibővült adattartalma ne járjon felesleges adminisztratív tehernövekedéssel a társaságok számára, a Gt. 12. §-a (2) bekezdése módosítása folytán a jövőben a tevékenységi körök változása nem igényli a társasági szerződés módosítását, így azt nem kell bejelenteni a cégbíróságnak, a megváltozott tevékenységi körökre vonatkozó adatokat - immár a statisztikai nómenklatúra szerinti besorolással - az adóhatóság elektronikus úton továbbítja a cégbíróság részére.

A 78. §-hoz

A Gt. 23. §-ának módosítása 3-ról 5 évre emeli a cégbíróság által törvényességi felügyeleti jogkörben megszüntetett, ún. fantomcégek vezetőire vonatkozó tilalmat. Ezek a személyek 5 évig nem lehetnek más gazdasági társaságban vezető tisztségviselők. A jelen módosítás nemcsak az eltiltás időtartamát növeli meg, hanem a tilalmat kiterjeszti azokra is, akik a fantomcég kizárólagos vagy többségi részesedéssel rendelkező tagjai voltak a megszüntetési eljárás időszaka alatt.

A Gt. 23. §-ának módosítása ezen kívül nemcsak a felszámolási eljárásban ki nem elégített tartozások miatt, hanem a cégeljárásról szóló törvény szerint megszüntetett azon vállalkozások vezetőire és kizárólagos vagy többségi tulajdonosaira is tilalmat mond ki, amely személyek helytállási kötelezettségét a hitelezői tartozásokért a bíróság jogerősen megállapította, és ennek alapján nem tettek eleget a fizetési kötelezettségeiknek. A tilalom hatálya már a végrehajtási eljárás alatt is beáll, tekintettel arra, hogy az említett személyek a fizetési kötelezettségüket megállapító bírósági határozatban foglaltakat esedékességükkor nem teljesítették. A gazdaságban tapasztalt visszaélések, a hitelezők megkárosításával járó cselekmények és az ún. cégtemetők azonban ezt a szigorítást indokolttá teszik, mert csak így biztosítható a tisztességes vállalkozók védelme, és így előzhető meg, hogy a sorozatos visszaélések a közterhek beszedését akadályozzák.

A módosítás továbbá új kizáró okot állapít meg, a továbbiakban nem lehet vezető tisztségviselő, akivel szemben törvényességi felügyeleti eljárás során jogerősen pénzbírságot szabtak ki, és a jogerős bírósági határozat szerinti fizetési kötelezettségét nem teljesítette. A tilalom a végrehajtási eljárás időtartama és az azt követő 5 év.

Az említett szigorítás azért indokolt, mert a gyakorlati tapasztalatok alapján a kiszabott bírság nem rendelkezik visszatartó erővel a jogszabályi kötelezettségek megszegése esetén.

A módosítás folytán nem lehet vezető tisztségviselő, a személy sem, aki a Gt. 104. §-a (1) bekezdésében foglalt helytállási kötelezettségét nem teljesítette. A tilalom a végrehajtási eljárás időtartama és az azt követő 5 év. A tilalom azért indokolt, mivel számtalan esetben a tulajdonosok csalárd módon úgy bújnak ki a helytállási kötelezettség alól, hogy elidegenítik a társasági részesedésüket, kötelezettségüket nem teljesítik, majd új társaságot alapítanak.

A törvény az egységes alkalmazhatóság érdekében meghatározza azt is, hogy a végrehajtási eljárás mikor minősül eredménytelennek a § vonatkozásában, méghozzá a felszámolási eljárásban a Cstv. 27. §-a (2) bekezdése c) pontja vonatkozásában kialakult bírósági gyakorlatot - kiemelten a 2/1999. Polgári jogegységi határozatot - alapul véve, melynek alapján eredménytelen végrehajtásnak minősül az a végrehajtási eljárás, amely az adós lefoglalható vagyona hiányában szünetel. Az adós megszűnt bankszámlája ellen kezdeményezett sikertelen beszedési megbízás azonban a végrehajtás eredménytelenségének igazolására nem elegendő. Megszűnt bankszámla esetén a hitelezőnek a végrehajtást az adós egyéb vagyontárgyaira is meg kell kísérelnie, s annak eredménytelenségét a végrehajtásra vonatkozó szabályok szerint igazolnia.

A cégbíróság eltiltó végzése elleni fellebbezés a Ctv.-ben biztosított, így a vezető tisztségviselő igazolhatja, hogy neki fel nem róható okból következett be az eltiltásra okot adó körülmény.

A 79. §-hoz

A Gt. 30. §-ának módosítása szerint külön törvény alapján a vezető tisztségviselők helytállási kötelezettsége a társaság tartozásaiért akkor is fennállhat, ha a társasági vagyon hiányában a bíróság nem vizsgálja külön a fizetésképtelenséget, hanem egyszerűsített eljárásban szünteti meg jogutód nélkül a társaságot.

A 80. §-hoz

A Gt. 32. §-a (3) bekezdésének kiegészítésével a cégvezetőre is alkalmazni kell a Gt. 5. §-a, 23. §-a, 25. §-a, 27. §-a és 30. § (3) bekezdése szerinti szabályokat, tekintettel a hitelezővédelmi érdekekre, és arra, hogy az ügyvezetőre vonatkozó szigorításokat ne lehessen kikerülni cégvezetői megbízatással. Tekintettel azonban arra, hogy a cégvezető a társaság munkavállalója, a cégbíróság eltiltó végzése elleni fellebbezés biztosított, így a cégvezető igazolhatja, hogy neki fel nem róható okból következett be az eltiltásra okot adó körülmény.

A 81. §-hoz

A Gt. 41. §-a (2) bekezdése bővíti azon esetek körét, amikor külön törvény kötelezővé teheti könyvvizsgáló választását a társaságnál.

A 82. §-hoz

A Gt. 54. §-a (2) bekezdésének kiegészítése a csődtörvény 63. §-ával való összhang érdekében szükséges.

A 83. §-hoz

A Gt. 56. §-a (3) bekezdés c) pontjának kiegészítése indokolt annak egyértelművé tétele érdekében, hogy az uralkodó tag ne csak a már bekövetkezett fizetésképtelenség, hanem már a fenyegető fizetésképtelenség esetén is részt vegyen az ellenőrzött tag reorganizációjában, az uralmi szerződés rendelkezései szerint. Ez elkerülheti a csődhelyzetet, illetve elősegítheti az uralkodó tag részvételét a csődegyezség előmozdításában.

A 84. §-hoz

A Gt. 76. § (3) bekezdés módosítása további feltételhez köti a hitelezői követelések erejéig történő biztosítéknyújtási kötelezettség alóli mentesülést, és előírja, hogy ha valamely jogelőd társaság az átalakulásról szóló döntés meghozatalakor köztartozással rendelkezik, a társaság az átalakulásról szóló döntés első közzétételét megelőzően keletkezett és le nem járt követelések erejéig köteles biztosítékot nyújtani. Az előírás az átalakulás valamennyi módjára vonatkozik.

A módosítás megállapítja továbbá a biztosítéknyújtási kötelezettség megtagadásának jogkövetkezményeit, így a biztosítéknyújtás megtagadása, vagy nem megfelelő mértékű biztosíték nyújtása esetében az átalakulás nem jegyezhető be.

A 85. §-hoz

A Gt. 85. §-ának módosítása a gazdasági társaságok szétválásakor (különválás, vagy kiválás) a jogelőd tagok felelősségének pontosítását tartalmazza. A főszabály továbbra is az, hogy a szétválási szerződésben nevesített követelést elsősorban azzal a jogutóddal szemben kell érvényesíteni, amelyhez az adott kötelezettséget a szétválási szerződés a vagyonmegosztás folytán telepítette. Ha viszont ezt a kötelezettségét a jogutód a követelés esedékességekor nem teljesíti, valamennyi jogutód felelőssége egyetemlegessé válik. A szigorítás azért indokolt, mert a szétválások során gyakran tapasztalható az, hogy a kötelezettségeket a szétválási szerződésben ahhoz a társasághoz telepítették, aki annak teljesítésére nem képes.

A 86. §-hoz

A Gt. 114. §-ának módosítása a számviteli törvénnyel való összhangot célozza, a devizában történő könyvvezetést alkalmazó társaságok tekintetében. A Ctv. 24. §-a (3) bekezdésének a társaságok jegyzett tőkéjére vonatkozó rendelkezései, továbbá a számvitelről szóló 2000. évi C. törvény (a továbbiakban: Sztv.) 20. §-a (4) bekezdése jelenleg nem állnak összhangban a Gt. 114. §-a (4) bekezdése azon előírásával, mely szerint a törzsbetétnek forintban kifejezettnek és tízezerrel maradék nélkül oszthatónak kell lennie. Azon társaság ugyanis, amely az Sztv. alapján könyveit devizában vezeti, ezen követelménynek nem, vagy nehezen tud eleget tenni. A módosítás célja ezen ellentmondás feloldása, továbbá annak egyértelművé tétele, hogy mely esetekben kell alkalmazni a Gt. törzsbetétre vonatozó rendelkezéseit.

A 87. §-hoz

A módosítás rövidíti a vagyonrendezési eljárás kezdeményezésére vonatkozó határidőt, amikor jogutód nélkül megszűnt a társaság valamely tagja.

A Gt. 128. § (2) bekezdése továbbá új rendelkezéssel egészül ki. A gyakorlatban ugyanis problémát jelent, ha magyarországi társaságban olyan üzletrész van, amelynek a tulajdonosa a külföldi székhelyű, külföldön jogutód nélkül megszűnt tag. Tekintettel arra, hogy a nemzetközi magánjogi szabályok szerint a külföldi bíróságnak van joghatósága a jogi személy megszüntetésére irányuló eljárások lefolytatására, az így megszüntetett tag esetében Magyarországon nincs helye vagyonrendezési eljárásnak sem, hiszen az összefügg a külföldön, külföldi bíróság által lefolytatott végelszámolással, felszámolással vagy egyéb megszüntetési eljárásokkal. Ebben az esetben a társaság a Cégközlönyben közleményt tesz közzé, és akkor vonja be az üzletrészt, ha arra nem tartottak igényt.

A 88. §-hoz

A Gt. 159. §-ának módosítása egyértelművé teszi, hogy a Gt. 114. §-a (4) bekezdése törzsbetétre vonatkozó rendelkezéseket a törzstőke leszállítása esetében is alkalmazni kell.

A 89. §-hoz

A Gt. 162. §-ának módosítása pontosítja a korlátolt felelősségű társaság tőkeleszállítására vonatkozó rendelkezéseket, kapcsolódva a 163. § módosításához.

A 90. §-hoz

Az új szabályozás egyértelművé teszi, hogy bár a korlátolt felelősségű társaságnak hitelezővédelmi okokból a Gt. 163. §-a (2) bekezdésében meghatározott esetekben is szükséges a törzstőke leszállításáról közvetlen közleményt közzétennie a Cégközlönyben, azonban nem szükséges a közleménynek hitelezői felhívást tartalmaznia, mivel ha a törzstőke leszállítása a Gt. 163. §-a (2) bekezdésében foglalt okokból történik, a társaság nem nyújt biztosítékot. A módosítás pontosan meghatározza továbbá azt, hogy veszteségrendezés esetén mikor - kizárólag a Gt. 143. §-a (2) bekezdésében meghatározott mértékű veszteség esetén - nem köteles a társaság biztosítéknyújtása.

A 91. §-hoz

A Gt. 202. §-a (2) bekezdéséből elhagyásra kerül az a rendelkezés, amely szerint részvénykönyv vezetésére közjegyzőnek, jogtanácsosnak is adható megbízás. Ennek oka, hogy ez a piaci tevékenység nincs összhangban a közjegyzőknek az állami igazságszolgáltatás területén betöltött szerepével, a jogtanácsos pedig munkaviszony keretében egyébként is végezhet részvénykönyv-vezetési feladatot.

A Gt. 202. § új (12) bekezdése meghatározza a társaságnak a részvénykönyvbe történő betekintés biztosításával összefüggő kötelezettségeit. A hatályos szabályozás nem rendelkezik arról, hogy a részvénykönyv megtekintését hol kell biztosítani, illetőleg mikor kell betekintés céljából rendelkezésre állva tartani, ez pedig korlátozza a hitelezők betekintési jogát. A módosítás ezért előírja, hogy a részvénykönyvet munkaidőben folyamatosan elérhetővé kell tenni a részvénykönyv-vezető székhelyén vagy központi ügyintézésének helyén, amennyiben az külföldön található a társaság székhelyén vagy magyarországi központi ügyintézésének helyén.

A 92-93. §-hoz

A Gt. 271. §-ának módosítása pontosítja a részvénytársaság alaptőke leszállítására vonatkozó rendelkezéseket.

A módosítás továbbá a jogszabályi hivatkozás pontosítását szolgálja a Gt. 273. §-ában. Egyértelművé teszi, hogy a részvénytársaságnak hitelezővédelmi okokból a Gt. 272. §-a (1) bekezdésében meghatározott esetekben is szükséges az alaptőke leszállításról közvetlen közleményt közzétennie a Cégközlönyben, azonban nem szükséges a közleménynek hitelezői felhívást tartalmaznia, mivel ha az alaptőke leszállítása a Gt. 272. §-a (1) bekezdésében foglalt okokból történik, a társaság nem nyújt biztosítékot.

A 94. §-hoz

A Gt. részvénykönyvvel kapcsolatos egyes rendelkezéseinek hatályon kívül helyezése az OECD ajánlásoknak való megfelelés érdekében indokolt, azonban nyilvánosan működő részvénytársaság esetében szükséges biztosítani a részvényesek azon jogát, hogy amennyiben befektetési célból vásároltak értékpapírokat, és nem kívánnak a társaságban tagsági jogokat gyakorolni, nyilatkozhassanak úgy, hogy nem kívánnak a részvénykönyvben szerepelni. Ehhez tartozik, hogy a Tpt. 149. §-a (2) bekezdése alapján a Pénzügyi Szervezetek Állami Felügyelete határozatával elrendelt tulajdonosi megfeleltetés esetén az értékpapírszámla-vezető átadja a központi értéktárnak azoknak az értékpapírszámla-tulajdonosoknak az azonosító adatait és értékpapírjaik darabszámát, akik a tulajdonosi megfeleltetést elrendelő felügyeleti határozatban meghatározott időpontban, az ott meghatározott dematerializált értékpapírral rendelkeznek, így a hatóság számára adott időpillanatban részvénnyel rendelkező személyek adatai megismerhetők.

A 95. §-hoz

A 2007/36/EK irányelv 7. cikke (2) bekezdése rendelkezése alapján a tagállamoknak biztosítaniuk kell, hogy minden társaságra egységes fordulónap vonatkozzon, amely legfeljebb harminc nappal előzheti meg azt a közgyűlést, amelyre vonatkozik. A fordulónap az a nap, amely napon a részvényesek tulajdonában lévő részvények alapján megállapítják a részvényeseknek a közgyűlésen való részvételi és részvényeikhez kapcsolódó szavazati jogát.

Az irányelv rendelkezése alapján tehát az a részvényes vehet részt a közgyűlésen, aki meghatározott, egységes fordulónapon a részvény tulajdonosa volt. A módosítás célja, hogy az irányelv rendelkezéseinek megfelelően, továbbá az egységes jogalkalmazás érdekében egyértelművé tegye, hogy az egységes „fordulónap” a közgyűlés kezdő napját megelőző második munkanapon 18 óra. Ez az időpont az értékpapír számlavezetők szokásos napi zárásának időpontja.

A 96. §-hoz

A Gt. új 336/D. §-a a szükséges átmeneti rendelkezéseket tartalmazza.

A 97. §-hoz

A Gt. részvénykönyvvel kapcsolatos egyes rendelkezéseinek hatályon kívül helyezése az OECD ajánlásoknak való megfelelés érdekében indokolt.

A 2007. évi LXI. törvény 28. § (8) bekezdése hatályon kívül helyezhető, tekintettel arra, hogy a Kormány 2011 tavaszán már hozott döntéseket a vállalkozók adminisztratív terheinek csökkentésére, az ezzel összefüggő jogalkotás részben megvalósult, részben folyamatban van. Ami pedig a cégalapítás további könnyítését illeti, azt csak olyan részletszabályok mellett lehet megvalósítani, ami a visszaéléseknek nem ad lehetőséget.

A közjegyzőkről szóló törvény 1. §-ának (5) bekezdése a Gt. rendelkezéseivel való összhang megteremtése érdekében került hatályon kívül helyezésre.

A 98. §-hoz

Pontosító rendelkezést tartalmaz, a törvény 136. §-ában szabályozott kényszertörlési eljárás szabályaival való összhangot teremti meg.

A 99. §-hoz

A Ctv. 3. § (5) bekezdés beiktatásával a Ctv. egyértelműen rögzíti, hogy a cégnévben az állami, nemzeti jelző használatára csak akkor kerülhet sor, ha a cégben az állam közvetlenül vagy szervezeti útján többségi befolyással rendelkezik vagy a cég tartós állami tulajdonban áll. A cégkizárólagosság elve biztosítja, hogy az azonos, vagy összetéveszthető elnevezéssel bíró cégek ne kerülhessenek be a cégjegyzékbe és ne vehessenek részt a forgalomban. A Cégtörvény azonban kizárólag a cégek vonatkozásában követelte meg a cégkizárólagosságot, a cégnév különbözőségét a bejegyzett cégek és lefoglalt cégnevek tekintetében kell vizsgálni, tehát ezek a cégek a jogszabályoknak megfelelően használják - megtévesztő - cégnevüket. A módosítás annak megakadályozására irányul, hogy bizonyos cégnevek egyes állami szervek elnevezésére hasonlítsanak, amely esetlegesen visszaélésekre ad lehetőséget. Indokolt tehát kiegészíteni a Cégtörvényt annyiban, hogy a cégek elnevezésének a közhatalmi és közigazgatási szervek hivatalos és a köznyelvben használt elnevezésétől egyértelműen különböznie kell.

A 100. §-hoz

Ctv. 5. §-ának módosítását az indokolja, hogy a kényszer-törlési eljárás bevezetésével (ld: 132. §) szükségessé vált a cégnévben is feltüntetni az erre utaló toldatot.

A 101. §-hoz

A Ctv. 7. § (2) bekezdés módosítását a következő indokolja: A Ctv. szerint a cégjegyzék szükség szerint tartalmazza a cég telephelyét vagy fióktelepét. Szükséges egyértelműen meghatározni, pontosítani ennek tartalmát. A módosítás egyértelművé teszi, hogy amennyiben egy cég rendelkezik telephellyel, úgy azt a cégjegyzékben fel kell tüntetni.

A cégeljárásban igazolni kell, hogy a székhely, fióktelep, telephely (a továbbiakban: székhely) céljára használt ingatlanra a cégnek érvényes jogcíme van. Jelenleg az ügyvédekről szóló 1998. évi XI. törvény 27/E. §-a alapján lehetőség van arra, hogy székhelyhasználat jogcímét az ügyvéd ellenőrizze az ingatlan-nyilvántartás adataiból. A székhely-használatot igazoló okiratot azonban nem kell a cégbíróság részére a kérelemmel egyidejűleg becsatolni. A módosítás ezt a hiányosságot pótolja.

Ctv. 7. § (4) bekezdésében a módosítás a székhelyhasználat jogszerűségének ellenőrzését teremti meg.

A 102. §-hoz

A Ctv. 9. § (3) bekezdésében az aláírási címpéldányhoz hasonlóan szükséges előírni azt, hogy az ügyvéd által készített aláírás-minta elkészítése során kerüljön sor a személyazonosság ellenőrzésére.

A 103. §-hoz

A Ctv. 12. § (5) bekezdésében indokolt rögzíteni, hogy amennyiben hatósági megkeresés alapján kell céginformációt szolgáltatni, úgy az elektronikusan rendelkezésre álló cégiratokról elsődlegesen elektronikus másolat kérhető.

A 104. §-hoz

A Ctv. 15. § (1) bekezdésében a törvény egyértelműsíti, hogy a céginformációs szolgálat által működtetett www.e-cegjegyzek.hu honlapon a hitelezők védelme érdekében szükséges adatok jelennek meg.

A Ctv. 15. § (2a) bekezdésében - a Ctv. 18. § (9) bekezdésével összhangban - rögzítésre kerül, hogy a céginformáció szolgáltatásból befolyt bevételt közvetlenül szolgáló kiadások fedezete a minisztérium számára biztosításra kerül.

A 105. §-hoz

Ctv. 18. § (9) bekezdés módosítása Ctv. 15. § (2a) bekezdéshez kapcsolódik.

A 106. §-hoz

A Ctv. 20. § (3) bekezdés a szerződésminta eltörlésével kapcsolatos pontosítás.

A 107. §-hoz

Ctv. 22/A. § a Gt. módosításhoz kapcsolódik: A Gt. 23. §-a rögzíti a vezetői tisztségtől való eltiltás szabályait. A vezető tisztségviselő (cégvezető) nyilatkozik arról, hogy nem áll a Gt. 23. §-ában foglalt eltiltás hatálya alatt. Annak érdekében, hogy ne lehessen vezető tisztségviselő az, aki nem mentesült a büntetett előélethez fűződő hátrányos jogkövetkezmények alól vagy a bíróság jogerősen eltiltotta a vezető tisztség gyakorlásától, a törvény rögzíti, hogy a bűnügyi nyilvántartó szerv folyamatosan ellenőrzi a cégjegyzékbe bejegyzett vezető tisztségviselőket.

A 108. §-hoz

A Ctv. 23/A. §-a rendelkezik arról, hogy a cég cégadatai és cégiratai az Európai Unió bármely hivatalos nyelvén is nyilvántartásra kerülnek, ha a cég csatolja kéreleméhez a szükséges hiteles fordításokat. A § (2) bekezdése szerződésminta alkalmazása esetén felmentést ad a minta fordítása alól.

Szükségtelennek tűnik azonban a teljes bekezdés hatályon kívül helyezése, elegendő csupán azokban az esetekben előírni a fordítási kötelezettséget, ha a cég nem az Unió egyik alapvető nyelvén kívánja adatait, cégiratait nyilvántartani. Alapvető uniós nyelvnek minősül e törvény alkalmazásában az angol, német, francia.

A 109. §-hoz

Ctv. 24. §-ában cégjegyzék kibővül a vezető tisztségviselők bizonyos természetes személyi azonosító adataival, illetve cégjegyzékszámával.

Cég alapításakor a bejegyzési kérelemben fel kell tüntetni a cég főtevékenységét és további tevékenységi köreit, TEÁOR számmal. Ezeket az adatokat a cégbíróság továbbítja a NAV részére, így azt a cégnek ismételten nem kell bejelentenie. Amennyiben a cég főtevékenysége vagy tevékenységi körei változnak, úgy azt az állami adóhatóság elektronikus úton közli a cégbírósággal, a cégjegyzék pedig gépi úton egészül ki azzal.

A 110. §-hoz

A Ctv. 26. § (1) bekezdés módosítása összefügg a kényszer-törlési eljárással (ld.: 132. §), ennek bevezetése miatt a cégjegyzék kiegészül az eljárással kapcsolatos adatokkal.

A 111-112. §-hoz

A Ctv. 27. §-ának módosítása a következőket célozza: Azon cégformák esetén, ahol a cégjegyzék nyilvántartja a tagokat, a 7. §-hoz hasonlóan kiegészítésre kerülnek a természetes személyek személyazonosító adatai.

Az egyéni vállalkozóról és az egyéni cégről szóló 2009. évi CXV. törvény 20. § (7) bekezdése eltiltást fogalmaz meg egyéni cég alapítására vonatkozóan. Nem alapíthat egyéni céget az az egyéni vállalkozó, valamint nem lehet egyéni cég vezető tisztségviselője az a személy, akinek - mint a jogutód nélkül megszűnt gazdálkodó szervezet tagjának - felelősségét állapította meg a bíróság, és az ebben meghatározott fizetési kötelezettségeit nem teljesítette. A tilalom hatálya a végrehajtási eljárás időtartama és az annak eredménytelenségétől számított öt év. A cégjegyzék nyilvántartja az eltiltásra vonatkozó adatokat.

Korlátolt felelősségű társaság esetén a társasági törvény lehetővé teszi, hogy az üzletrész közös tulajdonban álljon. A tulajdonosi átláthatóság érdekében szükséges meghatározni, hogy ebben az esetben ne csak a közös képviselő, hanem a tulajdonosok is fel legyenek tüntetve a cégjegyzékben.

A Cégtörvény korábbi módosítása értelmében a cégjegyzék a továbbiakban tartalmazza a legalább többségi befolyással rendelkező részvényest is. A cégjegyzékben szereplő tagokhoz hasonlóan szükséges a részvényesre vonatkozó adatok meghatározása is.

Hasonlóan a zártkörűen működő részvénytársasághoz a 28. § módosítása értelmében a cégjegyzék a továbbiakban tartalmazza a legalább többségi befolyással rendelkező részvényest, valamint a részvényesre vonatkozó adatokat is.

A 113. §-hoz

A Ctv. 30. § (6) bekezdésében a módosítás rögzíti, hogy az állami adóhatóságnak az adóregisztrációs eljárás lefolytatásának eredményéről, valamint az adószámmal kapcsolatos bármilyen elektronikus értesítését, határozatát elektronikus aláírással és időbélyegzővel kell ellátnia.

A (7) bekezdés pontosító rendelkezés, a gyakorlatnak megfelelően a magyar állami adóhatóság által kiadott adóazonosító számmal nem rendelkező külföldiek számára az azonosító feltüntetésének előírása.

A 114. §-hoz

A Ctv. 31. §-ában a módosítás külföldi jogi személy vagy jogi személyiség nélküli gazdasági társaság, valamint bizonyos körben a külföldi természetes személy vonatkozásában kötelezővé teszi a kézbesítési megbízott megjelölését.

A 115. §-hoz

Ctv. 34. § (2) bekezdése a következők miatt módosul: kötelező cégbejegyzés esetén a bejegyzési kérelem előterjesztésének határideje fő szabályként a létesítő okirat aláírásától, illetve elfogadásától számított harminc nap. Előfordul azonban, hogy a cég jogi képviselője útján a Ctv. 34. § (1) bekezdésében foglalt határidőn belül nem küldi meg a kérelmet, mellyel sérül a cégnyilvántartás közhitelessége. A cégnyilvántartás közhitelessége elsődleges érdek, szükséges tehát nagyobb hangsúlyt helyezni a határidő betartására. A pénzbírság kiszabásától a határidőn túl benyújtott kérelmek esetén a cégbíróság nem tekinthet el.

A 116. §-hoz

A Ctv. 36. § (4a) bekezdése a következők miatt szükséges: Az adóregisztrációs eljárás gyors és eredményes lefolytatásához szükséges, hogy az állami adóhatóság ismerje a cégjegyzékbe bejegyzett tag adóazonosító számát. Tekintettel azonban arra, hogy ez kizárólag az adóhatóság közötti kommunikációt szolgálja, ezért a cégjegyzék nem egészül ki a tagok vonatkozásában az adóazonosító számmal.

Ctv. 36. § (5) bekezdése a következők miatt módosul: A kormányzati portálon történő iratbeküldés nem került kiépítésre, az Ügyfélkapun történő iratbeküldés informatikai feltételeinek biztosítására 2009. december 11. óta nem került sor. Tekintettel arra, hogy fontos a cégiratok beküldésének rendjét egyértelműen meghatározni, oly módon, hogy annak technikai háttere biztosított legyen, szükséges ezért a kormányzati portálon történő - nem működőképes - iratbeküldési módot eltörölni. Ennek értelmében amennyiben a magánszemély rendelkezik elektronikus aláírással és a dokumentum elektronikus okiratként készült, úgy azt közvetlenül megküldheti a cégbíróságnak, ellenkező esetben jogi képviselő útján jogosult a cégirat beküldésére.

A 117. §-hoz

A kényszer-végelszámolás megszüntetésével szükséges a cégbíróság által elrendelt végelszámolásra vonatkozó szabályok hatályon kívül helyezése.

A 118. §-hoz

Ctv. 48. §-ban az egyszerűsített cégeljárás felülvizsgálata szükségessé vált, a hitelezővédelmi és forgalombiztonsági érdekeket össze kell hangolni a vállalkozásindításhoz szükséges eljárási könnyítésekkel.. Figyelembe véve azt, hogy a gyors cégalapítás biztosítása - különösen a kis- és középvállalkozások számára - fontos érdek, a módosítás erre tekintettel változtatja - mind társasági formák, mind pedig eljárástípusok vonatkozásában - az egyszerűsített cégeljárás lehetőségét.

A 119. §-hoz

A Ctv. 50. §-a rögzíti a változásbejegyzési eljárásra irányadó szabályokat.

A 120. §-hoz

A Ctv. 54. § (1) bekezdésének módosítása technikai jellegű pontosítás, mely a székhely áthelyezését bejegyző végzés ellen kizárja a fellebbezés lehetőségét.

A 121. §-hoz

A nagy adótartozással rendelkező cégek vagyoni hányadának átruházása esetén szükséges előírni azt, hogy az átruházás napjával a cég vagyonmérleget nyújtson be. Ez a módosítás a csődtörvény hitelezővédelmi szabályainak érvényesülése érdekében szükséges.

A 122. §-hoz

A kényszer-végelszámolás megszüntetésével szükséges a cégbíróság által elrendelt végelszámolásra vonatkozó szabályok hatályon kívül helyezése, valamint a kényszertörlési eljárás esetén a cégjegyzékből történő törlés szabályainak meghatározása.

A 123. §-hoz

A Ctv. 74. § új (5) bekezdése a következőt célozza: Amennyiben törvényességi felügyeleti eljárás azért indult, mert a cég alapításakor a jogi képviselő az általa benyújtott okiratok ellenőrzését nem végezte el megfelelően, a jogi képviselővel szemben a cégbíróság bírságot szab ki.

A 124. §-hoz

Ctv. 81. § (6) bekezdésének módosítása a következő miatt indokolt: A bírói gyakorlat a törvényességi felügyeleti intézkedések alkalmazása során egyfajta fokozatosságot tartott szem előtt, ezzel a törvényes működés helyreállítása érdekében több lehetőséget biztosított a cégeknek arra, hogy a szükséges intézkedést megtegyék. Ennek eredményeként a törvényességi felügyeleti eljárás gyakran nem volt eléggé hatékony, az eljárások túlzottan elhúzódtak.

Szükséges egyértelműen meghatározni, hogy a 81. § (1) bekezdésében foglalt intézkedések közül a cégbíróságnak nem a fokozatosság elve szerint kell eljárnia, hanem az eljárásban a körülményeket mérlegelve a lehető leghamarabb intézkedni a törvényes működés helyreállítása érdekében. Amennyiben a cégbíróság a körülmények alapján úgy ítéli meg, hogy a törvényes működés semmilyen eszközzel nem állítható helyre, akár a 81. § (1) bekezdésében foglalt egy intézkedés alkalmazása után is megszűntnek nyilváníthatja a céget.

A 125. §-hoz

A Ctv. 87. §-a a cégek éves beszámoló készítési, az éves beszámoló letétbe helyezési és közzétételi kötelezettségei elmulasztása esetén lefolytatandó, a Ctv. VII. fejezete szerinti ún. különleges törvényességi felügyeleti eljárás esetén nem került egyértelműen meghatározásra, hogy a cégbíróság hivatalból jár el. Tekintettel arra, hogy az eljárás jellegéből következően ebben a különleges törvényességi felügyeleti eljárásban a cégbíróság a hivatalból történő eljárás szabályai szerint jár el (az adóhatósági értesítés alapján a cégbíróságnak nem kell nyilatkoztatnia a céget), így egyértelműen meg kell határozni, hogy a Ctv. 87. §-a szerinti eljárás hivatalból indult eljárás.

Szükséges egyértelműen meghatározni, hogy amennyiben a cég elmulasztja a beszámoló letétbe helyezési és közzétételi kötelezettségét, úgy a felügyeleti illetéket meg kell fizetnie.

A beszámoló letétbe helyezési és közzétételi kötelezettség elmulasztásáról az adóhatóság - felszólításának eredménytelensége esetén - értesíti a cégbíróságot. A cégbíróság felhívja a céget a beszámoló pótlására. Gyakran azonban előfordul, hogy a cégek csak a másodfokú eljárásban pótolják a beszámolót. Szükséges ezért rögzíteni, hogy a törvényességi felügyeleti eljárás keretében a cég képviselője milyen időpontig pótolhatja mulasztását. Ezen felül szükséges azt is rögzíteni, hogy a törvényességi felügyeleti eljárás során kiszabott illeték az Itv. alapján nem mérsékelhető.

A 126. §-hoz

A Ctv. 89-90. §-ának módosítása azzal függ össze, hogy változnak a fantomcégek megszüntetésére vonatkozó szabályok. Amennyiben a fantomizálódott cég a törvényes működést nem állítja helyre, úgy szükség esetén felszámolási eljárás, amennyiben a cég vagyontalan vagy vagyona a felszámolási eljárás költségeit sem fedezné, kényszer-törlési eljárás lefolytatására kerül sor.

A 127. §-hoz

A Ctv. 94. § (3) bekezdésének módosítása technikai jellegű pontosítás, a kényszer-végelszámolás megszüntetése miatt.

A 128. §-hoz

Ctv. 98. § (3)-(6) bekezdésének módosítása amiatt szükséges, hogy nincs összhangban a tevékenységzáró bevallás benyújtását szabályozó Art. 33. § (6) bekezdésében és a Ctv. 98. § (3) bekezdésében foglalt rendelkezés. A Ctv. vonatkozó rendelkezései értelmében a cég iratanyagát 45 napon belül kell átadni a végelszámolónak. Ettől eltérően az Art. 30 napban határozza meg a tevékenységzáró bevallások benyújtására nyitva álló határidőt. Ez elviekben lehetővé teszi akár azt is, hogy a tevékenységzáró bevallások lezáratlan könyvviteli nyilvántartások alapján készüljenek. Szükséges a tevékenységzáró beszámoló elkészítésére, közzétételére és letétbe helyezésére, valamint az iratanyag végelszámolónak történő átadására nyitva álló 45 napos határidő 30 napra történő módosítása.

A módosítás a korábbi vezető tisztségviselő feladatává teszi, hogy a végelszámoló díjának várható összegére vonatkozóan tartalékot képezzen.

Szükséges, hogy a bírság összege nagyobb visszatartó erőt jelentsen, és ösztönözze a korábbi vezető tisztségviselőt a végelszámolás sikeres végrehajtása érdekében teljesítendő feladatai ellátásában.

A korábbi szabályok szerint mulasztás esetén a korábbi vezető tisztségviselőt a végelszámoló, vagy bármely hitelező kérelmére a cégbíróság törvényességi felügyeleti eljárás keretében 50 000 Ft-tól 500 000 Ft-ig terjedő, ismételten kiszabható pénzbírsággal sújthatja.

Végelszámolónak azonban a cég korábbi vezető tisztségviselője is választható. A jogszabály csak a végelszámolót jogosította fel a bírság kiszabásának kezdeményezésére. Ha a végelszámoló egyben a cég vezető tisztségviselője is volt, önmagával szemben nem kezdeményezett törvényességi felügyeleti eljárást. E célból indokolt a hitelezőknek is biztosítani a törvényességi felügyeleti eljárás kezdeményezését, hiszen a volt vezető tisztségviselő kötelezettségmulasztása az ő érdekeik nyilvánvaló sérelmével jár.

A 129. §-hoz

A Ctv. 99. § (4a) bekezdésében a módosítás szerint összeférhetetlen a felszámolóbiztosi tevékenység az MNV Zrt. által korábban kirendelt felügyelőbiztosi tevékenyéggel annak érdekében, hogy a felszámolási eljárásban a korábbi felügyelőbiztosi tevékenység megítélése pártatlan legyen, az esetlegesen felügyeleti biztosi minőségben okozott károk a felszámolási, illetve végelszámolási eljárás során feltárásra kerülhessenek, azok elleplezésére ne legyen lehetőség azáltal, hogy ugyanazon személy látja el előbb a felügyelőbiztosi, utóbb pedig a felszámolóbiztosi, illetve végelszámolási feladatokat.

A 130-132. §-hoz

A Ctv. 100. § (4) bekezdésének, 101. § (1) bekezdésének és 105. § (2)-(3) bekezdésének technikai jellegű pontosítását tartalmazza, a kényszer-végelszámolás megszüntetése miatt.

A 133. §-hoz

Ctv. 106. § (3)-(4) bekezdés módosítása azzal függ össze, hogy - a törvény 125. §-ához hasonlóan - szükséges súlyosabb szankciót kilátásba helyezni a végszámolás lefolytatásának szabályszerűsége érdekében.

Technikai jellegű pontosítást is tartalmaz a módosítás, hogy a hitelezőnek tájékoztatnia kell a végelszámolót a per megindításáról.

A 134. §-hoz

A Ctv. 109. § (6) bekezdés módosítása technikai jellegű, a kényszer-végelszámolás megszüntetése miatt.

A 135. §-hoz

Ctv. 114. §-át a törvény a következők miatt módosítja: Az egyszerűsített végelszámolásra megállapított 120 napon belül nem minden esetben lehet befejezni a cég végelszámolását, mivel az eljárás egyes szakaszai több időt igényelnek, mint amit a 120 nap lehetővé tenne: a Cégközlönyben való közzététel (8 nap), a hitelezői igények bejelentést követő (40 nap) felülvizsgálata, jegyzék készítése (15 nap), nyilatkozat a kielégítésről, vagyoni helyzet felmérése, tevékenységzáró bevallások, mérlegbeszámoló elkészítése (45 nap), ezen felül a követelések behajtása, a kötelezettségek kiegyenlítése, az adatszolgáltatás teljesítése, eljárás alatti időszakra vonatkozó bevallások, beszámoló készítése jelentős időt is igénybe vehet. Szükséges ezért a határidő meghosszabbítása.

Ezen felül az egyéni cég jogutód nélküli megszűnésekor lehetőséget kell biztosítani arra, hogy az egyszerűsített végelszámolás szabályai szerint fejezze be működését.

A 136. §-hoz

A Ctv. VIII/A. Fejezete tartalmazza az ún. kényszer-törlési eljárást. Ez váltja fel a kényszer-végelszámolást, tekintettel arra, hogy a cégek a 116. § (1) bekezdésben foglalt esetekben nagy valószínűséggel már végelszámoló segítségével sem tudják a cég működésének lezárásával kapcsolatos feladatokat ellátni.

Az eljárás differenciált atekintetben, hogy a céggel szemben követelés bejelentésére került-e sor. A cégbíróság felméri a cég vagyoni helyzetét, abban az esetben, ha a céggel szemben követelés bejelentésére kerül sor.

Nagyon sok esetben a teljes vagyonhiány okán nincs értelme felszámolási eljárás lefolytatásának, ezért a törvénymódosítás kizárólag akkor ad lehetőséget arra, hogy a kényszer-törlési eljárás felszámolási eljárássá forduljon át, ha a cégnek a felszámoló minimális díjazására van megfelelő tartaléka.

A 137. §-hoz

Ctv. 122. § (1) bekezdés a vagyonrendezései eljáráshoz kapcsolódik. Vagyonrendezési eljárás során vagyontárgy értékesítésekor a korábbi szabályozás a Cstv. 49. § (1)-(3) bekezdését rendelte alkalmazni, ami a pályázat vagy az árverés útján történő értékesítésre vonatkozó szabályok egy részét tartalmazta csak. Szükséges ezért a felszámolási eljárás során alkalmazott nyilvános értékesítésre vonatkozó szabályok alkalmazásának pontosítása.

A 138. §-hoz

Felhatalmazó rendelkezést tartalmaz.

A 139. §-hoz

Átmeneti rendelkezéseket tartalmaz

Ctv. 129. §-hoz

(1) bekezdéshez: Korábban kizárólag a 2006. július 1-je után megszűnt állami tulajdon esetén kellett alkalmazni a Ctv.-nek az állami és nemzeti jelző használatára vonatkozó korlátozásait. Indokolt kiterjeszteni a Ctv. 3. § (4) bekezdését valamennyi cég vonatkozásában, így a 2006. július 1-je előtt megszűnt állami tulajdonú cégek esetén is korlátozni kell a jelzőhasználatot, vagyis az állami és nemzeti jelző a cégnévben csak abban az esetben szerepelhet, ha a cégben az állam többségi befolyással rendelkezik, vagy a cég tartós állami tulajdoni körbe tartozik.

(2)-(4) bekezdéshez: Kizárólag a cégjegyzékadatok körének bővülése (képviselők esetén születési idő, anyja neve, adóazonosító szám, amennyiben a cégjegyzékben a tagok adatai szerepelnek, a tagok születési ideje, nem természetes tag esetén cégjegyzékszáma vagy nyilvántartási száma), valamint a székhely, telephely és a fióktelep használatának jogszerűségét igazoló okiratok benyújtása miatt szükséges változásbejegyzési kérelmek illetékmentesen és közzétételi költségtérítés megfizetése nélkül benyújthatóak. Az erre irányuló kérelmet 2013. február 1-jéig be kell nyújtani a cégbírósághoz.

(5) bekezdéshez: Azon cégek esetén, melyeknek székhelyét a cég létesítő okiratát készítő és ellenjegyző ügyvéd biztosította, az ügyvédi székhelyszolgáltatás feltételeire a jelen módosítás előtti szabályok vonatkoznak.

Ctv. 130. §-hoz

Több jelzés érkezett a földhivatalok, valamint az ingatlan-tulajdonosok részéről azzal kapcsolatban, hogy az ingatlan-nyilvántartásban számos ingatlanon olyan - tipikusan munkáltatói kölcsönt biztosító - jelzálogjog van bejegyezve, melynek gazdálkodó szervezet jogosultja már megszűnt. Ugyanakkor az ingatlan-nyilvántartási szabályok értelmében a jelzálogjog törléséhez a jogosult engedélye volna szükséges, mely azonban - mivel a jogosult gazdálkodó szervezet már megszűnt - már nem szerezhető be.

A törvény általánosabb jelleggel, tehát nemcsak ingatlan, hanem minden vagyontárgy esetében, valamint a jelzálogjog mellett egyéb más, közhiteles nyilvántartásokban fennmaradt jog vagy tény esetében is rendezi azt a helyzetet, ha a jogosult cég már megszűnt. A törvény nem vonatkozik a megszűnt céget megillető tulajdonjogra, mert ilyen esetben vagyonrendezési eljárás folytatható le.

A törvény a vagyontárgy tulajdonosának kérelmére induló sajátos nemperes eljárást vezet be, melynek eredményeképpen a tulajdonos részére egy olyan végzés áll rendelkezésre, melynek alapján már lehetséges a vagyontárgyat terhelő jogot vagy tényt a nyilvántartásból töröltetni. A végzésben a cégbíróság - a rendelkezésre álló okiratok alapján - megállapítja, hogy a nyilvántartásban szereplő jog vagy tény mást nem illet meg.

Amennyiben már olyan régi ügyről van szó, hogy az okiratok nem szerezhetőek be, a cégbíróság a Cégközlönyön keresztül felhívja az esetleges jogosultakat az igényük bejelentésére. Ha ilyen bejelentés nem érkezik vagy a fennálló jogosultság, érdekeltség nem nyer bizonyítást, a cégbíróság kiadja a törléshez szükséges végzést.

A fent tárgyalt szabályozáshoz hasonló rendelkezést iktat be a törvény a Cstv.-be is arra az esetre, ha a cég nem végelszámolással, hanem felszámolással szűnt meg.

Ctv. 131. §-hoz

A tevékenységi körök cégjegyzékben történő rögzítésére vonatkozó átmeneti szabály.

Ctv. 131/A. §-hoz

A kényszer-végelszámolások megszüntetésével kapcsolatos átmeneti szabály.

A 140. §-hoz

Szövegcserés módosításokat tartalmaz.

A 141. §-hoz

Hatályon kívül helyezéseket tartalmaz:

a) pont: Kiemelten fontos érdek, hogy a cég székhelyén elérhető legyen. Számos esetben problémát jelent, hogy a székhelyen a cég képviselője nem található meg, a hivatalos iratokat senki sem veszi át. Szükséges ezért megerősíteni a székhely intézményét.

d) pont: 2010. január 1-je óta a Cégtörvény 37. § (5) bekezdése alapján a jogi képviselőnek módjában állt a (változás)bejegyzési kérelem benyújtásának napján megfizetni az eljárási illetéket, illetve költségtérítést, így az illeték és költségtérítés megfizetését nem kellett a kérelem benyújtásakor igazolnia. Az eljárási költségek megfizetését a Magyar Államkincstár igazolta, mely igazolásokat elektronikus úton közvetlenül a cégbíróság részére küldte meg, amely a beérkezett befizetési igazolásokat összekapcsolta a korábban beérkezett kérelmekkel.

Az elmúlt években ez - gyors és egyszerű- a fizetési mód népszerűnek bizonyult, a kérelmek 60%-ában az azonnali fizetési módot választották, azonban több problémát is generált. Az illeték és közzétételi költségtérítés megfizetésének hozzávetőlegesen 15-20%-ában nem egyezett a kérelemben és az utalásban szereplő 16 jegyű azonosító. Ezekben az esetekben a kérelmet és a befizetést nem lehetett összekapcsolni, ezért a Cégbíróság úgy észlelte, hogy az adott kérelemhez kapcsolódóan nem fizették meg az illetéket illetve a közzétételi díjat. A Ctv. 37. § (5) bekezdése értelmében a meg nem fizetett illeték behajtása végett a cégbíróságnak meg kellett keresnie az adóhatóságot.

2010. január 1. és 2011. március 1. között 12 357 kérelemhez nem tartozott megfelelő illeték- és közzétételi költségtérítés igazolás. Megállapítható volt, hogy az illeték és közzétételi költségtérítés megfizetése az esetek döntő többségében megtörtént, csak adminisztrációs (pl.: ügyfelek által elkövetett rögzítési) hibák miatt nem volt lehetséges a befizetések és a kérelem összekapcsolására. A fenti problémák és az ezzel együtt járó adóhatósági eljárások hatására az elmúlt években a nyilatkozatos fizetést választók aránya mintegy felére csökkent.

A hibás tételek további halmozódásának és a szükségtelen adóhatósági eljárások elkerülése érdekében indokolt a nyilatkozatos fizetés megszűntetése.

g) pont: A végelszámolónak a végelszámolás közzétételétől számított tizenöt napon belül - szükség szerint - értesítenie kellett a végelszámolás megindításáról az illetékes vámhatóságot, és az állami adóhatóságot. Az egyablakos rendszerben a cégbíróság útján a cégbejegyzésre kötelezett cégek végelszámolása időtartamával kapcsolatos adatok az állami adó- és vámhatóság rendelkezésére állnak, így az értesítési kötelezettségről szóló rendelkezés szükségtelen. Az Art. - adminisztratív terhek csökkentése érdekében módosított - 23. § (2) bekezdése, valamint a Ctv. 102. § (3) bekezdés c) alpontja nem áll összhangban egymással, ezért szükséges a Ctv. e rendelkezésének hatályon kívül helyezése.

A 142. §-hoz

A 2009. évi CXV. törvény (a továbbiakban: Evectv.) 3/A. §-ában a módosítás egyértelműen meghatározza nyilvántartást vezető szerv és Hatóság által ellátandó feladatokat.

A 143. §-hoz

Az Evectv. 4. §-ának módosítása lehetővé teszi, hogy az egyéni vállalkozói tevékenység megszüntetésére személyesen is sor kerülhessen. Gyakorlati tapasztalatok teszik szükségessé a jelenlegi szabályozás olyan tartalmú módosítását, hogy a tevékenység megkezdésének bejelentése mellett a megszüntetésre is sor kerülhessen az okmányirodánál történő személyes megjelenéssel.

Az Evectv. 5. §-ának módosítása megszünteti a kézbesítési megbízott jogintézményét, tekintettel arra, hogy a jogalkalmazási tapasztalatok alapján megállapítható, hogy az egyéni vállalkozói tevékenység gyakorlásával kapcsolatos változások bejelentéséhez nem szükséges közreműködő igénybevétele.

Az Evectv. 5. §-ában ezen felül pontosításra kerül a Hatóság és a nyilvántartást vezető szerv közötti feladatmegosztás.

A 144. §-hoz

Evectv. 6. §-hoz

A kézbesítési megbízott megszüntetésével párhuzamosan szükséges módosítás.

A 145. §-hoz

Az Evectv. 7. §-ában a módosítás pontosítja az egyéni vállalkozói tevékenység létesítésével kapcsolatos szabályokat, valamint a rendelkezésre álló informatikai kapcsolatok és az ellenőrzéshez szükséges adatok figyelembevételével.

A 146. §-hoz

Az Evectv. 11. §-a a következők miatt módosul:

Tekintettel arra, hogy az egyéni vállalkozók nyilvántartásában nem szerepel kézbesítési megbízotti feladatokat ellátó személy, így a törvény 11. §-ában - a 6. §-sal párhuzamosan - szükséges törölni a kézbesítési megbízottra vonatkozó adatok nyilvántartására vonatkozó rendelkezéseket.

A 11. § (1) bekezdés f) pontja pontosítja az egyéni vállalkozó adószámának nyilvántartására vonatkozó rendelkezéseket, egyértelműsítve azt, hogy az egyéni vállalkozók nyilvántartása az egyéni vállalkozó adószámának hatályos állapotát tartalmazza.

A 147. §-hoz

Az Evectv. 13. §-ában szükségessé vált a nyilvántartásból történő adatigénylésre vonatkozó jogosultak körének bővítése, tekintettel arra, hogy az elmúlt években számos közfeladatot ellátó szervnek jelezte, hogy feladatai ellátása érdekében szükséges az, hogy az egyéni vállalkozó azonosításához szükséges személyes adatok rendelkezésére álljanak. Ezek alapján a 13. § (2) bekezdésen felül, közfeladataik ellátása érdekében a bíróság, az ügyészség, a közjegyző, a bírósági végrehajtó, a gazdasági vagy szakmai kamara, valamint a közigazgatási szervek jogosultak a nyilvános nyilvántartásban szereplő információkon túli adatokat igényelni a nyilvántartást vezető szervtől.

A 148. §-hoz

Az Evectv. 14. §-ában a módosítás megteremti az összhangot az Evectv. 4. §-ban szereplő változásokkal. A szakasz egyebekben technikai jellegű pontosításokat tartalmaz.

A 149. §-hoz

Az Evectv. 16. § (5) bekezdésében a módosítás rögzíti, hogy az egyéni vállalkozó tevékenységét a 6. § (1) bekezdés c) pontja szerint megjelölt, az egyéni vállalkozók nyilvántartásában szereplő tevékenységi körök keretei között folytathatja. Az egyéni vállalkozók nyilvántartásban szereplő tevékenységi köröket úgy kell tekinteni - ide nem értve az egyéni vállalkozói tevékenység szünetelésének időtartamát -, mint amelyeket az egyéni vállalkozó ténylegesen gyakorol.

A 150. §-hoz

Az Evectv. 17. §-ának módosítása pontosítja az egyéni vállalkozói tevékenység folytatására vonatkozó szándék bejelentésének módjára vonatkozó szabályokat két speciális esetkörben.

Az Evectv. 18. §-ának módosítása meghatározza az egyéni vállalkozói tevékenység szünetelésének kezdő és befejező napját, pontosítja az egyéni vállalkozói tevékenység szünetelésére vonatkozó szándék bejelentésére vonatkozó szabályokat.

Az Evectv. 19. §-ának módosítása pontosítja az egyéni vállalkozói tevékenység megszűnésének okait, egyúttal meghatározva azt, hogy ezen okokról milyen úton értesül a nyilvántartást vezető szerv.

A 151. §-hoz

Az Evectv. 19/A. §-ának módosítása megállapítja az egyéni vállalkozói tevékenység ellenőrzésére vonatkozó főbb szabályokat. Tekintettel arra, hogy a hatósági kontroll utólagos, így az erre vonatkozó alapvető rendelkezéseket törvényi szinten indokolt szabályozni.

A 152. §-hoz

Az Evectv. 20. § (7) bekezdésében a Gt. 5. és 23. §-ának módosításával párhuzamosan a módosítás az egyéni vállalkozó által történő cégalapítással kapcsolatos diszkvalifikációs szabályt is tartalmaz.

A felszámolási eljárásban ki nem elégített tartozások miatt, valamint a Cégtörvény szerint megszüntetett azon vállalkozások - jelenleg egyéni vállalkozóként gazdasági tevékenységet folytató - vezetőire és kizárólagos vagy többségi tulajdonosaira is tilalmat mond ki a módosítás, amely személyek helytállási kötelezettségét a hitelezői tartozásokért a bíróság jogerősen megállapította, és ennek alapján nem tettek eleget a fizetési kötelezettségeiknek. A tilalom hatálya már a végrehajtási eljárás alatt is beáll, tekintettel arra, hogy az említett személyek a fizetési kötelezettségüket megállapító bírósági határozatban foglaltakat esedékességükkor nem teljesítették.

A 153. §-hoz

Az Evectv. 21. § (1) bekezdésének módosítása pontosítást tartalmaz, annak érdekében, hogy az egyéni vállalkozói nyilvántartásba felvett természetes személy ugyanazon a napon ne alapíthasson egyéni céget. A módosítás a 19. § (1) bekezdés b) pontjában foglalt előírás érvényre juttatását szolgálja.

A 154. §-hoz

Az Evectv. 27. §-ának módosítása hitelezővédelmi okból megszünteti a korlátozott felelősséggel működő egyéni cég jogintézményét.

A 155. §-hoz

Felhatalmazó rendelkezések az egyéni vállalkozók ellenőrzésére vonatkozóan.

A 156. §-hoz

Átmeneti rendelkezéseket tartalmaz: a módosítás hatályba lépésével nem alapítható korlátozott felelősséggel működő egyéni cég, 2013-ig át kell alakulniuk vagy gazdasági társasággá, vagy megszüntetni a korlátozott felelősséget. Ezt a változást illeték- és költségtérítés mentesen lehet bejegyeztetni.

A 157. §-hoz

Szövegcserés módosítások.

A 158. §-hoz

Hatályon kívül helyező rendelkezések.

A 159. §-hoz

A tőkepiaci törvény módosítása megteremti az összhangot a Gt. részvénykönyvre vonatkozó új szabályozásával.

A 160. §-hoz

A jogi személlyel szemben alkalmazható büntetőjogi intézkedésekről szóló 2001. évi CIV. törvény (Jszbt.) 11. §-ának kiegészítése a Cstv. 6/A. §-ának módosításával függ össze. A módosítás célja, hogy a fizetésképtelenné vált vállalkozásoknál a felszámolási eljárást ügyészi vagy bírósági engedéllyel el lehessen rendelni, illetve folytatni lehessen, ugyanakkor azonban a jogi személlyel szemben előreláthatóan alkalmazásra kerülő pénzbírság és a jogi személyt előreláthatóan terhelő bűnügyi költség végrehajtásához a fedezet megmaradjon. Ennek érdekében a jogi személy vagyonára a zár alá vételt el kell rendelni, és meg kell jelölni, hogy a zár alá vétel milyen összeg biztosítására szolgál. Ha a felszámoló kérelmére a bíróság a zár alá vett vagyon, vagyonrész vagy vagyontárgy értékesítéséhez hozzájárul, az erről szóló határozatban a zár alá vételt arra az összegre korlátozza, ami a jogi személlyel szemben előreláthatóan alkalmazásra kerülő pénzbírság és a jogi személyt előreláthatóan terhelő bűnügyi költség végrehajtását fedezni fogja. Az értékesítést követően a zár alá vett vagyon, vagyonrész, illetve vagyontárgy helyébe a bíróság által meghatározott összeg lép, erről az összegről a büntető eljárás megszüntetésekor vagy az ügydöntő határozatban rendelkezik a bíróság.

-----STARTING---POINT---VEGE---

A 162. §-hoz

Hatályon kívül helyező rendelkezéseket tartalmaz

(1) Az ügyvédi székhelyszolgáltatás megszüntetésével szükséges az erre vonatkozó szabályok hatályon kívül helyezése

(2) A Cégtörvény két évvel ezelőtti módosítása értelmében a vezető tisztségviselők közel fele rendelkezik csak adóazonosító számmal. Szükséges ezért egy véghatáridő megállapítása annak érdekében, hogy az adatszolgáltatás annak előírásától számított 3-4 éven belül teljes körűen megtörténjen.

A 163. §-hoz

A kényszer-végelszámolási eljárás megszüntetésével összefüggő törvénymódosításokat tartalmaz.

A 164. §-hoz

Az egyesülési jogról, a közhasznú jogállásról, valamint a civil szervezetek működéséről és támogatásáról szóló törvény módosítása a jelen törvényben szereplő Ctv. módosításokkal összefüggésben.

A 165. §-hoz

A módosítás kiemelt nemzetgazdasági érdekből vagy a követelés összegét meghaladó vagyoni hátrány megakadályozása érdekében lehetőséget kíván biztosítani a Kormány számára, hogy a bírság pénzbeli megtérülésének várható elmaradása esetén, a költségvetési megtérülés későbbi lehetőségnek biztosítása érdekében - magánjogi szerződés útján - gazdasági társaságban részesedést szerezzen a Magyar Állam.

A 166. §-hoz

A módosítás a versenytörvényben is átvezeti a Cstv. IV. fejezete szerinti fogalmi változást: A „nemzetgazdasági szempontból kiemelt gazdálkodó szervezet” helyett a „stratégiailag kiemelt” gazdálkodó szervezet terminológia kerül itt is bevezetésre.

A 167. §-hoz

Hatályba léptető rendelkezéseket tartalmaz.