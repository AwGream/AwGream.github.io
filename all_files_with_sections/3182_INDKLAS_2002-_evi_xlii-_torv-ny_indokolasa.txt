2002. évi XLII. törvény indokolása

az adókról, járulékokról és egyéb költségvetési befizetésekről szóló törvények módosításáról

-----STARTING---POINT---ALTALANOS--- 

Az Országgyűlés által elfogadott Kormányprogramban meghirdetett gazdaság- és társadalompolitikai célkitűzések megvalósítását olyan átlátható és kiszámítható adópolitika szolgálhatja, amely lehetővé teszi a kiegyensúlyozott gazdasági fejlődést. Az adókról, járulékokról és egyéb költségvetési befizetésekről szóló törvények módosításáról szóló törvény számos, a gazdaság versenyképességének javítását, a belföldi megtakarítások ösztönzését, egyben a külföldi forrásokat vonzó feltételek kialakítását eredményező módosítást tartalmaz, ezáltal biztosítani képes a magas növekedési pálya finanszírozási hátterét. Hosszabb távon is biztosítja az adó- és járulékrendszer kiszámíthatóságát azzal, hogy a törvény több 2004-ben vagy azt követően hatályba lépő alapvető rendelkezést is tartalmaz.

A törvényben foglalt intézkedések révén - az első 100 napos programban végrehajtott adópolitikai intézkedések eredményeire is építve - tovább csökkennek a közterhek, valamint bővülnek a kis- és középvállalkozások számára is elérhető adókedvezmények és mérséklődnek az adózással összefüggő adminisztrációs kötelezettségek. A módosítások között több olyan is található, amely az innováció-barát szabályozási környezet és az információs társadalom erősödését, a vidék- és agrárfejlesztést, a környezetvédelmi szempontok fokozottabb érvényesítését, valamint az alternatív foglalkoztatási módszerek elterjedését, az esélyegyenlőtlenségek mérséklését vagy a felnőttkori képzés ösztönzését szolgálja.

Az adó- és járulékpolitika eszközrendszerének kialakításánál és ütemezésénél ugyancsak kiemelt szempontként érvényesült az Európai Unióhoz történő csatlakozásból eredő jogharmonizációs kötelezettségek teljesítése. Ezen intézkedések - elsősorban a különböző szervezeti változásokhoz kapcsolódó adózási akadályok megszüntetése révén - egyben a versenyképesség javítását is szolgálják.

-----STARTING---POINT---RESZLETES---

Első rész

A személyi jövedelemadót, a társasági adót és az osztalékadót érintő módosítások

I. Fejezet

A személyi jövedelemadóról szóló 1995. évi CXVII. törvény módosítása

A személyi jövedelemadóról szóló törvény módosítására irányuló rendelkezésekben alapvetően a versenyképesség növelését, a gazdasági aktivitás bővítését szolgáló intézkedések jelennek meg, emellett - a jogharmonizációs kötelezettségek teljesítése érdekében - megalkotásra kerültek az egyenlő elbánás elvének megvalósulását szolgáló szabályok. A foglalkoztatás bővülését szolgálhatja, hogy - a minimálbér adómentességének fenntartása mellett - csökken az átlagos jövedelemadó-terhelés. A megtakarítások ösztönzése érdekében kedvezően módosul a munkavállalói részvényjuttatási programra vonatkozó szabályozás, növekszik a biztosításokhoz kapcsolódó adókedvezmény mértéke, valamint megszűnik a tőzsdei ügyleteken elért nyereség adóterhe. A módosítások jelentőségét bizonyítja, hogy a 2002. január 1-jén hatályos szabályozás változatlan fenntartása esetén az átlagos jövedelemadó-terhelés 2003-ban meghaladná a 23 százalékot, míg a törvény elfogadása esetén ez 2003-ra kb. 19,8 százalékra, 2004-re kb. 18,2 százalékra csökken.

Az 1. §-ához

A törvény az egyenlő elbánás elvének érvényesítése érdekében - összhangban a magánszemély által nem az illetősége szerinti tagállamban szerzett jövedelmek adóztatásáról szóló bizottsági ajánlás előírásaival - új, alapelv jellegű rendelkezéssel egészül ki. Ennek alapján az Európai Unió tagállamának állampolgára által a Magyar Köztársaságban megszerzett egyes (a törvényben meghatározott) jövedelmeit nem terheli majd magasabb összegű adó, mint amelynek a fizetésére akkor lenne kötelezett, ha Magyarországon belföldi illetőségűnek minősülne. Ez az előírás a gyakorlatban azt jelenti, hogy a tagállamok állampolgárai a Magyarországon adóztatható egyes jövedelmeik tekintetében jogosultak lesznek mindazon kedvezmény, mentesség alkalmazására, melynek igénybevételére a belföldi illetőségű magánszemélyek egyébként jogosultak. E szabály alkalmazásának feltétele, hogy a magánszemély Magyarországról származó jövedelme az adóévben megszerzett összes jövedelmének 75 százalékát elérje. A törvény záró rendelkezései között kimondja, hogy ezen előírások a csatlakozás időpontjával lépnek hatályba.

A 2. §-ához

A törvény - a csatlakozásra is tekintettel - újrafogalmazza a belföldi illetőségű és a külföldi illetőségűnek minősülő magánszemélyek adókötelezettségének általános szabályait. Ennek alapján a külföldi illetőségű magánszemély adókötelezettsége minden olyan jövedelmére is kiterjedne, amely nemzetközi szerződés, viszonosság alapján a Magyar Köztársaságban adóztatható. A törvény új szövege is rögzíti a nemzetközi szerződések és a viszonosság elsőbbségét, azonban garanciális jelleggel kimondja, hogy a viszonosság alkalmazása a törvényben meghatározottakhoz képest nem eredményezhet többlet adókötelezettséget.

A törvény egyértelműen rendelkezik arról, hogy a külföldről származó (vagy egyébként nemzetközi szerződés, viszonosság alapján külföldön adóztatható) bevétel adókötelezettségének jogcímét - a felek között fennálló jogviszony és a szerzés körülményei figyelembevételével - a személyi jövedelemadóról szóló törvény rendelkezései szerint kell megállapítani. Ezzel kapcsolatban külön kiemeli, hogy a természetbeni juttatásokra vonatkozó rendelkezéseket nem lehet alkalmazni, hiszen ilyen esetben általában nem található az adó fizetésére egyébként kötelezett kifizető. E rendelkezések alapján a nem pénzben megszerzett jövedelem adókötelezettségére az egyes jövedelemtípusokra vonatkozó rendelkezések (ennek hiányában az egyéb jövedelemre irányadó rendelkezések) az irányadóak. A törvény - az adókötelezettségre vonatkozó szabályozás sajátosságai miatt - változatlanul külön rendelkezik a külföldi cégautó magáncélú használatáról, valamint - új elemként - a külföldi „kifizetőtől” megszerzett kamatkedvezményből származó jövedelemről.

A 3. §-ához

Az értelmező rendelkezések módosítása új szempontok alapján határozza meg a belföldi illetőség fogalmát, azaz azt, hogy mely feltételek teljesülése esetén terheli a magánszemélyt teljes körű adókötelezettség.

A személyi jövedelemadóról szóló törvény alkalmazása során számos esetben okozott problémát annak eldöntése, hogy egy adott jövedelem belföldről vagy külföldről származik-e. A vitás esetek számának csökkentése érdekében a törvény új fogalomként vezeti be a jövedelemszerzés helyét, és a legtipikusabban előforduló jövedelemfajtáknál meg is határozza azt.

A 4-6. §-ához

A törvény a jogalkalmazás megkönnyítése érdekében a hatályos szabályozáshoz képest áttekinthetőbb formában szabályozza a magánszemély adó-megállapítási és -bevallási kötelezettségét, valamint azokat az eseteket is, amikor a magánszemély mentesül e kötelezettségek alól.

Jelentős tartalmi változás, hogy - az adózással összefüggő adminisztráció csökkentése érdekében - bővül azoknak a jövedelmeknek a köre, amelyeket a magánszemély nem köteles bevallani, ha egyébként az adót a kifizető levonta. Az említett jövedelmek körébe tartozik az értékpapír-kölcsönzésből származó jövedelem, az osztalékból származó jövedelem, az árfolyamnyereségből származó jövedelem, valamint a vállalkozásból kivont jövedelem, ha az adóévben az e címeken megszerzett összes jövedelem nem haladja meg az 50 ezer forintot.

A magánszemély adó-megállapítási és -bevallási kötelezettségének változásával összhangban a törvény - áttekinthetőbb formában - újrafogalmazza az adóbevallást helyettesítő munkáltatói és az azzal egyenértékű elszámolás szabályait is. Lényeges változás, hogy a bevallást helyettesítő elszámolás lehetősége a jövőben elvileg bármely jogcímen megszerzett, egyébként bevallási kötelezettség alá eső jövedelemre kiterjed, ha a jövedelmet az elszámolásra kötelezett munkáltató, kifizető - vagy előtte más munkáltató - juttatta a magánszemély számára.

A 7. §-ához

A jövőben adóterhet nem viselő járandóság lesz az amatőr vagy vegyes rendszerben közreműködő játékvezetők tiszteletdíja esetenként 5000 forint, adóévenként 50 ezer forint értékben.

A 8. §-ához

A Kormány adócsökkentési programjának első lépéseként 2003-ra az adótábla kisebb mértékben módosul a sávhatárok kiszélesítése által, amely biztosítja, hogy az átlagos adóterhelés 20 százalék alatti legyen.

A 9. §-ához

A törvény szerint az összevont adóalapba nem tartozó jövedelem után külföldön megfizetett adó forintra történő átszámítása is a Magyar Nemzeti Bank hivatalos, az év utolsó napján érvényes devizaárfolyama alapján történik.

A 10. §-ához

Az adótáblával összhangban a módosított adójóváírás változatlanul biztosítja a minimálbér adómentességét. Az adójóváírás teljes összegét igénybe vehetik azok, akiknek a bevallási kötelezettség alá eső éves jövedelme nem haladja meg a jogosultsági határt, azaz 2003-ban az 1 millió 350 ezer forintot. Az adójóváírás „megállítása” a jelenleg hatályos szabályozás logikáját követi, de az adójóváírás éves összegének növekedése miatt az alkalmazott százalékos mérték (18 százalék) változatlansága miatt a „megállítás” sávja értelemszerűen módosul.

A 11. §-ához

Az új adókedvezmény a felnőttképzésben résztvevő magánszemély képzéssel összefüggő terheit csökkenti. A törvény szerint az összevont adóalap adóját csökkenti a felnőttképzés adóévben megfizetett díjának 30 százaléka. A kedvezményt - a felnőttképzést folytató intézmény által kiállított, a befizetésről szóló igazolás alapján - a felnőttképzésben részt vevő magánszemély, e magánszemély házastársa, szülője, nagyszülője vagy testvére veheti igénybe, valamint lehetőség van az igénybevétel elhalasztására is.

A törvény szerint szintén adókedvezményt vehet igénybe a pedagógus, az oktató, a hallgató, valamint az a magánszemély, akinek gyermeke nappali rendszerű iskolai oktatásban vesz részt. Az adókedvezményre jogosító kiadások köre magában foglalja a számítógép, számítástechnikai eszköz bérletére, lízingelésére fordított kiadásokat, ha az kormányzati szerv által kiírt pályázat keretében történik.

A két új adókedvezmény együttes éves összege nem haladhatja meg a 60 ezer forintot.

A 12. §-ához

A megtakarítások ösztönzését szolgálja a nyugdíj- és életbiztosítás emelt mértékű adókedvezménye. A törvény szerint a biztosítás adóévben megfizetett díjából az előző adóévben megfizetett díjat meghaladó rész - az egyébként is igénybe vehető 20 százalékos adókedvezményen túlmenően - további 10 százalékos kedvezmény igénybe vételére jogosít. Ezzel egyidejűleg a kedvezmény éves összeghatára a jelenlegi kétszeresére (100 ezer forintra) emelkedik.

A 13-14. §-ához

A kifizetői adóelőleg-levonásra vonatkozó rendelkezések módosítását az adójóváírásra irányadó rendelkezések változása teszi szükségessé.

A 15. §-ához

A jogalkalmazást könnyíti, hogy a tevékenységét megszüntető átalányadózó egyéni vállalkozó a tevékenység-megszüntetéssel összefüggő bevétel-növelési kötelezettséget az átalányadó szabályait meghatározó rendelkezések között találja meg.

A törvény szerint 2003. január 1-jétől kisvállalkozói kedvezmény érvényesíthető a szoftvertermék beszerzése, valamint az ingatlanfelújítás beruházási költsége alapján is, egyben a visszafizetési kötelezettséget eredményező tényállások alól kivételt jelentő esetek köre kibővül azzal, amikor az eszköz átsorolása elháríthatatlan külső ok miatti megrongálódás következménye. A vállalkozói bevétel csökkenthető az alapkutatás, az alkalmazott kutatás, vagy a kísérleti fejlesztés költségeivel is.

A 16. §-ához

A jogalkalmazást segítő változás, hogy a vállalkozói osztalékalap utáni adózás szabályait a jogalkalmazó a jövőben nem az osztalékra vonatkozó adózási szabályok között, hanem az osztalékalapra vonatkozó szabályok között találja meg. Az adminisztráció és az adóterhelés csökkentése érdekében a törvény a vállalkozói osztalékalapnak a 20 százalékos adókulccsal adózó részét - a jegybanki alapkamatra való hivatkozás helyett - 30 százalékos kulcs alkalmazásával rendeli meghatározni, változatlanul a vállalkozói kivét, mint vetítési alap figyelembe vételével.

A 17. §-ához

A tételes átalányadózás szabályozásának hatályos szövege alapján a jogalkalmazó azt a téves következtetést vonhatja le, hogy e szabályokat meghatározott tevékenységet folytató egyéni vállalkozók is alkalmazhatják, hiszen a törvény egy korábbi módosításának záró rendelkezései mondják ki, hogy az egyéni vállalkozó tételes átalányadózást nem alkalmazhat. A jogalkalmazás egyszerűsítése érdekében a törvény szövege egyértelműen megjeleníti, hogy tételes átalányadózást csak fizető-vendéglátó tevékenységet folytató magánszemély választhat. A törvény az éves adótételt valorizálja, valamint rendelkezést tartalmaz az alkalmazás feltételeinek hiányában történő tevékenységvégzés adókövetkezményeire is.

A 18-19. §-ához

Az egyértelmű jogalkalmazás érdekében a törvény egységesen kimondja, hogy ingó vagyontárgy, illetve ingatlan, vagyoni értékű jog átruházásából származó bevételnek minősül minden olyan bevétel, amelyet a magánszemély az átruházásra tekintettel megszerez. E bevételekkel kapcsolatban a törvény - az eddigi, taxatív jellegű szabályozástól eltérően - csak példálózó felsorolást tartalmaz.

A 20. §-ához

Az adózással összefüggő adminisztráció egyszerűsítése érdekében a lakásszerzési kedvezménynek a jövedelemszerzés időpontját megelőző hat hónapon (de legfeljebb 12 hónapon) belül történő és az azt követő 48 hónapon túli (de legfeljebb 60 hónapon belüli) felhasználásához nincs szükség adóhatósági engedélyre. A visszaélések elkerülése végett a törvény azt is kimondja, hogy csak az öt évnél hosszabb időtartamra szóló haszonélvezet, használat és bérleti jog jogosít a kedvezményre.

A törvény a lakásszerzési kedvezményre jogosító lakáscélú felhasználás fogalmát kibővíti, azáltal, hogy külön nevesíti az idősek otthonában, valamint a fogyatékos személyek lakóotthonában biztosított férőhely megszerzését.

A 21. §-ához

A tőzsde fejlesztése, a tőzsdei forgalom élénkítése érdekében a tőzsdei ügyleteken elért árfolyamnyereségből származó jövedelem adóztatása megszűnik. A törvény szerint az adóztatás megszűnését az biztosítja, hogy 2003. január 1-jétől kamatból származó jövedelemnek minősül (tehát a 0 százalékos adómérték alá esik) a magánszemély által a tőzsdeügylet keretében megszerzett jövedelem. A szabályozás azonosan kezeli az azonnali, valamint a származtatott és összetett tőzsdei ügylet alapján megszerzett jövedelmet annak érdekében, hogy az eltérő szabályozás ne torzítsa a tőzsde működését.

A 22. §-ához

A törvény szerint jelentősen egyszerűsödik az osztalékból származó jövedelem adózására vonatkozó szabályozás.

Csökken azoknak a jövedelmeknek a köre, amelyeket a törvény osztaléknak minősít, így e körből kikerül a magánszemély által a jegyzet tőke emelésével dolgozói részvény, dolgozói üzletrész formájában megszerzett, valamint a jegyzett tőke emelésével értékpapír formájában, vagy az értékpapír névérték emelése révén megszerzett vagyoni érték. (Az említett vagyoni értékek megszerzéskor egyébként nem is számítanak a magánszemély bevételének).

Lényeges változás, hogy egyszerűsödik annak az aránynak a számítása, amely meghatározza, hogy a magánszemélyre jutó saját tőke mekkora hányadáig fizetendő az osztalék-jövedelem után a 20 százalékos mértékű, illetve e felett a 35 százalékos mértékű adó. A hatályos szabályozás alapján az említett arány számításánál az adóév első napján érvényes jegybanki alapkamat kétszeresét kell alkalmazni, míg a törvény szerint ez az arány 30 százalékban rögzítődik.

A 23. §-ához

Tekintettel arra, hogy a tőzsdei ügyleteken keletkezett jövedelem adóztatása megszűnik, jelentősen egyszerűsödik az árfolyamnyereség adózására vonatkozó szabályozás.

A 24. §-ához

A törvény a vállalkozásból kivont jövedelemre vonatkozó rendelkezések alkalmazásában társas vállalkozásnak tekinti azt a külföldi székhelyű jogi személyt és egyéb szervezetet is, amely a székhely szerinti államban a társasági adónak megfelelő adó alanya. A törvény rendelkezést tartalmaz a belföldi illetőségű magánszemély által megszerzett, külföldön is adóztatható vállalkozásból kivont jövedelem után a külföldön megfizetett adó beszámítására.

A 25. §-ához

A termőföld haszonbérbeadásából származó jövedelem területnagysághoz kötött adómentességének szabályát felváltja a tartós haszonbérletet preferáló mentességi szabály. A törvény szerint a magánszemély termőföld haszonbérbeadásból származó jövedelme mentesül az adó alól, ha a bérbeadásra 5 éves időtartamot elérő időszakra kötött szerződés alapján kerül sor. A meg nem fizetett adót azonban késedelmi pótlékkal növelt összegben kell visszafizetni - kivéve, ha a szerződés a feleken kívül álló ok miatt, vagy azonnali hatályú felmondás miatt szűnt meg -, ha a bérbeadás tényleges időtartama kevesebb 5 évnél.

A 26-27. §-ához

A személyi jövedelemadóról szóló törvény - egyes külön adózó jövedelmek adózási szabályait tartalmazó - Harmadik része új fejezettel egészül ki, mely az értékpapír formájában vagy értékpapírra vonatkozó jog révén megszerzett vagyoni érték révén megszerzett bevétel adókötelezettségéről rendelkezik. A törvény hatályos rendelkezése szerint természetbeni juttatásnak minősül a kifizető által értékpapír formájában adott vagyoni érték esetében az értékpapír szokásos piaci értékéből az a rész, amelyet a juttatásban részesülő magánszemély a kifizetőnek nem térít meg. A törvény ezzel szemben rögzíti, hogy 2003-tól az értékpapír formájában megszerzett vagyoni érték esetében - meghatározott eseteket kivéve - a bevétel adókötelezettségének jogcímét a felek között fennálló jogviszony és a szerzés körülményei figyelembevételével kell megállapítani. Ha tehát a munkáltató munkavállalója részére ad ily módon értékpapírt, a bevétel adókötelezettségét a munkaviszonyból származó jövedelemre vonatkozó rendelkezések szerint kell teljesíteni.

Változatlanul érvényesül, hogy nem minősül bevételnek az értékpapír formájában megszerzett vagyoni érték, ha azt a magánszemély olyan jog gyakorlásával szerezte, amely bárki számára azonos feltételek mellett megvalósuló ügyletben történt. Lényeges enyhítés, hogy 2003-tól - az átmeneti rendelkezések között található szabályok szerint - a tag, a részvényes által a társas vállalkozás jegyzett tőkéjének az ezen felüli saját tőke terhére történő felemelésekor megszerzett vagyoni érték nem minősül bevételnek. Az így megszerzett értékpapír csak elidegenítésekor esik adókötelezettség alá.

A dolgozói részvény, dolgozói üzletrész adózására kidolgozott kedvező szabályozás elsődleges célja elősegíteni a munkavállalók tulajdonhoz jutását. A jövő évtől kezdődően adókötelezettség csak a dolgozói részvény, dolgozói üzletrész átruházásakor keletkezik, az így keletkező jövedelemre az árfolyamnyereségből származó jövedelemre vonatkozó szabályokat kell alkalmazni. A dolgozói részvény, dolgozói üzletrész bevonása, átalakítása, visszavásárlása esetén keletkező jövedelem azonban a munkavállalónál munkaviszonyból származó jövedelemnek (a munkavállaló örökösénél egyéb jövedelemnek) minősül.

A törvény szerint 2003. január 1-jével - tehát már az Európai Unióhoz történő csatlakozást megelőzően - lépnek hatályba a különböző tagállamok társaságait érintő egyesülésekre, szétválásokra, eszközátruházásokra és részesedéscserékre alkalmazandó közös adózási rendszerről szóló tanácsi irányelvben foglaltaknak megfelelő módosítások. A törvény szerint a magánszemély által a jogügylet révén pénzben megszerzett bevétel árfolyamnyereségből származó jövedelemnek minősül, a jogügylet révén értékpapír formájában megszerzett bevétel esetében a magánszemélyt azonban választási lehetőség illeti meg, amelynek alapján lehetősége van az adófizetési kötelezettség elhalasztására.

A törvény külön szabályozza az értékpapírra vonatkozó jog révén megszerzett vagyoni érték adókötelezettségét, amely szerint a jog átruházása (átengedése), megszüntetése, gyakorlásának átengedése, illetőleg az ilyen jogról való lemondásra tekintettel megszerzett vagyoni érték esetében az adókötelezettség jogcímét - hasonlóan az értékpapír formájában megszerzett vagyoni értékhez - a magánszemély és a jogot alapító személy között fennálló jogviszony figyelembe vételével kell megállapítani. Olyan értékpapír esetében, amelyet a magánszemély vételi, jegyzési vagy más hasonló jog gyakorlása révén szerzett, az értékpapír formájában megszerzett vagyoni értékre irányadó rendelkezéseket kell alkalmazni (vagyis, ha a jog megszerzése bárki számára azonos feltételek mellett megvalósuló ügyletben történt, az így szerzett értékpapír nem minősül bevételnek). A törvény meghatározza, hogy a magánszemély által értékpapírra vonatkozó eladási vagy más hasonló jog gyakorlásával szerzett vagyoni érték esetében mi tekintendő bevételnek, továbbá kimondja azt is, hogy a bevétel adókötelezettségének jogcímét a magánszemély és a jogot alapító személy között fennálló jogviszony figyelembe vételével kell megállapítani.

Változatlanul érvényes az a szabály, hogy az értékpapírra vonatkozó vételi, jegyzési vagy más hasonló jog gyakorlása révén keletkező bevétel esetében a jövedelemszerzés időpontja a jog gyakorlása által megszerzett értékpapír feletti rendelkezési jog megszerzésének napja. Új előírás, hogy a kifizetőnek a jog nem nyilvános körülmények között történő alapítását követően - a kifizetői adatszolgáltatásra előírt határidőig - magánszemélyenként adatot kell szolgáltatnia az adóhatóság részére az általa alapított, értékpapírra vonatkozó vételi, jegyzési, eladási vagy más hasonló jogról, továbbá - az eredeti jogosultat is feltüntetve - a jog gyakorlásáról, megszüntetéséről és a jogról való lemondásról.

A törvény a munkavállalói tulajdonlás ösztönzése érdekében bevezeti az „elismert munkavállalói értékpapír-juttatási program” kategóriáját. Ha a magánszemély elismert program keretén belül szerez értékpapír formájában vagyoni értéket és a program szervezője az értékpapírt befektetési szolgáltatónál helyezi egyedi letétbe a magánszemély javára, akkor az ily módon szerzett vagyoni érték a magánszemélynél nem minősül bevételnek. Az elismert munkavállalói értékpapír-juttatási program alkalmazásában csak a tőkepiacról szóló törvényben meghatározott elfogadott országban az elismert program szervezője vagy többségi irányítást gyakorló tagja által forgalomba hozott (kibocsátott), tagsági jogokat megtestesítő, névre szóló értékpapírt lehet szerezni. Amennyiben az adóévben a magánszemély javára letétbe helyezett értékpapír(ok) együttes szokásos piaci értéke a letétbe helyezéskor meghaladja a 300 ezer forintot, úgy a kedvezőbb adózási szabályok a 300 ezer forintot meg nem haladó részre alkalmazhatók, míg a fennmaradó részre az értékpapír formájában megszerzett vagyoni értékre irányadó rendelkezések alkalmazandók. A törvény a letétbe helyezett értékpapírokra kötelező tartási időszakot ír elő. A kötelező tartási időszak a kötelező tartási időszak kezdő napjától a kezdőnap évét követő második naptári év utolsó napjáig terjedő időszak. A program keretén belül kizárólag a társaság munkavállalója vagy vezető tisztségviselője szerezhet értékpapírt. A törvény rendelkezik a kötelező tartási időszakon belül bekövetkező egyes rendkívüli eseményekről. Ilyennek minősül pl. a munkaviszony, a vezető tisztségviselői jogviszony megszűnése, az értékpapír kölcsönbe adása, az értékpapír ingyenes vagy visszterhes átruházása, a letétbe helyezett értékpapírnak letétből történő kikerülése. Az előbbi esetekben a törvényben szereplő módon megállapított jövedelem munkaviszonyból származó jövedelemnek minősül. Az értékpapír esetében a kötelező tartási időszakot követően is sajátos adózási előírások érvényesülnek (például tőzsdei átruházása esetén is 20 százalékos mértékű adót kell a keletkező árfolyamnyereség alapján fizetni).

A programot a gazdasági társaság kérelmére - a törvényben szereplő feltételek együttes fennállása esetén - a Pénzügyminisztérium nyilvántartásba veszi. Az erről szóló határozatot a kérelem előterjesztésétől számított 60 napon belül kell meghozni. A nyilvántartásba vétel iránti kérelmet az adózó a személyi jövedelemadóról szóló törvény felhatalmazása alapján kiadott miniszteri rendeletben meghatározott formában és tartalommal, ügyvéd vagy adótanácsadó ellenjegyzésével nyújthatja be. A Pénzügyminisztérium meghatározott esetekben törli a programot a nyilvántartásból. További fontos előírás, hogy a Pénzügyminisztériumnak a program nyilvántartásba vételét elutasító, valamint a programnak a nyilvántartásból való törléséről rendelkező határozata közvetlenül a bíróság előtt támadható meg. A Pénzügyminisztérium a jogerős határozat rendelkező részét hivatalos lapjában nyilvánosságra hozza.

Az elismert munkavállalói értékpapír-juttatási programmal összefüggésben a pénzügyminiszter felhatalmazást kap a végrehajtási rendelet megalkotására.

A 28. §-ához

A törvény szerint a pénzügyminiszter felhatalmazást kap az alacsony adókulcsú államok listájának Magyar Közlönyben történő közzétételére. E rendelkezés összefügg a törvényben meghatározott - a társasági adóról és az osztalékadóról szóló törvénynek az ellenőrzött külföldi társaság fogalmára vonatkozó módosításával összefüggő - új fogalommal.

A 29. §-ához

A törvény szerint a végrehajtói irodára, az önálló bírósági végrehajtóra és a végrehajtói iroda tagjára ugyanazokat a rendelkezéseket kell alkalmazni, mint az ügyvédi irodára, az egyéni ügyvédre, illetve az ügyvédi iroda tagjára.

Az adózás rendjéről szóló törvénynek a statisztikai besorolással összefüggő egységes szabályozásra tekintettel a törvény meghatározza, hogy a tárgyi eszköz értékcsökkenési leírását az üzembe helyezés időpontjában irányadó statisztikai besorolási rend vagy vámtarifaszám alapján kell meghatározni.

A 30. §-ához

A jogharmonizációs záradék mellett a törvény rögzíti, hogy a törvény a jövedelem- és vagyonadókra vonatkozó ún. OECD Modellegyezmény figyelembe vételével készült szabályozást tartalmaz, ezáltal - a nemzetközi szerződésekben vállalt kötelezettségeinknek megfelelően - egyértelművé válik, hogy a Modellegyezmény előírásait alkalmazni lehet a nemzetközi adóügyekkel összefüggő értelmezési kérdésekben.

A 31. §-ához

A törvény a személyi jövedelemadóról szóló törvénynek az adómentes jövedelmekre, az összevont adóalap megállapításához elszámolható költségekre, az adónyilvántartásokra és a vállalkozói költségekre vonatkozó mellékleteit módosítja részletesebben.

II. Fejezet

A társasági adóról és az osztalékadóról szóló 1996. évi LXXXI. törvény, valamint egyes kapcsolódó törvények módosítása

A társasági adóról és osztalékadóról szóló törvény módosítására irányulóan a törvény a vállalkozások versenyképességének növelését szolgáló intézkedéseket, valamint a jogharmonizációs kötelezettségek megvalósulását célzó módosításokat tartalmaz. A jogharmonizáció keretében kiemelkedő jelentőségű a közösségi támogatáspolitika elvárásainak megfelelő kedvezményrendszer kialakítása. Ennek keretében a fejlesztési adókedvezményre vonatkozó szabályok - a csatlakozás időpontja helyett - 2003. január 1-jén lépnek hatályba, és ezzel párhuzamosan megszűnik a beruházási adókedvezményekre való jogszerzés lehetősége. A különböző tagállamokban illetőséggel bíró anya- és leányvállalatok esetében alkalmazandó közös adózási rendszerről szóló tanácsi irányelvnek történő megfelelés érdekében az osztalékadóra vonatkozó szabályozás a csatlakozás időpontjától módosul. A jogharmonizáció és a versenyképesség növelése érdekében egyaránt szükség van az átalakulásokra, a szervezeti egységek átruházására és a részesedéscserékre vonatkozó előírások módosítására. Ugyancsak kedvező irányba változnak például a jogdíjhoz, a tőzsdei ügyleteken elért nyereséghez kapcsolódó adózási szabályok. Az adómentes fejlesztési tartalékra vonatkozó szabályozás kialakítása a beruházások ösztönzését szolgálja.

A 32-33. §-ához

A törvény a nemzetközi szerződés és viszonosság esetén alkalmazandó eljárásról rendelkezik. Az új előírás nem jelent változást abban, hogy a nemzetközi szerződés előírása elsőbbséget élvez a belföldi szabályokkal szemben, ugyanakkor - a személyi jövedelemadóról szóló törvényhez hasonlóan - rendelkezik a viszonosság alkalmazásának feltételeiről.

A 34. §-ához

A törvény a törvényben használt egyes fogalmak változtatását, pontosítását tartalmazza. Ennek részeként a csatlakozási tárgyalásokon vállalt kötelezettségeknek megfelelően - egyben az adóelkerülés lehetőségeinek szűkítése érdekében - módosul az ún. ellenőrzött külföldi társaság fogalma, amely szerint egy külföldi székhelyű vállalkozás akkor ellenőrzött külföldi társaság, ha az általa ténylegesen fizetett adó és az adózás előtti eredmény hányadosa nem éri el az általános belföldi adókulcs (18 százalék) kétharmadát.

A különböző tagállamok társaságait érintő egyesülésekre, szétválásokra, eszközátruházásokra és részesedéscserékre alkalmazandó közös adózási rendszerről szóló tanácsi irányelvében foglaltak belföldi jogrendbe illesztéséhez a módosítás a törvényt új fogalmakkal (kedvezményezett átalakulás, kedvezményezett eszközátruházás, kedvezményezett részesedéscsere, illetve társaság) egészíti ki.

A 35. §-ához

A törvény a társaságiadó-alap megállapításakor az adózás előtti eredmény csökkentéseként figyelembe vehető tételeket tartalmaz, amelyek részben a beruházások, a befektetések, az innováció ösztönzését, másrészt a kis- és középvállalkozások támogatását, részben a különböző tagállamok társaságait érintő egyesülésekre, szétválásokra, eszközátruházásokra és részesedéscserékre alkalmazandó közös adózási rendszerről szóló 90/434/EGK tanácsi irányelvben foglaltaknak megfelelő, illetve egyéb kedvezményes szabályokat fogalmaznak meg.

A törvény lehetővé teszi a környezetvédelmi célra képzett céltartalék adóalapból történő levonását (amely kétszeres költségelszámolást jelent) a képzést szabályozó - a célokat és mértékeket tartalmazó - kormányrendelet megalkotása után.

A befektetésösztönzés eszközeként a törvény az elismert (szabályozott) tőkepiacon kötött ügylet alapján elszámolt (a pénzügyi műveletek ráfordítását meghaladó) bevétel felének az adóalapból történő levonhatóságát, amely egyrészt a külföldi illetőségű, tőzsdére bevezetett társaságokba befektető cégek magyarországi letelepedését, másrészt a magyar tőzsdére bevezetett társaságok számának növekedését eredményezheti.

A beruházások ösztönzését szolgálják az ún. fejlesztési tartalék adómentes képzésére és felhasználására vonatkozó szabályok. Az új előírások révén az adózó által az adóévben lekötött tartalékba helyezett (átvezetett) összeg, az adóévi adózás előtti nyereség 25 százaléka mértékéig (de legfeljebb adóévenként 500 millió forintig) a társaságiadó-alap meghatározásakor csökkenti az adózás előtti eredményt. Az adómentesen lekötött tartalékot az adózó kizárólag beruházásra használhatja fel a lekötés évét követő négy adóévben. Ha az említett időszakon belül a felhasználás nem történik meg, akkor a fel nem használt fejlesztési tartalék összegére az általános adókulcs (18 százalék) szerint megállapított adót késedelmi pótlékkal növelten meg kell fizetni. E szabályozás különösen a kis- és középvállalkozások számára kedvező, mert lehetővé teszi egy-egy nagyobb fejlesztéshez több év eredményének és adójának felhasználását. Az új adóalap-kedvezmény bevezetése nem érinti a beruházáshoz kapcsolódó más adóalap- és adókedvezményeket.

A kapcsolt vállalkozások közötti kölcsönnyújtásból származó adóalap- és adóbevétel-növelés érdekében (az adóalap-növelő törvénnyel összefüggésben) a kapcsolt vállalkozástól kapott és a részére fizetett kamat különbségének a fele levonható az adóalapból. A módosítás nem vonatkozik a pénzügyi intézményekre, a befektetési vállalkozásokra, a biztosítókra és a kockázati tőketársaságra, továbbá a mikro- és kisvállalkozásnak minősülő adózókra.

Az innovációt, a kutatási eredmények hasznosítását támogatja a törvény a jogdíjból származó bevétel felének az adóalapból történő levonhatóságával.

A kis- és középvállalkozások megerősödését szolgálja a jegyzett tőkéjük emelése révén számukra tőkét juttató (velük a juttatás előtt kapcsolt vállalkozási viszonyban nem lévő) vállalkozásoknál e részesedés elidegenítésekor (ha arra legkorábban 3 év után kerül sor) keletkező árfolyamnyereség adó alóli mentesítése.

A mikro- és kisvállalkozások beruházásait továbbösztönzi az adóalap-kedvezmény kiterjesztése a szellemi termékekre (szoftverek) és az ingatlan-felújításra, bővítésre, rendeltetésváltozásra, átalakításra.

A 36. §-ához

A törvény adóalap-növelő tételeket fogalmaz meg, többségében az Európai Unió irányelvének alkalmazásához kapcsolódóan, illetve a kapcsolt vállalkozások közötti kölcsönügyletekre vonatkozó szigorúbb alultőkésítési szabályozás érdekében, valamint a mikro- és kisvállalkozások adóalap-kedvezményének kiterjesztésével összefüggésben.

A kapcsolt vállalkozások közötti kölcsönügyletekkel összefüggésben akkor kell az adózás előtti eredményt növelni, ha a fizetett kamat meghaladja a kapott kamat összegét. Az adóalapot ilyenkor a többlet felével kell növelni, a saját tőke háromszorosát meghaladó tőkére jutó arányos kamat helyett.

Az irányelvnek történő megfelelés érdekében a kedvezményezett átalakulás és a részesedéscsere során történő részesedés szerzéskor előírt halasztott adó megfizetéséről rendelkezik a törvény a megszerzett részesedésnek (vagy egy részének) a vállalkozásból történő kivonásakor.

A mikro- és kisvállalkozások által az adózás előtti eredmény csökkentéseként érvényesített szellemi termék és ingatlanfelújítás, -bővítés értékének kétszeresét is hozzá kell adni az adózás előtti eredményhez, ha azt az igénybe vételtől számított négy adóéven belül nem veszik használatba, átsorolják a forgóeszközök közé, vagy elidegenítik.

A 37. §-ához

A közhasznú, a kiemelkedően közhasznú jogállással rendelkező alapítvány, közalapítvány, társadalmi szervezet és köztestület számára a törvény lehetővé teszi - analóg módon az adománnyal - az adózás előtti nyereség 20 százalékénak az adóalapból történő levonását. A törvény elfogadásával az említett szervezetek a vállalkozási tevékenységük eredményét a támogatókhoz hasonlóan adómentesen használhatják fel saját közhasznú tevékenységükhöz.

A 38. §-ához

A törvény a célszervezeteknél adóköteles jövedelemnek tekinti a jegyzett tőke leszállításakor, a tagsági viszony megszűnésekor a tag részére kiadott vagyont, ha annak forrása az adómentes eredménytartalék. Rendelkezik továbbá a törvény arról, hogy a jegyzett tőke leszállításakor, a tagsági viszony megszűnésekor a vagyont az adózott eredménytartalékból kell elsődlegesen kiadni, illetve, hogy átalakulás esetén összeadással, megosztással kell az adózottan és adómentesen képzett eredménytartalékot meghatározni.

A 39. §-ához

A törvény értelmében nem képezhető fejlesztési tartalék a végelszámolást, a felszámolást megelőző utolsó adóévben, valamint a végelszámolás időszaka alatt, tekintettel arra, hogy a vállalkozás a tevékenységét nem folytatja. Amennyiben a korábban képzett fejlesztési tartalék beruházásra történő felhasználása nem teljesült, a fel nem használt összeget alapul véve - a megszűnés, a felszámolás és a végelszámolás kezdő napját megelőző naptól számított 30 napon belül - a társasági adót késedelmi pótlékkal növelten kell megfizetni.

Az adózó jogutód nélküli megszűnésekor - tartalmában a hatályos előírásokkal egyezően - az adózás előtti eredmény módosításaként számolni kell az immateriális javak és a tárgyi eszközök könyv szerinti és számított nyilvántartási értéke közötti különbözettel, mivel az eszközök kikerülnek a nyilvántartásból. Az adóalap növelésével meg kell fizetni a kedvezményezett átalakulás, illetve a kedvezményezett részesedéscsere során halasztott társasági adót. A követelésekre elszámolt értékvesztésre tekintettel nem csökkenthető az adóalap a határidőn túli követelések késedelmi ideje alapján a bekerülési érték százalékában meghatározott összeggel. A tartós adományozási szerződés külön kedvezményéhez, valamint a mikro- és kisvállalkozás által beruházása alapján igénybe vett kedvezményhez előírt feltételek nem teljesítése miatt a kedvezmények kétszeresével növelni kell az adóalapot. Növelni kell továbbá az adóalapot - lényegében a hatályos előírásoknak megfelelően - az egyszeres könyvvitel vezetése esetén a még nem adózott tartalékkal, illetve csökkenteni kell a negatív tartalékkal.

Az átalakuláskor alkalmazandó előírásokat is teljes körűen tartalmazza a törvény. Az adózás előtti eredményt módosítani kell - tartalmában a hatályos előírásokkal egyezően - az immateriális javak és a tárgyi eszközök könyv szerinti és számított nyilvántartási értéke közötti különbözettel. Új a törvényben az Európai Unió irányelvének alkalmazását jelentő azon rendelkezés, mely szerint a kedvezményezett átalakulás és részesedéscsere során szerzett részesedés kivezetése miatt az átalakuláskor halasztott adót - az adóalap növelése révén - meg kell fizetni. A hatályos szabályozástól eltérően itt rendelkezik a törvény az összevont pozitív átértékelési különbözet adóalapba történő beszámításáról, amelyet - fő szabály szerint - a jogelődnek kell figyelembe vennie a megszűnésről készített adóbevallásban. Az átértékelési különbözet elszámolása, az egyéni cég átalakulása, a céltartalékok és a követelések esetén követendő eljárást a hatályos szabályozással azonosan tartalmazza a törvény.

A 40. §-ához

A törvény a mikro- és kisvállalkozások kivételével kötelezettségként előírja a szokásos piaci ár megállapításának dokumentálását a részletes szabályokat tartalmazó pénzügyminiszteri rendeletben foglaltaknak megfelelően.

A 41. §-ához

A csatlakozási tárgyalások, ezen belül a Verseny fejezet lezárása érdekében a Közösségi szabályokkal ellentétes beruházási adókedvezmények igénybevételét a törvény azon vállalkozások számára biztosítja, amelyek a legalább 3 milliárd forint értékű, vagy a legalább 10 milliárd forint értékű, termék-előállítást szolgáló beruházást (a hatályos szabályozás szerinti csatlakozási időpont helyett) 2002. december 31-éig megkezdik. E rendelkezés a kihirdetés napján lép hatályba. A beruházás megkezdésének épületnél az építési naplóban az építkezés megkezdéseként bejegyzett nap, egyéb tárgyi eszköznél az átvétel napja számít.

A 42. §-ához

A társaságiadó-előleg fizetésének szabályaiban a törvény két módosítást tartalmaz. Egyértelművé teszi, hogy adóelőleget negyedéves bevallás esetén a negyedév azon hónapjára, amelyre korábban már adóelőleget vallott be a vállalkozás, nem kell bevallani. A törvény már 2003-tól átalakítja az ún. feltöltési kötelezettséget arra tekintettel, hogy 2004-től megszűnik az egyszeres könyvvitel vezetésének lehetősége. A hatályos szabályozás szerint ugyanis az egyszeres könyvvitelt vezetőnek december 20-án nem kell a várható társasági adóra kiegészíteni az adóelőleget. A jövőben e kötelezettség alól az a vállalkozás mentesül, amelynek a megelőző adóévben az éves szinten számított árbevétele nem haladta meg az 50 millió forintot.

A 43. §-ához

Az Európai Uniónak a különböző tagállamok anyavállalatai és leányvállalatai esetében alkalmazandó közös adózási rendszerről szóló 90/435/EGK irányelvének történő megfelelés végett mentesíti a törvény az osztalékban részesülőt az osztalékadó kötelezettség alól, ha az osztalék realizálásának napján már legalább két éve anyavállalatnak minősül. Az osztalékban részesülő akkor minősül anyavállalatnak a törvény szerint, ha legalább 25 százalék részesedéssel rendelkezik az osztalékot fizető társaságban. A rendelkezés a csatlakozáskor lép hatályba. A törvény elfogadása és a rendelkezés hatályba lépése azt jelenti, hogy az osztalékadó alól a belföldi illetőségű osztalékban részesülő is csak akkor mentesül, ha anyavállalatnak minősül.

A 44. §-ához

A kettős adóztatás elkerülését szolgáló előírás módosításával a külföldön megfizetett, a belföldi társasági adófizetési kötelezettségbe beszámítható adót jövedelmenként kell megállapítani, míg a hatályos szabályozás szerint valamennyi külföldről származó jövedelemre együttesen fizetett adót lehet figyelembe venni. A módosítás a fizetendő adót növelő hatású.

A 45. §-ához

A törvény átmeneti rendelkezéseket fogalmaz meg például a külföldön tevékenységet végző társaságokra, az ellenőrzött külföldi társaságra vonatkozó szabályozás változása következtében.

A 46. §-ához

A törvény a társasági adóról és az osztalékadóról szóló törvény egyes rendelkezéseivel összefüggő tájékoztató és miniszteri rendelet megalkotását írja elő.

A 47. §-ához

A törvény az értékcsökkenési leírás szabályait tartalmazó mellékleteket módosítja.

A 48. §-ához

A törvény a kedvezményezett átalakulásban és a kedvezményezett eszközátruházásban érintett adózók adókötelezettségéről rendelkezik. Kedvezményezett átalakuláskor a jogelődnek nem kell megfizetnie a pozitív összevont átértékelési különbözet utáni adót, ha a jogutód a költségeket a jogelődnél kimutatott értéknek megfelelően számolja el. Kedvezményezett eszközátruházás esetén az átruházó társaság csökkentheti az adóalapját az átruházott eszközökön elért nyereséggel, ha az átvevő társaság a költségeket az átruházó társaságnál kimutatott értéknek megfelelően számolja el. E rendelkezések 2003-tól alkalmazhatók, ha az érintett társaságok belföldi illetőségűek, az Európai Unióhoz történő csatlakozástól pedig abban az esetben, ha valamely tagállamban rendelkeznek illetőséggel.

A 49. §-ához

A fejlesztési adókedvezménnyel összefüggő rendelkezéseket 2001-ben fogadta el az Országgyűlés azzal, hogy azok az Európai Unióhoz történő csatlakozástól lépnek hatályba. A befektetés ösztönzés érdekében a törvény a hatályba lépés időpontját 2003-ra módosítja, továbbá csökkenti az adókedvezményre jogosító beruházási értéket hátrányos régiókban 5 milliárd forintról 3 milliárd forintra. A változtatások egyértelművé teszik, hogy a kedvezményre (a feltételeknek egyébként megfelelő adózó) mérlegelés nélkül jogosult. A képzett munkaerő foglalkoztatását szolgálja, hogy - a létszám növelése vagy a kis- és középvállalkozások beszállítóként történő alkalmazása mellett - a bérköltség emelkedése révén is lehet a feltételeket teljesíteni. A törvényben meghatározott esetekben a kedvezmény alacsonyabb beruházási érték mellett engedélyezhető.

Második rész

Az általános forgalmi adót, a fogyasztási adót és a fogyasztói árkiegészítéseket érintő módosítások

III. Fejezet

Az általános forgalmi adóról szóló 1992. évi LXXIV. törvény módosítása

Az általános forgalmi adóról szóló törvény módosítására irányuló fejezet egyrészt tovább erősíti a törvénynek az Európai Unió 77/388. (EGK) sz. Tanácsi irányelvével és a hazai jogszabályokkal való harmonizációját, másrészt - különösen a kis- és középvállalkozások számára - tartalmaz könnyítő rendelkezéseket, harmadrészt egyértelműbb szabályokkal kívánja a jogalkalmazást segíteni.

Ezen célok érdekében egyes termékeket, szolgáltatásokat más adómérték alá helyez, az adó-visszaigénylés rendszerét egyszerűsíti. Rendelkezéseket tartalmaz az ingyenesen nyújtott szolgáltatások körének szűkítésére, ugyanakkor az adó nélkül adható adományok körének bővítésére is. A törvény rendszerszerűen áttekintve erősíti a számlát kibocsátó felelősségét, s mentesíti a számlát befogadót azon hátrányos következmények alól, melyek őt vétlenül terhelnék. Hangsúlyozza az általános forgalmi adó fogyasztást terhelő jellegét a módosítás azzal, hogy egyes, zömében szórakoztatási vagy reprezentációs célú beszerzések áfáját még akkor sem engedi levonásba helyezni, ha adóalany eszközölte azokat. Mivel az egyszeres (pénzforgalmi szemléletű) könyvvezetés lehetősége 2004-től lényegében megszűnik, az érintett körben fokozatos átmenettel véget ér a pénzbefolyás szerinti adózás lehetősége is: az adókötelezettség teljesítésére adott halasztás 2003-ban 30 napra csökken, 2004-től pedig további halasztásra nincs mód.

Az 50. §-ához

Az áfát nem minősíti termékértékesítésnek azt az ingyenes termékátadást, amely megfelel az adomány feltételeinek. Tekintettel arra, hogy közösségi, szociális, karitatív stb. tevékenységet az e célra alapított szervezeteken túl az egyházak is ellátnak, indokolt, hogy az egyházaknak juttatott adományok is a közhasznú szervezeteknek, illetve a közérdekű kötelezettségvállaláshoz juttatott adományokkal azonos megítélés alá kerüljenek. Egyúttal a módosítás egyértelművé teszi, hogy a rendelkezés az Szja- és a Tao-alanyokra egyaránt vonatkozik, másrészt ahhoz, hogy az ingyenes termékátadás ne minősüljön termékértékesítésnek, elegendő az adományozás feltételeinek teljesítése, nem szükséges, hogy azt ténylegesen, teljes egészében is érvényesíteni lehessen, mint adóalapot csökkentő tételt.

A pontakciók, illetve az „egyet fizet kettőt kap” akciók egységes áfa-beli kezelése okán is szükséges e törvényhely módosítása, melynek értelmében 100%-os árengedmény esetén sincs szó ellenérték nélküli átadásról.

Az 51. §-ához

Az ingyenesen végzett tevékenységeknek csak egy bizonyos köre tekintendő a törvény értelmében adóköteles szolgáltatásnyújtásnak. A meghatározás pontosítása párhuzamban van az ellenérték nélküli termékértékesítéseknél megszabottakkal, így a fő szempont az, hogy a tevékenységet az adóalanyiságot eredményező tevékenységtől eltérő célra végezzék ellenérték nélkül, továbbá, hogy a tevékenységhez kapcsolódó előzetesen felszámított adó levonható legyen.

A módosítás ezen felül bővíti az apportálással megvalósított adóköteles ügyletek körét: az egyenlő elbánás elve alapján a jogoknak és immateriális javaknak nemcsak gazdasági társaságokba, hanem más szervezetekbe való apportálása is adófizetési kötelezettséget idézhet elő.

Az 52. §-ához

A költségvetési szervek „átalakulása” a régi költségvetési szerv megszüntetésével és új szerv alapításával történik. Ennek során azonban az államháztartásról szóló törvény értelmében a vagyoni jogok és kötelezettségek tekintetében a megszüntetett szerv jogutódja az alapító szerv, és nem az újonnan alapított szerv. A módosítás leköveti a vagyonátadásokat, ezáltal rendezi, hogy a költségvetési szervek átalakulása során a gazdasági tevékenységet szolgáló vagyon átadása - amennyiben a törvényben meghatározott feltételeket teljesíti - ne eredményezzen adófizetési kötelezettséget.

Az 53. §-ához

A jogutódlással történő megszűnést - ideértve a kiválással történő jogutódlás esetét is - a hatályos szabályozás is mentesíti az áfa fizetés alól, oly módon, hogy nem tekinti termékértékesítésnek, ha a jogelőd adóalany vagyonának egészét az átalakulással létrejött jogutód a gazdasági tevékenységéhez használja fel. A módosítás amiatt vált szükségessé, mert a jogutódlás során átadott vagyon nem kizárólag termékekből áll, hanem az áfát szerint szolgáltatásnak minősülő vagyoni értékű jogokból is (ezért szükségessé vált nemcsak a tartalmi bővítés, hanem a strukturális áthelyezés is). A törvény szerinti új rendelkezés ezáltal nemcsak a termékértékesítés, hanem a szolgáltatásnyújtás miatt fennálló adófizetési kötelezettség alól is mentesíti a jogutód (kedvezményezett) adóalanyt, legyen ez a jogutód gazdasági társaság vagy egyéni vállalkozó.

Az 54. §-ához

A termékexport teljesítésének egyik feltétele, hogy a termék az értékesítés következtében az országot elhagyja. A gazdasági körülményekből adódó lehetőségek minél erőteljesebb kiaknázása új értékesítési konstrukciókat hívott életre, melyek a termékexportot is érintették. Ennek egyik formája, hogy a terméket nem közvetlenül az értékesítést követően juttatják ki külföldre. Az ilyen típusú - az eladás és kiléptetés közötti időszakban azonban használatot, hasznosítást nem feltételező - értékesítést is indokolt termékexportként kezelni, ugyanakkor mind az egységes adózási gyakorlat, mind az ellenőrizhetőség szempontjából szükséges konkrét időtartamot meghatározni a termék kiléptetését illetően. A hat hónapos határidő - melyet az Európai Unió tagállamai közül pl. Ausztria is alkalmaz - a szokásos gazdálkodás keretei között megfelelő időt biztosít a vállalkozások számára a termék kivitelére.

Az 55. §-ához

A vámszabadterületek - különleges státuszukból következően - folyamatosan áfa visszaigénylő pozícióban vannak. Ezért ezen társaságok likviditási terhét enyhítendő, az áfát meghatározott, a vámszabadterületi társaságok által beszerzett termékek és szolgáltatások adómértékét 0%-ban állapította meg. Az elmúlt évek gyakorlata alapján azonban kiderült, hogy a 0%-os adómérték alá tartozó beszerzések elkülönítése a normál adómérték alá tartozó beszerzésektől, illetve azok adminisztrálása nincs arányban az ezáltal elérhető kedvezménnyel. Ezért a módosítás szűkíti a vámszabadterületen működő társaságok által 0%-os felszámított adómértékkel beszerezhető termékek és szolgáltatások körét anélkül, hogy valós hátrányt eredményezne a társaságok számára, hiszen azok a rájuk áthárított adót levonásba helyezhetik.

Az 56. §-ához

A törvény az értelmező rendelkezéseket több ponton érinti.

Az egységes jogszabály-értelmezés miatt szükségessé vált a tárgyi eszköz és a saját vállalkozásban végzett beruházás fogalmának megalkotása, illetve pontosítása. A „tárgyi eszköz”, illetve a saját vállalkozásban végzett beruházás számviteli jogszabályokban használt szakkifejezés minden, az adott szervezetet tartósan szolgáló dolog és immateriális javak, illetve a saját teljesítményérték beépítésével létrehozott eszköz jelölésére. Az áfát - saját szempontrendszere alapján - külön fogalom meghatározásával ettől eltér, kifejezve, hogy tárgyi eszközök alatt csak a materiális formában megtestesülő jószágok értendők, a saját vállalkozásban végzett beruházásnak pedig csak a nemzetgazdasági szinten valóban új eszköz minősül.

A kis értékű ajándék értékét az áfát - 1993. január 1-jei hatályba lépésétől 2002. december 31-ig - 500 forintban rögzítette. Mivel napjainkban szokássá vált szolgáltatást is „ajándékozni”, az értékhatár aktualizálása mellett az ajándék fogalma is bővült a szolgáltatásokkal.

A külföldi székhelyű vállalkozások magyarországi fióktelepeiről és kereskedelmi képviseleteiről szóló törvény 1998. január 1-jei hatálybalépésével az áfát telephely fogalmából kikerült a fióktelepre, illetve a kereskedelmi képviseletre történő utalás. Az akkori módosítás különösen a kereskedelmi képviseletek esetén jelent problémát, melyek így - a gazdasági tevékenység folytatására vonatkozó tilalom folytán - Magyarországon nem válnak telephellyé. Ezáltal olyan szolgáltatások esetén, melyeknél a teljesítés helyét az áfát rendelkezése alapján a szolgáltatást saját nevében megrendelő székhelye, telephelye határozza meg (pl. távközlési, pénzügyi, mérnöki szolgáltatás), ezen szolgáltatások kereskedelmi képviselet részére történő teljesítése külföldön történtnek minősül. A szervezet-semleges szabályozás visszaállítása érdekében a törvénymódosítás a kereskedelmi képviseletet telephelynek tekinti.

A folyamatos teljesítés fogalmának értelmezése több esetben - helytelen módon - kiterjesztőleg történt, miközben azt csakis olyan termékértékesítésekre, illetve szolgáltatásnyújtásokra indokolt alkalmazni, ahol az ügylet állandóan tartó jellege miatt nem lehet egyértelműen megállapítani a konkrét teljesítés időpontját. A fogalom pontosításával tisztázódik a különbség az állandóan végzett (tehát folyamatos teljesítésű), illetve a szokásosan ismétlődő (tehát rendszeresen előforduló, de megragadható teljesítésű) ügyletek között.

A törvény a távközlés fogalmánál leköveti a jogszabályváltozást, azaz a távközlésről szóló törvény helyett a hírközlésről szóló 2001. évi XL. törvényre hivatkozik.

Az áfát hatályos rendelkezései alapján az áruminta nem minősül termékértékesítésnek, így annak átadása áfa fizetési kötelezettséget sem keletkeztet. Az áruminta fogalmát 1995. január 1-je óta nem határozza meg az áfát, így annak kiindulópontja az Szja-törvényben megfogalmazott definíció volt. Az ebből levezetett értelmezés azonban túl szűk keretet szab az áruminta fogalmának, ezért szükséges ennek az áfát-ben való önálló meghatározása.

Az 57. §-ához

A szakértői tevékenységek teljesítési helyének szabályait pontosítandó, a törvény kifejezetten megnevezi a fordítói és tolmácsi tevékenységet azon szolgáltatások között, amelyek esetében a teljesítési hely a megrendelő gazdasági tevékenységének székhelye, telephelye, illetve ezek híján állandó lakhelye vagy szokásos tartózkodási helye. Mivel a fordítói és tolmácsi tevékenységek jellegüket tekintve hasonlóak a jelenleg elkülönülten kezelt szaktanácsadási szolgáltatásokhoz, indokolt teljesítési helyüket azokkal azonosan meghatározni anélkül, hogy végeredményét tekintve különbség lenne a szerzői jogi védelem alatt álló, vagy abban nem részesülő fordítások között.

Az 58. §-ához

A gazdasági kapcsolatokban gyakran előfordul, hogy a felek egy megállapodás alapján több, rendszeresen ismétlődő teljesítést is végeznek, de ezeknek pénzügyi rendezése csak időszakonként történik meg. Az ilyen ügyletek adminisztrációját könnyíti meg a törvény azáltal, hogy az adófizetési kötelezettség is elszámolási időszakonként keletkezik, ugyanakkor az adó-megállapítási időszakok végére ezekben az esetekben is tekintettel kell lenni, és az arra eső adókötelezettséget teljesíteni kell.

Az 59. §-ához

Az egyszeres könyvvezetést alkalmazó vállalkozásoknak a számviteli törvény értelmében 2004-től át kell térniük a kettős könyvvitelre. A kettős könyvvezetésre történő áttérés automatikusan megszünteti az okot az adófizetés halasztásának lehetőségére. Annak érdekében, hogy az érintett áfa alanyoknak fokozatos átmenet álljon rendelkezésére, a módosítás a jelenlegi 60 napos adófizetési halasztási határidőt csökkenti 2003-tól 30 napra. A módosított teljesítési szemléletben könyvelő költségvetési szerveket a változtatás nem érinti, a csak bevételi nyilvántartást vezetők - az eva alanyaival megegyezően - 30 napos halasztást kapnak.

A 60. §-ához

Egyes esetekben törvény vagy kormányrendelet rendelkezik arról, hogy az ellenértéket megfizetőre legfeljebb mekkora teher hárulhat (pl. a munkába járás költségeinek megtérítése a munkavállaló felé). A hatályos szabályozás alapján ezekben az esetekben akkor is a forgalmi értéket kell az adó alapjának tekinteni, ha a felek nem szabadon állapodhatnak meg az árban. Az ellentmondásos helyzet egyértelmű rendezése érdekében a törvény a törvényben vagy kormányrendeletben kötelező jelleggel meghatározott ellenérték fejében történő értékesítésekre adóalap-korrekciót nem ír elő.

A 61. §-ához

A törvény átveszi a 2001. évi devizaliberalizáció során az adózás rendjébe beépített rendelkezést. A devizaliberalizáció következtében a devizabelföldiek egymás közötti fizetési kötelezettségeik teljesítése során olyan fizetési kikötést alkalmazhatnak, amely deviza vagy valuta valóságos szolgáltatására irányul. A közteherviselési kötelezettség, s ezzel a költségvetéstől kért kiutalási igény is azonban változatlanul kizárólag forintban teljesíthető. Ezért vált szükségessé az MNB árfolyamát irányadónak megjelölni, hiszen a mindenki számára nyilvános árfolyam alkalmazása garantálja mind az eladó, mind a vevő vonatkozásában, hogy a fizetendő és levonható adó forintösszege megegyezzen.

A 62. §-ához

A gyakorlatban tapasztalt visszaélések miatt indokolatlan az áfa-levonást lehetővé tenni olyan helyzetekben, amikor bár a beszerzést adóalany eszközölte, lényegében fogyasztás történik. Különösen ilyen lehet a reprezentáció, a szórakoztatás és egyes luxuskiadások. Ennek megfelelően a törvénymódosítás - a jogbiztonság erősítésével - tételesen sorolja fel, mely kiadások áfája nem helyezhető levonásba. A helyi és távolsági távbeszélő szolgáltatás és a mobiltelefon szolgáltatás igénybevétele esetén az előzetesen felszámított adó 70%-a vonható le.

A 63. §-ához

Az adózás rendjéről szóló törvény módosítása lehetővé teszi, hogy az adóhatóság a fizetendő adó mellett a levonható adót is becslés segítségével állapítsa meg, amennyiben az adóalap meghatározásához iratok vagy más adatok nem állnak rendelkezésre. Ilyen körülmények mellett is biztosítani kell az adóalany levonási jogát, mivel a becslésre éppen a tárgyi feltétel (az adóalany nevére szóló bizonylat) hiánya következtében van szükség. A törvény ekkor ad lehetőséget adólevonási jog érvényesítésére.

A 64. §-ához

A gazdasági élet stabilitásának erősítéséhez közvetlenül kapcsolódik az a törekvés, hogy az egyes ügyletekben világosan körülhatárolható legyen a számlát befogadó vevő felelőssége. A törvény szerinti módosítás a számla kiállítójára tartalmaz előírásokat: azon személyek (nem feltétlenül adóalanyok) kötelezettségét állapítja meg, amelyek áfás számlát állítanak ki anélkül, hogy az abban foglalt adó összegét megfizetnék, és így az ellenőrzések során mulasztásuk miatt az adólevonásra jogosult, megtévesztett, jóhiszemű vevőt menti ki a negatív következmények alól. Ezt a rendelkezést a törvény hatálybalépésekor folyamatban lévő adóigazgatási eljárásokra is alkalmazni kell.

A 65. §-ához

A vámtörvény 2003-tól bevezeti az Európai Unió vámképviseleti szabályait. A közvetett vámjogi képviselő saját nevében belföldiesítheti megbízója (a tényleges importőr) áruját. Ebben az esetben - követve a vámeljárásra felállított szabályokat - az import áfa fizetésére is a vámjogi képviselő kötelezett.

A 66. §-ához

A módosítás egyértelművé teszi, hogy csak abban az esetben lehetséges egyszerűsített számlát (illetve a kibocsátó döntése szerint ehelyett számlát) kibocsátani, ha az ellenérték megfizetése készpénzzel, a teljesítéssel egy időben történik. Későbbi fizetés esetén már a magasabb információtartalmú számla kibocsátása kötelező.

2003. január 1-jétől megszűnik az eredeti szerzőket, előadóművészeket, illetve örököseiket megillető azon választási lehetőség, hogy adókötelezettségüknek a 12%-os adómértékkel, vagy tárgyi adómentes tevékenységet végzőként tegyenek eleget. A kötelezően alkalmazandó adókötelezettség miatti adminisztrációs (számla-kibocsátási) terhek csökkentése érdekében a törvény az ellenőrizhetőség sérelme nélkül lehetővé teszi, hogy a kifizető adóalany a természetes személy helyett és nevében teljesítse a bizonylat-kibocsátási kötelezettséget. Az adminisztrációs terhek csökkentésének előnye így minden természetes személy szerzőre és előadóművészre kiterjedne, illetve a művészjogosultak részére nagy számban kifizetést teljesítő adóalanyok szélesebb körének tenné lehetővé a bizonylat-kibocsátási kötelezettség átvállalását (pl. közös jogkezelést végző szervezetek, szinkronstúdiók, művészeti alkotásokat rendszeresen közlő sajtótermékek, stb.).

A 67. §-ához

A módosítás az adó levonására jogosult adóalany érdekeinek védelmét is célozza azáltal, hogy kimondja: nem sérülhet egy számla befogadójának adólevonási joga akkor, ha a termékértékesítés, illetve a szolgáltatásnyújtás körülményeit figyelembe véve kellő körültekintést tanúsított.

A 68. §-ához

A szabályozás eddig nem vette figyelembe az adó megállapításának értékhatáránál a külföldön teljesített termékértékesítéseket és szolgáltatásnyújtásokat. A megkülönböztetés hátrányosan érintheti a külföldinek, külföldi teljesítési hellyel szolgáltatást nyújtó, termékértékesítést végző vállalkozásokat, amelyek a jelenlegi rendelkezések alapján nem jogosultak automatikusan a gyakoribb adóbevallás-készítésre (azaz adólevonási jogukat csak később tudják érvényesíteni), így indokolt ennek megszüntetése.

A 69. §-ához

A hatályos áfát szigorúan szabályozza az adó visszaigénylését, ami egyes esetekben - különösen a kisebb és az induló vállalkozásoknál - akadályt jelenthet. A módosítás a vállalkozásokat kevésbé korlátozó feltételeket állapít meg. A törvény felsorolja azokat az értékhatárokat, illetve szempontokat, melyek teljesülése esetén az adózó az áfát visszaigényelheti. Annak érdekében, hogy az induló vállalkozásoknak is lehetőségük legyen az áfa-visszaigénylésre, tárgyi eszköz beszerzésük vonatkozásában a törvény speciális feltételt határoz meg. A törvény ez utóbbi esetén egyértelműen elkülöníti a számviteli, illetve az Szja-törvény hatálya alá tartozó adóalanyokat, és a tárgyi eszköz beszerzésének, illetve a saját vállalkozásban végzett beruházás elszámolásának feltételeit a különböző nyilvántartási rendeknek megfelelően szabályozza.

A visszaigénylési feltételek között a törvény nem szerepelteti a havi bevallásra kötelezett adóalanyok esetében azt a korlátot, hogy csak két egymást követő adó-megállapítási időszak után kérhetik az áfa kiutalását.

A tárgyi eszköz beszerzésére, előállítására vonatkozó szabályokat először a 2003. év első adó-megállapítási időszakáról adott adóbevallásban lehet alkalmazni, míg a jogutód nélküli megszűnésre vonatkozó feltételt a jogerős közigazgatási határozattal vagy bírói ítélettel le nem zárt ügyekben is figyelembe kell venni.

A 70. §-ához

Az eddig - az átalányadózást választókra, illetve a családi gazdálkodókra irányadó - az Szja-törvényben szereplő mentességi értékhatárokat a törvény beépíti az áfát-be, megkönnyítve ezáltal a jogszabályok közötti eligazodást.

A 71. §-ához

A módosítás beépíti a törvénybe azt a kitételt is, hogy az alanyi adómentességet élvező adóalany nyilvántartása terjedjen ki arra az adófizetési kötelezettségre is, amelyet mint szolgáltatást saját nevében megrendelő egyébként köteles megfizetni. Másrészről a rendelkezés megállapítja, hogy az alanyi adómentes adóalany akkor is köteles az adó összegét megfizetni, ha áfás számlát bocsát ki.

A 72. §-ához

Tekintettel arra, hogy a közvetett vámjogi képviselő saját nevében belföldiesítheti megbízója áruját, a vámhatóság határozata a képviselő nevére szól majd. A módosítás rendezi, hogy a vámjogi képviselő az általa megfizetett adóterhet számlát helyettesítő okmány kibocsátásával az importőrre áthárítsa, valamint az importőr a névre szóló bizonylat alapján adólevonási jogát gyakorolhassa, s ezáltal egyrészt ne lépjen fel adóhalmozódás, másrészt az import-adóteher ezen a közvetett módon elérkezzen az importőrhöz. A rendelkezés tartalmazza továbbá a bizonylat kötelező adattartalmát, illetve előírja, hogy a képviselő nem választhat alanyi adómentességet, hisz akkor az adó áthárítására sem volna módja.

A 73. §-ához

A törvény bővíti a nyugtaadási kötelezettség alól mentesített tevékenységek körét az étel- és ital automatából történő értékesítés, valamint az automata berendezés (pl. parkolóóra, érmés telefonkészülék) által regisztrált szolgáltatások esetével. Mivel ezeknél kezelőszemélyzet nincs, viszont az adókötelezettség más módon (pl. az ürítési jegyzőkönyv alapján) megállapítható, a nyugtaadás előírása életszerűtlen, és ellenőrzési szempontból szükségtelen is.

A 74. §-ához

A pénzügyminiszter rendeletben szabályozza a pénztárgép és a taxaméter kötelező használatát, valamint a kis- és nagykereskedelmi értékesítések mennyiséghez kötött nyugtaadási vonatkozásait.

A 75. §-ához

Az áfát mellékleteinek módosításai három gócpont köré csoportosulnak: az állapotrögzítő rendelkezés aktualizálása technikai jellegű változás, a 77/388/EGK tanácsi irányelvhez történő további közelítés, illetve egyéb megfontolások, pl. az értelmezést elősegítő pontosítások.

A forgalmi adózás területén mérvadó 77/388. (EGK) Tanácsi irányelv meghatározza azon termékek és szolgáltatások körét, melyek kedvezményes kulccsal adózhatnak, illetve tárgyi adómentes megítélés alá esnek az Európai Unióban. Tekintettel Magyarországnak az Európai Unióhoz történő csatlakozási szándékára, a módosítás erősíti az összhangot a besorolásokat tartalmazó mellékletek és a hivatkozott irányelv kötelezően alkalmazandó rendelkezései között.

IV. Fejezet

A fogyasztási adóról és a fogyasztói árkiegészítésről szóló 1991. évi LXXVIII. törvény módosítása

A fogyasztási adót és a fogyasztói árkiegészítést szabályozó törvény követi a termék- és szolgáltatásazonosító rendszerben 1998 óta bekövetkezett változásokat, másrészt erősíti a fogyasztói árkiegészítés rendszere és az ártörvény közötti összhangot azzal, hogy csak az ártörvénynek megfelelő árképzés alapján előállt díjbevételre engedi meg a fogyasztói árkiegészítés lehívását.

A 76. §-ához

A törvény átveszi a 2001. évi devizaliberalizáció során az adózás rendjébe beépített rendelkezést. A devizaliberalizáció következtében a devizabelföldiek egymás közötti fizetési kötelezettségeik teljesítése során olyan fizetési kikötést alkalmazhatnak, amely deviza vagy valuta valóságos szolgáltatására irányul. A közteherviselési kötelezettség azonban változatlanul kizárólag forintban teljesíthető, ezért vált szükségessé az MNB árfolyamát irányadónak megjelölni.

A 77-78. §-ához

Az árak megállapításáról szóló törvény értelmében a termékek, szolgáltatások árát a pénzügyminiszterrel egyetértésben kell kihirdetni, ha az árat miniszter állapítja meg, vagy azt az állami költségvetés támogatja. Egyes önkormányzatok azonban a pénzügyminiszter vétójogát figyelmen kívül hagyva vezették be a magasabb díjtételeket, és a megemelt tarifák után hívták le a fogyasztói árkiegészítést. Annak érdekében, hogy a fogyasztói árkiegészítés tervezhető legyen, és az árak megállapításáról szóló törvény rendelkezéseinek érvényre juttatását elősegítse, a törvény módosítása kizárja annak lehetőségét, hogy az árak megállapításáról szóló törvény megsértésével a fogyasztói árkiegészítést igénybe lehessen venni. Az intézkedés a központi költségvetésből való finanszírozás okán erősíti a pénzügyminiszter vétójogát, s nem az önkormányzatiság elvét kívánja kétségbe vonni.

A fogyasztói árkiegészítéssel kapcsolatos visszaélések kiküszöbölésének érdekében a törvény pontosítja azon esetek körét, mikor nem vehető igénybe a nem természetes személyek által igénybe vett személyszállítási szolgáltatások után fogyasztói árkiegészítés. A tilalom a bérleteken túl kiterjed a jegyekre és a hatósági áras különjárati autóbusz-forgalomra is. A nevelési, oktatási és felsőoktatási intézmények által saját hallgatóik számára igénybe vett szolgáltatások esetén a fogyasztói árkiegészítés továbbra is igénybe vehető.

A 79. §-ához

A Fat. melléklete szöveges részének, illetve a vámtarifaszámok módosításának oka az adóztatandó termékkör pontosítása, és az állapotrögzítő rendelkezés óta a termékazonosító rendszerben bekövetkezett módosítások leképezése.

Harmadik rész

A jövedéki adót, a jövedéki ügyeket, valamint a vámot, a vámeljárást és a vámigazgatást érintő módosítások

V. fejezet

A jövedéki adóról és a jövedéki termékek forgalmazásának különös szabályairól szóló 1997. évi CIII. törvény módosításához

A Jöt. 2003. január 1-jei módosítása további előrelépést jelent a jogharmonizációban. Valorizációt - a kialakult magas adómértékek, illetve az infláció alacsonyabb szintje miatt - nem tartalmaz, s adóemelést csak a jogharmonizációval összefüggésben rendel el. Újraszabályozza a lefoglalás, elkobzás Alkotmánybíróság által 2002. december 31-ével megsemmisített szabályait. A bioetanolra és a fűtőolajra vonatkozó új rendelkezések környezetvédelmi szempontokat juttatnak érvényre. A törvény továbbá néhány pontosítást, illetve kiegészítő rendelkezést tartalmaz a végrehajtásban, a gyakorlatban felszínre került problémák kezelésére, a szabályozás hatékonyságának javítása, a jogalkalmazás segítése érdekében.

A 80. §-ához

A törvény a megyeszékhelyi vámhivataloktól a helyi vámhivatalokhoz csoportosítja át az olyan adófizetési kötelezettségek keletkezésével összefüggő adóztatási feladatokat, amelyek jellemzően jogsértő cselekményt is megvalósítanak, és azokhoz egyéb intézkedés (bírság jellegű szankció, lefoglalás, üzletbezárás, stb.) is kapcsolódik.

A törvény a hatékonyabb és megalapozottabb eljárás lefolytatása érdekében módosítja a jövedéki eljárás lefolytatására hatáskörrel és illetékességgel nem rendelkező vámhatóság kijelölési szabályát. Az országos parancsnok által kiemelkedő jelentőségűnek minősített jövedéki ügyben az országos parancsnok mellett az általa felhatalmazott helyettese is kijelölhet hatáskörrel és illetékességgel nem rendelkező vámhatóságot.

A törvény annak érdekében, hogy a jövedéki eljárások során keletkezett hivatalos iratok ne járják be a Vám- és Pénzügyőrség valamennyi szintjét, illetve abból a célból, hogy az ügyek jogerős lezárási folyamata jelentős idő és költség megtakarítás mellett felgyorsuljon, bevezeti az ügyiratok külföldre történő kézbesítésének külön szabályát.

A 81-82. §-ához

A környezetvédelem érdekében fontos törekvés a megújuló energiaforrások mind nagyobb mértékű használata. Az Unió 2005-től várhatóan előírja, hogy az áruszállítás összes üzemanyagfelhasználásán belül a bioüzemanyagok részaránya el kell, hogy érje a minimum 2%-os részarányt. Az erre való felkészülésként a törvény megteremti a lehetőséget a mezőgazdasági eredetű bioetanol üzemanyagban való felhasználására. A bioetanol közvetlen üzemanyagba keverésének számos fizikailag hátrányos következménye van, s ezért az alkoholt egy vegyületbe (ETBE-be) beépítve célszerű felhasználni. Ilyen megoldást alkalmaznak az Európai Unióban és az Egyesült Államokban, s ezt támogatja a törvény is. Lehetővé teszi az üzemanyag előállítójának a bioetanol adófelfüggesztéssel történő beszerzését, majd az ETBE-be beépített, s ilyen formában az üzemanyaghoz kevert bioetanol mennyiségére az üzemanyag jövedéki adójának visszaigénylését a Jöt-nek a törvény 89. §-ával beiktatott új 40/A. §-a szerint.

A 83-84.§-ához

Azon jövedéki adóköteles ásványolaj termékek esetében, amelyek a környezetvédelmi termékdíjat szabályozó 1995. évi LVI. törvény alapján 2003. január 1-jétől a festékek, lakkok hígítóiként és oldószereiként egyúttal termékdíj-kötelesekké is válnak, ne álljon elő kettős adóztatás. Ennek érdekében a termékdíjjal is terhelt termékkör mentesül a jövedéki adó alól.

A 85-86. §-ához

A törvény az adófizetési kötelezettség eseteit kiegészíti a szabadforgalomba bocsátott üzemanyagok készletében igazolatlanul keletkező készlettöbblet feltárásával. A készlettöbbletet 12 hónap forgalma alapján kell megállapítani. Adófizetési kötelezettség keletkezik továbbá akkor is, ha a 0 adómértékkel megszerzett biodízelt nem olyan módon használják fel, mint amelyet az erre vonatkozó külön jogszabály megenged. A törvény az előbbi kiegészítésekhez kapcsolódóan megjelöli az adófizetésre kötelezett személyeket, továbbá a 15. § (2) bekezdésének a) pontjában foglaltakkal összhangba hozva pontosítja az adófizetésre kötelezett személyek meghatározását. Rendezi továbbá az alkalmazott által a munkakörében elkövetett jogsértés esetén a munkáltató felelősségének kérdését.

A 87. §-ához

A korábban említett környezetvédelmi termékdíjjal kapcsolatos kettős adóztatás elkerülését célozza e rendelkezés is.

A 88-91. §-ához

A törvény az adóraktárak és az adómentes felhasználók esetében előírja a jövedéki ügyintéző alkalmazásának kötelezettségét. Az új előírás célja, hogy a jövedéki területen szakszerűbbé tegye a jövedéki szabályok érvényrejutását, támogassa, megalapozza a helyes jogalkalmazást, s ezáltal mind a jövedéki alanyok, mind a vámhatóság munkáját segítse. Az új követelménynek - kellő felkészülési időt biztosítva - csak 2005. január 1-jétől kell megfelelni.

A 92. §-ához

A törvény - az adóraktári engedély visszavonására vonatkozó szabályozással azonosan, azzal összhangba hozva - előírja a keretengedély visszavonásának azonnali végrehajthatóságát.

A 93. §-ához

A törvény pontosítja a jövedéki ügyekben az eljárásra alkalmazandó szabályokat. A hatósági felügyeletre vonatkozóan az Art. nem tartalmaz eljárási szabályt, ezért az elhagyásra kerül a (2) bekezdés a) pontjából, s így arra értelemszerűen a b) pont rendelkezése vonatkozik. Ez utóbbiban a törvény szerinti módosítás az Áe-t a Jöt-ben foglalt eltéréssel rendeli alkalmazni.

A törvény pontosítja, konkrétan nevesíti a jövedéki adó határozattal történő megállapításának eseteit, kibontva azokat a (7) bekezdés c) pontjának egyéb kategóriájába tartozó esetek közül.

A törvény a (15) bekezdést illetően tartalmi változást nem, csak az Art. módosításához igazodva technikai jellegű módosítást tartalmaz.

A törvény arra az esetre, ha a vámhatóság eljárására nem hivatalból, hanem az ügyfél kérelme alapján és a vámhatóság hivatali helyén kívül kerül sor, bevezeti - a vámeljárásban alkalmazottal azonos módon - a költségtérítési kötelezettséget. Ez alól azonban kivételt képez az engedélyezési eljáráshoz előírt helyszíni szemle és a hivatalos záraknak az engedélyezési eljárás során történő felhelyezése miatti „kiszállás” esete.

A 94. §-ához

A törvény pontosítja a biodízel adóztatására vonatkozó szabályozást. Egyértelműsíti az importból származó biodízel utáni, a gázolajéval azonos mértékű adókötelezettséget, s ugyanúgy a belföldön gyártott biodízel adókötelezettségét, ha az előállítás nem zárt rendszerben és a felhasználás nem a külön rendelkezés szerinti célra történik.

A törvény arra a fűtőolajra, amely nem a gázolaj adójával adózik (nem tartozik az (1) bekezdés e) pontjába), 40 Ft/kg adót ír elő az uniós környezetvédelmi rendelkezések betartatása érdekében. A jelenleg hatályos szabályozás a környezetvédelmi termékdíjon keresztül részben teljesíti ezt a célt, de csak a 2,8%-ot meghaladó kéntartalmú fűtőolajra. Tekintettel arra, hogy az uniós szabályok a fűtőolajok teljes körére a jövedéki adó alkalmazását írják elő (a környezetvédelmi termékdíj alkalmazására ilyen kötelezettség nincs), célszerű a termékdíj átváltása jövedéki adóra, amelynek funkciója egyébként ebben az esetben - csakúgy, mint a környezetvédelmi termékdíjé - a nem megfelelő minőségű termékek kiszorítása, vagyis adóbevételi többlet nem keletkezik (azonosan azzal, hogy a fűtőolajok utáni környezetvédelmi termékdíj bevétel sem volt).

A 95. §-ához

A vonatkozó EU jogszabály (1999/32/EGK irányelv) értelmében 2003. január 1-jétől az 1%-nál magasabb kéntartalmú fűtőolajat csak olyan tüzelőberendezésben lehet felhasználni, amely megfelelő hatásfokú füstgáz tisztítóval rendelkezik. E rendelkezés alól Magyarország nem kért felmentést, így ezzel összhangban az adóssá tett (1%-nál magasabb kéntartalmú) fűtőolajra a törvény csak abban az esetben engedi meg az adómentes felhasználást, ha e rendelkezés nem sérül. Így az adómentes felhasználók körét csak azokra a cementgyárakra és a nagyteljesítményű tüzelőberendezést alkalmazó ipari üzemekre terjeszti ki, amelyek teljesíteni tudják a füstgáz kéntartalmára vonatkozó kibocsátási határértékeket.

A 96 §-ához

A törvény az ETBE-be beépített, a motorbenzinbe bekevert bioetanol utáni adóvisszatérítés (gyakorlatilag adómentesség) lehetőségét teremti meg.

A 97. §-ához

A törvény a gyümölcspálinka, borpárlat jövedéki adójának 10%-os emelését tartalmazza, az egyéb alkoholtermékek adójának változatlanul hagyása mellett. Az adóemeléssel az alkoholok jelenleg még kétféle adómértéke - az uniós követelményeknek megfelelően - egységesítésre kerül. A bérfőzésben előállított gyümölcspálinkára, borpárlatra, a bérfőzési szeszadó ennél nagyobb mértékben nő annak érdekében, hogy további közelítés valósuljon meg az uniós előírások szerint alkalmazható kedvezményes kulcs aránya tekintetében. Az adóemelést követően a kedvezményes bérfőzési szeszadó a normál adó 46%-a lesz (ez az arány a csatlakozást követően legfeljebb 50% lehet).

A 98-99. §-ához

A törvény a bérfőzést végző szeszfőzdék adóbefizetésére vonatkozó szabályozást módosítja: a jelenlegi 200 ezer Ft-os adóbefizetési értékhatárt 500 ezer Ft-ra emeli, és a csekken történő befizetés helyett a banki átutalást írja elő. Előírja továbbá a szeszfőzde adófizetési kötelezettségét abban az esetben, ha a szeszmérőgép szerint kimutatott (mért) termelés nagyobb, mint a bérfőzetőknek kiadott pálinka mennyisége. Erre a különbözetre a normál adómértékkel kell az adót megfizetni.

A 100. §-ához

A törvény egyértelműsíti, hogy szeszpalackozói adóraktári engedélyt csak a szeszesitalok palackozására lehet kiadni, a tömény szesz palackozására nem.

A bérfőzdék jövedéki biztosítéknyújtásával kapcsolatos jogbizonytalanságot szüntet meg az a módosítás, amely rögzíti, hogy a bérfőzdék jövedéki biztosítékát az alacsonyabb bérfőzési szeszadóval kell kalkulálni.

A törvény továbbá megteremti az adó-visszaigénylés lehetőségét a minőségi kifogás vagy lejárt szavatosság miatt az adóraktárba visszaszállított alkoholtermékre, ha a visszaszállított terméket megsemmisítik.

A 101. §-ához

A törvény az alkoholtermékek szabadforgalomba bocsátásának szabályait módosítja. A 2 liter űrtartalmat el nem érő palackozás szabálya alól kiveszi a bérfőzött pálinkát, továbbá nemcsak az adóraktárak, hanem az importálók számára is lehetővé teszi - reklám, kiállítás céljára, alkalmi, eseti értékesítésre - a 2 liter vagy annál nagyobb kiszerelésben való forgalmazást a vámhatóság engedélye alapján.

A 102. §-ához

A törvény megteremti az adó-visszaigénylés lehetőségét a minőségi kifogás vagy lejárt szavatosság miatt az adóraktárba visszaszállított pezsgőre és köztes alkoholtermékre, ha a visszaszállított terméket megsemmisítik.

A 103. §-ához

A habzó köztes alkoholtermékek adója egységesítésre kerül a nem habzó köztes alkoholtermékek adójával, míg ez utóbbiak (pl. vermutok) adója változatlan marad. Az új adómértékkel a nem habzó köztes alkoholtermékekre is megvalósul az Unió által előírt minimum adószint teljesítésének követelménye.

A 104. §-ához

A törvény a dohánygyártmányok definícióit összhangba hozza az Európai Unió hatályos, ezévben megváltoztatott előírásaival. A módosítás elsődlegesen a szivarka termékcsoport meghatározását érinti, amellyel egyúttal megoldódik az a nemrégiben felszínre került probléma, hogy szivarkaként dobtak piacra a cigarettához hasonló paraméterekkel rendelkező dohánygyártmányokat (gyarkolatilag cigarettát), amelyek után nem a lényegesen magasabb cigaretta utáni adót fizetik meg, hanem az alacsonyabb adójú szivarkáét.

A 105. §-ához

A törvény megteremti az adó-visszaigénylés lehetőségét a minőségi kifogás vagy lejárt szavatosság miatt az adóraktárba visszaszállított dohánygyártmányokra, ha a visszaszállított terméket megsemmisítik vagy újrafeldolgozzák.

A 106. §-ához

A gyakorlati jogalkalmazás során felmerült problémát kezel a módosítás, amely szerint nem kell jövedéki engedély a felhasználónál visszamaradt, feleslegessé vált fűtőolaj, tüzelőolaj nem rendszeres értékesítéséhez (pl. más tüzelési módra való átállás esetén).

A 107. §-ához

A törvény a jövedéki engedély, illetve a jövedéki engedélyben rögzített jogosultság megszűnésének eseteit tartalmazza, az eddig követett gyakorlatnak megfelelően, illetve az adóraktári és a keretengedély megszűnésére vonatkozó szabályozással összhangban.

A 108. §-ához

A törvény adminisztrációs egyszerűsítést tartalmaz a jövedéki termékek kereskedelmére vonatkozóan. Azoknál a jövedéki engedélyes kereskedőknél, akik a telephelyüket egyúttal nem jövedéki engedélyes kereskedelmi elárusítóhelyként is használják (kiskereskedelmet is folytatnak), az ilyen esetben megkövetelt számla kötelező adattartalma csökken. A módosítás szerint nem kell a számlán feltüntetni az adószámot, a magánszemély vásárlónál az adóazonosító jelet, s nem kell a számlát a vevőnek aláírni, lebélyegezni.

A 109. §-ához

A hatályos szabályozás szerint a kiszabható jövedéki bírság nagyságrendje attól függ, hogy a jogsértést milyen mennyiségű (kereskedelmi mennyiség alatti vagy feletti) termékre követték-e el. A fűtőolajra és a biodízelre a hatályos szabályozás nem határoz meg kereskedelmi mennyiséget. A törvény e hiányosságot pótolja, 50 litert megjelölve a fűtőolaj és 100 literben a biodízel kereskedelmi mennyiségének alsó határára.

A 110. §-ához

A törvény a mulasztási bírságra vonatkozó szabályozást pontosítja. A mulasztási bírság alkalmazásának lehetőségét a törvény hatálya alá tartozó bármely személyre kiterjeszti.

A 111. §-ához

A törvény kibővíti az adózás alól elvont termék fogalmát. Megjelöli azt a nulla adóval leadózott biodízelt is az adózás alól elvont termékek között, amelyet a külön jogszabályban foglaltaktól eltérően (nem mezőgazdasági célra, zárt rendszerben) használnak fel.

A törvény rendezi továbbá az alkalmazott által munkakörében elkövetett jogsértés esetén a munkáltató felelősségének kérdését a jövedéki bírság megfizetésére vonatkozóan.

A 112. §-ához

A törvény az üzletek bezárására vonatkozó szabályozást módosítja az üzemanyagtöltő állomások esetében. Eszerint a bezárást nem kell alkalmazni, ha a vámhatóság készletfelmérése során kimutatott többlet nem haladja meg az 500 litert. Ha a készlettöbblet 500 liternél több, de 1000 liter alatt marad, a vámhatóság mérlegelheti az intézkedés foganatosítását.

A 113-114. §-ához

Az Alkotmánybíróság 2002. december 31-ével megsemmisítette a Jöt-nek a lefoglalásra és elkobzásra vonatkozó rendelkezéseit, mert azok egy része sérti a tulajdonhoz való jogot, illetve nem felelnek meg a tisztességes eljárás követelményeinek. Az alkotmánybírósági határozatban foglalt indoklás alapján újrakodifikálásra kerültek a kifogásolt rendelkezések.

A Jöt. új 81. és 81/A. §-ában módosult szabályozás - figyelemmel arra, hogy a jövedéki jogsértések megelőzése, visszaszorítása alkotmányos cél - a lefoglalást és elkobzást, mint kényszerítő intézkedéseket továbbra sem szünteti meg, de lehetővé teszi annak mellőzését. A szabályozás különbséget tesz az adózás alól elvont jövedéki termékek, zárjegy, adójegy, illetve az ezek felhasználására, tárolására és szállítására használt eszközök, járművek lefoglalásának és elkobzásának feltételei között. Megvalósul a tulajdonjog védelme is azáltal, hogy a jövedéki jogsértésben vétlen tulajdonos eszközei nem kerülnek elkobzásra. A lefoglalás elleni jogorvoslati eljárás már a jövedéki ügy érdemi elintézése előtt lehetővé teszi az esetleges jogszabálysértés kiküszöbölését. A lefoglalás és elkobzás mellőzését tartalmazó szabályok beiktatásával a jogorvoslati eljárás kiterjedhet az intézkedések jog- és célszerűségének vizsgálatára is, ezáltal a jogorvoslati eljárás már nem csupán formális.

A 115. §-ához

A mezőgazdaságban felhasznált gázolaj jövedéki adójának visszatérítése normatívák alapján lehetséges. A szántó művelési ágban a gázolaj hektáronkénti tényleges felhasználása a gyakorlati tapasztalatok alapján meghaladja a jelenlegi 90 literes normát, ezért indokolt annak megemelése. A törvény szerint a norma 95 literre nő.

VI. Fejezet

A vámjogról, a vámeljárásról, valamint a vámigazgatásról szóló 1995. évi C. törvény módosítása

A Kormány 2099/2002. (III. 29.) Korm. határozata szerinti jogharmonizációs program ezévre tartalmazza a vámjogról, a vámeljárásról, valamint a vámigazgatásról szóló 1995. évi C. törvény (Vámtörvény) következő jogharmonizációs lépését. Eszerint átvételre kerülnek a képviseletre vonatkozó szabályok, beemelésre kerül a magyar vámjogba a Közösség vámszabadterületekre és vámszabad raktárakra vonatkozó szabályozása, továbbá finomító szabályok átvételére kerül sor a gazdasági vámeljárások területén.

A képviseletre vonatkozó közösségi szabályozás részben már megtalálható a hatályos magyar vámjogban. A jelenlegi módosítás a közvetett képviselő jogintézményét vezeti be a Közösség Vámkódexében megengedett azon tagállami döntési lehetőséggel is élve, miszerint közvetett képviseletet csak vámügynök láthat el.

A módosítás mind az értelmező rendelkezéseken, mind az engedélyezési, eljárási és vámfizetési feltételeken keresztül vezeti a közvetett képviseletre vonatkozó szabályzást. Ez utóbbi miatt szükségessé válik a hitelintézetekről és a pénzügyi vállalkozásokról szóló 1996. évi CII. törvény értelmező rendelkezéseinek kisebb módosítása is, hogy a képviselő tevékenysége ne minősüljön pénzintézeti tevékenységnek.

A közvetett képviselő vámtörvényi jogosítványaival összhangban módosítani szükséges továbbá az általános forgalmi adóról szóló törvényt is, hogy az általa befizetett import áfát levonhassa, majd továbbháríthassa megbízójának számlát helyettesítő okmány kibocsátásával.

Figyelemmel arra, hogy az EU Bizottsággal működő tárgyalási, egyeztető és értékelő fórumokon rendszeresen visszatérő kérdésként merült fel a vámszabadterületi szabályozás harmonizációjának időpontja, a jelenlegi módosítás a Közösség Vámkódexének vonatkozó előírásait beemeli a Vámtörvénybe. Az átemelt rendelkezések - az átvilágítási és csatlakozási tárgyaláson vállalt kötelezettségnek megfelelően - a csatlakozáskor lépnek hatályba. E megoldással lehetővé válik az érintett gazdálkodók számára a csatlakozás utáni működési feltételek időbeni megismerése és a felkészülésük a megváltozott feltételekhez. Eközben azonban a hatályos jogszabályi előírások szerint kiadott engedélyek szerinti feltételekkel folytathatják gazdasági tevékenységüket.

Tekintettel a vámszabadterületen működő vállalkozások külkereskedelmi forgalomban elért több, mint 45%-os részarányára, a nemzetgazdaság érdeke e megoldás.

Kölcsönös megállapodás alapján a vámfizetési rendre vonatkozó szabályozás lényegében a csatlakozás időpontjától válik azonossá a Közösségben előírt renddel. A harmonizációs lépések során csak a legszükségesebbé váló, elkerülhetetlen rendelkezések átvétele valósul meg. Ilyen „finomító” rendelkezés a módosítás szerinti kompenzációs és kiegyenlítő kamatra vonatkozó szabályozás bevezetése. Tartalmaz továbbá a módosítás a gazdasági vámeljárásokra vonatkozóan néhány pontosítást, mint például a legutóbbi harmonizációs lépés során átvett ideiglenes behozatali eljárásban lehetséges szóbeli árunyilatkozat adási lehetőség biztosítását szervezet számára is. Ilyen rendelkezés továbbá a gazdasági vámeljárásokhoz kapcsolódó egyedi és tevékenységi biztosítéknyújtási kötelezettségek egyértelművé tétele.

A gazdasági vámeljárásra vonatkozó szabályozás további összehangolását, az eljárások során kiadott engedélyek alanyi körének pontosítását, illetve egyértelművé tételét szolgálja a letelepedett személyek fogalmának bevezetése és átvezetése az érintett jogszabályi helyeken. A módosítás egyébiránt ily módon összhangot teremt a fióktelepek szabályozását illető OECD vállalásunkkal is.

Az időközben módosuló egyéb jogszabályok miatt is szükségessé vált néhány módosító rendelkezés kidolgozása. Így a bevándorló fogalmát célszerű összhangba hozni a külföldiek beutazásáról és tartózkodásáról szóló 2001. évi XXXIX. törvény előírásaival. A Tranzitegyezmény időközbeni módosítására figyelemmel korrigálni szükséges az említett egyezmény szerinti garancianyújtási formákra vonatkozó vámtörvényi rendelkezést is.

Elkerülhetetlen, hogy a Vámtörvény módosítása kapcsán a végrehajtást segítő néhány pontosító intézkedés is bevezetésre kerüljön.

A közösségi gyakorlatban közismert és alkalmazott piacvédelmi eljárások hazai gyakorlatának tapasztalatai alapján, a végrehajtás zökkenőmentes eljárását segítendő egyértelművé szükséges tenni a vámvisszatérítésre és vámvisszafizetésre vonatkozó rendelkezéseket. Ilymódon a WTO gyakorlatában ismert ideiglenes védintézkedési gyakorlat kifogásmentes követése is lehetővé válik.

A módosítás az előállítás, feltartóztatás Vámtörvényben előírt időtartamának meghosszabbítását engedélyezőt illetően összhangba hozza a rendőrségről szóló 1994. évi XXXIV. tv. és a szabálysértésről szóló 1999. évi LXIX. tv. előírásaival a vámtörvényi rendelkezéseket.

A 116. §-ához

A módosítás további harmonizációt jelent a letelepedett személyt illetően annak érdekében, hogy a Vámtv. és az EK Vámkódexéből már átvett rendelkezések együtt kezelése biztosítható legyen, továbbá a gazdasági vámeljárásoknál az engedély kérelmezésére jogosult kör összhangba kerüljön az EK előírások szerintivel és a fióktelepek kezelését illető OECD vállalásunkkal.

Az értelmező rendelkezések kiegészítését igényli a képviseletre vonatkozó közösségi szabályozás harmonizációja, módosítását pedig a bevándorlóra vonatkozó külön törvénnyel való összhangba hozatal.

Az ügyfélre vonatkozó értelmező rendelkezést az teszi szükségessé, hogy a nem hagyományos vámigazgatási eljárások esetében (csődeljárás, felszámolás, végelszámolás) is egyértelmű legyen a vámhatóság partnere.

Az értelmező rendelkezések között szerepel az áru/vámáru meghatározása a gyakorlati végrehajtás könnyítése érdekében azonban célszerű feltűntetni, hogy a diplomáciai pecséttel ellátott, információt hordozó futárposta és a fizetőeszközök behozatala nem minősül a nemzetközi kereskedelemben árunak.

Az értelmező rendelkezések közé felvételre kerül a vámszámla meghatározása. A vámfizetések rendezésére és a vámbiztosíték nyújtásra alkalmas új lehetőség a harmonizációs lépésként bevezetésre kerülő képviseleti rendelkezésekhez kapcsolódik.

A 117. §-ához

A biztosítéknyújtási formák módosítása a vámszámla bevezetéséhez, illetve a pénzmosási rendelkezésekkel való összhang megteremtéséhez kapcsolódva.

A 118. §-ához

A Tranzitegyezmény módosításával változtak a garancianyújtási formák, megszűnt az átalánydíjas garanciajegy, helyette egyedi garanciajegy került bevezetésre, továbbá a vámszámlán rendelkezésre álló leköthető összeg egyéb biztosítékkénti elfogadására ad lehetőséget a módosítás.

A 119. §-ához

Az ideiglenes behozatal szabályainak átvételével lehetőség van alakiság nélküli vámeljárás alá vonásra is (pl. raklapok). Mivel az ideiglenes behozatal egyedi garancianyújtási kötelezettséggel jár, a mentesítéseket is e jogcímhez kapcsolódva kell feltüntetni. A módosítás ugyanakkor egyértelművé teszi, hogy mind az egyszerűsített eljárás, mind a könnyített módon végezhető gazdasági vámeljárás engedély alapján végezhető és akkor mentesül a biztosítéknyújtási kötelezettség alól.

A 120-121. §-ához

A képviseletre vonatkozó szabály átvétele miatti pontosítás.

A 122. §-ához

A letelepedésre vonatkozó értelmező rendelkezés miatt szükségessé vált az illetékességi szabály módosítása is.

A 123. §-ához

A jogharmonizációs program szerint tervezett lépésként az EK Vámkódex képviseletre vonatkozó szabályainak átvétele. A módosítás lényege a közvetett képviselet jogintézményének megteremtése. A módosítás tartalmazza már azt az EK Vámkódex által lehetővé tett szabályozási lehetőséget, hogy a közvetett képviselet ellátása korlátozható a szakmai ismeretekkel rendelkező, vámszempontból megbízható vámügynökre.

A 124. §-ához

A képviseletre vonatkozó szabályozással való összhang megteremtése miatti módosítás.

A 125. §-ához

Az EK Vámkódex ideiglenes behozatalra vonatkozó szabályai lehetőséget adnak szóbeli árunyilatkozat adására nem természetes személy esetében is. A harmonizáció finomítása érdekében a Vámtörvénybe (52. §) is célszerű beiktatni ezt a lehetőséget.

A 126-128. §-ához

A letelepedésre vonatkozó szabályozás átvétele miatt szükségessé vált korrekció.

A 129. §-ához

A gazdasági vámeljárások szabályrendszerének finomítása érdekében szükséges a kamatszabályok árnyalása, így átvételre kerül a kompenzációs kamat, ami egyébként a vámhatóság eljárását is segíti az aktív feldolgozási eljárás elszámolásának elmulasztása esetén követendő eljárás pontosításával.

A 130. §-ához

A kompenzációs kamat átvételéhez hasonlóan a kiegyenlítő kamat is átvételre kerül, ami a vámhatóság eljárását is segíti az ideiglenes behozatal elszámolásának elmulasztása esetén követendő eljárás pontosításával.

A 131. §-ához

A képviseletre vonatkozó szabályozás módosítása, illetve a vámszámla bevezetése indokolttá teszi az árukiadás szabályainak módosítását is a gazdálkodási feltételek gördülékenységének biztosítása érdekében.

A 132-134. §-ához

A letelepedési szabály átvétele miatt szükségessé váló módosítás a vámfelügyelet melletti feldolgozás, a passzív feldolgozás és a vámszabad terület engedélyezési előírásait illetően. A vámfelügyelet melletti feldolgozás esetében - figyelemmel a 45/1996. (III. 25.) Korm. rendelet (Vhr.) 5. melléklete szerinti feldolgozási listára, célszerű megszüntetni a GKM egyedüli felelősségét.

A 135. §-ához

Annak érdekében, hogy az érintett vállalatok mielőbb megismerjék a csatlakozástól várható működési feltételeket, valamint az EU Bizottság kérésének kielégítésére adaptálja a törvény az EK Vámkódex vámszabad területekre és vámszabad raktárakra vonatkozó előírásait a Vámtv. 94/A - 94/D §-aiként. A nemzetgazdaság érdekeit figyelembe véve azonban a közösségi rendelkezéseket - a csatlakozási tárgyalásokon vállalt kötelezettségnek megfelelően - a csatlakozás időpontjában lépteti hatályba. Így elegendő idő áll a gazdálkodók rendelkezésére a módosuló működési feltételekhez való alkalmazkodás mikéntjéről szóló döntések meghozatalához.

A 136. §-ához

A vámmentesen vámkezelni kért ún. diplomáciai küldeményekkel kapcsolatban felmerült gondok megoldása érdekében célszerűnek látszik a diplomáciai küldeményekre vámmentes jogcím meghatározása azzal a feltétellel, hogy a Külügyminisztérium igazolása esetén érvényesíthető az említett kedvezmény.

A 137. §-ához

A képviseletre vonatkozó szabályok átvételével rendelkezni szükséges a vámfizetésre kötelezettek teljes köréről is, mivel a közvetett képviselő az EK rendelkezések szerint is vámfizetésre kötelezetté válik.

A 138. §-ához

A vámszámla bevezetésével indokolt a vámteherfizetés teljesítésével kapcsolatos szabályok kiegészítése. Egyúttal összhangba kerül a készpénzfizetési lehetőség a pénzmosás elkerüléséről szóló előírásokkal. A vámszámla működésének jellegére tekintettel indokolt az ilyen számlát működtetők esetében a halasztott fizetési engedély megadásánál azt biztosítékul elfogadni.

A 139. §-ához

Az utólagos ellenőrzést végző szervezetek - Ellenőrzési Igazgatóság Központi Ellenőrzési Parancsnokság - vámteherfizetési kötelezettség megállapítása esetén közvetlenül hoznak elsőfokú vámkiszabó határozatot. Így számukra is indokolt megadni az elsőfokon eljáró vámhivatalokat a hatályos vámjog szerint megillető méltányosság gyakorlási lehetőséget.

A méltányosság gyakorlásának lehetőségére vonatkozó szabályok összehangoltak az Art. vonatkozó előírásával is.

A 140. §-ához

A piacvédelmi intézkedések a WTO védintézkedésekre vonatkozó szabályai szerint az azokról folytatott vitarendezési eljárás lezárásáig ideiglenesnek minősülnek. A döntés lehet elutasító is. Meg kell tehát teremteni a jogellenesnek minősülő védintézkedés keretében befizetett összegek visszafizetésének törvényi alapját is.

A 141. §-ához

A nemzetközi megállapodásokban vállalt kötelezettségek és biztosított lehetőségek szabályozására nem csak törvényi szinten kerül sor (pl. piacvédelmi eljárás). Ennek figyelembevételével tartalmazza a törvény a vámvisszatérítésről szóló paragrafus enyhe korrekcióját.

A 142. §-ához

Az elévülés nyugvására vonatkozó szabályozás hivatkozásának helyesbítése.

A 143. §-ához

A bírság kiszabásának esetei lefedik a vám elé állítással kapcsolatos előírások megsértésének eseteit is, így nem indokolt azt külön nevesíteni. Ugyanakkor a méltányosság gyakorlásának új, szigorúbb feltétele, hogy adott időszakban a bírság összege nem haladhatja meg a kiszabott vámteher összegének 6%-át, mert ellenkező esetben méltányosság nem gyakorolható. Mivel az utóellenőrzés során a módosítás megadja a fizetéskönnyítés lehetőségét, nem indokolt a gyakran szabályt szegők számára további kedvezmény lehetőségének megadása. Meghatározza ugyanakkor a törvény az egyéb jogszabályok alapján azok feltételeinek betartását vizsgáló vámhatóság számára a vámigazgatási bírság kiszabhatóságának feltételét és mértékét is.

A 144. §-ához

Az EK Vámkódex előírásai tartalmazzák az ideiglenes behozatal és az aktív feldolgozás elszámolásának elmulasztása esetén kiegyenlítő, illetve kompenzációs kamat kiszabásának lehetőségét. A jelenlegi módosítás a közösségi előírásoknak megfelelően bevezeti az említett jogintézményeket, amelyek egyúttal a vámhatóság eljárását is egyértelművé teszik.

A 145. §-ához

A jogharmonizáció teljesítése érdekében változó agrárrendtartási feladatok, valamint az EK előírásaival összhangban álló termékbiztonsági előírások bevezetése indokolja a szervezetre vonatkozó egyedileg azonosítható adatok rendszeres rendelkezésre bocsátását az Agrárintervenciós Központ, illetve a megyei fogyasztóvédelmi felügyelőségek számára.

Az előbbieken túl a módosítás biztosítja, hogy az APEH rendszeresen kapjon a gazdálkodó szervezetekre vonatkozó adatokat is az adóellenőrzés hatékonyságának javítása érdekében.

A 146. §-ához

A letelepedés szabályának bevezetésével összehangolt módosítás a vámhatósági nyilvántartás tartalmát illetően.

A 147. §-ához

A módosítás az Art szabályozásával szinkronban egységes felügyeletet, irányítást és ellenőrzést biztosít a vám és a jövedéki igazgatás szakterület tekintetében.

A 148. §-ához

A módosítás - a rendőrségről szóló 1994. évi XXXIV. tv. és a szabálysértésekről szóló 1999. évi LXIX. tv. előírásaival összhangban - szabályozza újra az előállítás, feltartóztatás időtartamának hosszabbítását engedélyező személyét.

A 149-151. §-ához

A vámügynökre vonatkozó vámtörvényi szabályozást a képviseletre és a letelepedésre vonatkozó szabályokkal összhangban módosítani szükséges. A vámügynök - a közvetett képviselet lehetősége miatt - további jogosultságokat szerez a törvényben említett tevékenységekre.

A 152. §-ához

A módosítás felhatalmazást ad az érintett szaktárcáknak, hogy az EK vámjogi rendelkezéseiből átvett tevékenységi lista szerint és alapján szabályozzák a vámfelügyelet melletti feldolgozás engedélyeként előírt gazdasági teszt követelményeit. A feladat jogharmonizációs kötelezettség. A korszerű gyorspostaforgalmi szabályozás kialakításához szükséges továbbá megteremteni a törvényi hátteret.

Negyedik rész

A helyi adókat, az illetékeket és a gépjárműadót érintő módosítások

VII. fejezet

A helyi adókról szóló 1990. évi C. törvény, valamint egyes kapcsolódó törvényi rendelkezések módosításához

A helyi adók alapvető jellegű módosítása most nem aktuális, a korrekciókat egyrészt az uniós csatlakozással összefüggő jogharmonizációs kötelezettségünk, másrészt az önkormányzatok adópolitikai mozgásterének szükséges bővítése motiválja. Emellett, néhány a jogértelmezést segítő, pontosító kiigazításra kerül sor.

A törvény a helyi adókra vonatkozó törvényi szabályokat két törvény, egyrészt a helyi adókról szóló 1990. évi C. törvény (Htv.), másrészt pedig a pénzügyi tárgyú törvények módosításáról szóló 2001. évi L. törvény (Ptt.) módosításával korrigálja. Ennek magyarázata abban rejlik, hogy a helyi adók Európai Uniós csatlakozásával összefüggő módosításait az elmúlt év során a Ptt. foglalta magában, így jogtechnikai szempontból is célszerű ezen törvény módosítása.

A csatlakozási tárgyalások keretében a „Verseny” fejezet lezárása érdekében a törvény legfontosabb változtatása, hogy ez év végéig „előre hozza” a vállalkozókat érintő helyi adó kedvezmények, mentességek átalakítási kötelezettségét. Egyes idejétmúlt mentesség (pl.: 1991. előtt a házadóban adott mentességek építményadóban való továbbéltetése) megszüntetésével növekszik a helyi önkormányzatok adóztatási lehetősége, ennek tényleges kihasználása természetesen az önkormányzatok kompetenciájába tartozik. A pontosítások közül kiemelendő a vállalkozó fogalmának módosítása, amely a magánszemély vállalkozók körét érinti (szűkíti), megtisztítva ezen fogalmat a korábban értelmezési problémákat felvető adóalanyi körtől.

A 153. §-ához

Az utóbbi időszakban több értelmezési problémát vetett fel az állattartást szolgáló épületeket és a növénytermesztéshez kapcsolódó tárolóépületeket megillető építményadó-mentesség. Az adózók és az adóhatóságok közti jogviták az épület jellegének megítélésében és használatában csúcsosodtak ki (pl.: állattartást kell-e végezni az épületben a mentesség igénybevételéhez, vagy a mentesség az üres épületet is megilleti-e, illetve az állattartást az adóalanynak, vagy a bérlőnek kell-e végeznie). Mindezekhez képest az időközben megszülető bírósági ítéletek sem tudták megnyugtatóan rendezni a kérdést.

A jogbiztonság és az egyértelmű szabályozás igényének eleget téve a törvény egyfelől az ingatlan-nyilvántartási állapothoz köti a mentes épületek körét, másfelől pedig ahhoz, hogy az adóalany az épületet ténylegesen állattartási, illetve növénytermesztési tevékenységéhez rendeltetésszerűen (az állattartás, növénytermesztés sajátosságainak megfelelően, akár év közben időszakosan) használja. A törvény nem tartalmaz taxatív felsorolást a mentes körbe tartozó épületekre, ugyanakkor a példálózó felsorolásban szereplő épületek jellege orientálja a jogalkalmazót az állattartásra (állattenyésztésre) használt, illetve a növénytermesztéssel összefüggésben szükséges (termény) tárolásra használt épületek azonosítása során.

A 154. §-ához

A hatályos szabályozás értelmében, ha a településen a vállalkozó vállalkozási tevékenységet, vagy annak munkavállalója a munkáltató tevékenységi körébe tartozó munkát végez és rendelkezik kiküldetési rendelvénnyel, az ún. tartózkodás utáni idegenforgalmi adó alól mentesség illeti meg. A mentesség fennállását az adó beszedőjének (a szállásadónak) kell vizsgálnia, ugyanakkor ez az adóztatási gyakorlatban gondot okoz, illetve az adóhatóság számára is nehézkes annak ellenőrzése, hogy a hatályos Htv. alapján egy vállalkozó magánszemélyt, vagy a vállalkozó, vállalkozás munkavállalóját megilleti-e a mentesség. A törvény ezt a - az adóhatóság és a szállásadó (adóbeszedő) számára egyaránt nehézséget okozó - problémát úgy oldja fel, hogy a vállalkozót, illetve annak alkalmazottját akkor illeti meg mentesség az adott településen, ha ott a vállalkozónak (amely lehet szervezet és magánszemély egyaránt) Htv. szerinti székhelye, telephelye van, illetve az ott székhellyel, telephellyel nem rendelkező vállalkozó a Htv. 37. §-a (2) bekezdésében nevesített ideiglenes jellegű iparűzési tevékenységet folytat. Ezen kivételek jelentősége abban rejlik, hogy esetükben az önkormányzat a vállalkozót iparűzési adóval terhelheti.

A 155. §-ához

A törvény e §-ban a Htv. értelmező rendelkezéseinek szövegét korrigálja.

A Htv. tulajdonos fogalmának korrekciójával egyértelművé teszi azt a korábban is élő szabályt, hogy tulajdonosnak - így adott esetben az építményadó, a telekadó, a magánszemély kommunális adójának és az üdülőépület utáni idegenforgalmi adó alanyának - minősül az a személy, aki ingatlan-átruházási szerződésben szerző félként szerepel és azt a földhivatal széljegyként feljegyezte (pl.: tulajdonjog fenntartással történő eladás esetén a szerző fél a szerződésnek a földhivatalhoz történő benyújtása időpontjától tekintendő adóalanynak). Kiegészítő és egyben pontosító szabályként szerepel a törvényben, hogy egyéb módon történő tulajdonszerzések esetén (pl.: öröklés, elbirtoklás, kisajátítás) a Polgári Törvénykönyv szabályai az irányadóak a Htv. szerinti tulajdonos személyének megállapítása során.

A Htv. pontosítja a korrigált átlagos statisztikai állományi létszám fogalmát, tekintettel arra, hogy mindezidáig a statisztikai állományi létszám számítására a KSH 1992. évi állapotot tükröző kiadványában foglaltak voltak az irányadók. A törvény szerint a statisztikai állományi létszám megállapítására szintén egy KSH kiadvány (1999-es kiadás) szolgál alapul. A változtatás érdemi hatást nem gyakorol sem a bevételekre, sem a számítási metodikára.

A törvény újradefiniálja a vállalkozó fogalmát, melynek jelentősége abban rejlik, hogy a vállalkozó minősül az iparűzési adó és a vállalkozók kommunális adója alanyának. A módosítás ugyanakkor kizárólag csak a magánszemély adóalanyokat érinti. Eszerint a Htv. vonatkozásában vállalkozónak csak a személyi jövedelemadóról szóló törvény szerinti egyéni vállalkozó, továbbá a személyi jövedelemadóról szóló törvény szerinti mezőgazdasági őstermelő minősül. Ez utóbbi azonban csak akkor, ha őstermelői tevékenységéből származó bevétele meghaladja a 350 ezer forintot. A törvény értelmében szűkebb lesz a vállalkozó fogalma, hiszen - többek között - nem tartozik ide például az egyéni vállalkozói igazolvány nélkül tevékenykedő szakértő, tervező, vagy a 350 ezer forint bevételt el nem érő mezőgazdasági tevékenységet végző magánszemély, ugyanakkor továbbra is adóalany marad a bírósági végrehajtó, az ügyvéd, az önálló orvos. A törvény ezáltal pontosabbá, egyértelműbbé, ugyanakkor szűkebbé is teszi az iparűzési adó és a vállalkozók kommunális adójának alanyi körét. Az adóalanyok számának csökkenése kizárólag az alacsony árbevételű magánszemélyek közül kerül ki, melyeket az önkormányzatok jellemzően egyébként is mentesítettek az iparűzési adó, vagy a vállalkozók kommunális adója alól. Ennélfogva érdemleges adóbevétel-kiesésre sem lehet számítani, az adózók adminisztrációs terhei és az adóhatóságok adóztatási költségei ugyanakkor csökkennek.

A 156. §-ához

A 2001. évi L. törvény (Ptt.) elmúlt évi megalkotásával, illetve annak 21. §-ával került sor a Htv. azon előirányzott - ám még hatályba nem lépett - módosítására, amely csak az Európai Unió rendelkezéseivel összhangban lévő önkormányzati szabályok megalkotását tette volna lehetővé. Ennek keretében került megfogalmazásra, hogy az önkormányzat nem alkothat kedvezményi, mentességi szabályokat a vállalkozásokat terhelő adónemekben, illetve a vállalkozások számára csak egyféle adómértéket írhat elő. A törvény ezt a még nem hatályos szigorú szabályt oldja azzal, hogy a hasznos alapterület alapján működtetett építményadóban és az alapterület szerint működtetett telekadóban az adómértéket az adótárgy fajtája (üzlet, iroda, műhely stb.), illetőleg a településen belüli földrajzi elhelyezkedése alapján differenciáltan határozhatja meg. Ezzel megmarad az önkormányzat azon - ésszerű - rendeletalkotási jogosítványa, hogy érvényre juttassa például a külvárosi, illetve belvárosi ingatlanok közötti különbségeket. Más módon történő adómérték-differenciálásra továbbra sem lesz lehetőség.

A 157. §-ához

A Htv-nek a Ptt. 22. §-ával elmúlt évben történt elfogadásával - a Htv-be illesztendő 39/B. §-sal -,annak hatályba lépésétől számítva lehetővé tette az önkormányzatok számára, hogy az iparűzési adóban - a kisebb méretű adózók számára - az EU csatlakozást követően is mentességet, kedvezményt irányozhassanak elő. Mindezt egyfelől megerősíti a Ptt. jelenlegi - törvény szerinti - módosítása is, másfelől pedig a Htv-be illesztendő rendelkezés számát 39/B. §-ról 39/C §-ra írja át, tekintettel, hogy egyszerűsített vállalkozói adóról szóló törvény a Htv-be iktatandó 39/B. §-ban rendelkezik az egyszerűsített vállalkozó adó hatálya alá tartozó adózók egyszerűbb „könnyebb” adókötelezettség-teljesítésre vonatkozó szabályairól.

A 158. §-ához

A Ptt. elmúlt évben elfogadott 79. §-a szerint a Htv. EU harmonizációja a csatlakozással egyidejűleg lépne hatályba. A törvény - a „Verseny” tárgyalási fejezet eredményes lezárása érdekében - konkrét (korábbi) időpontot határoz meg a hatályba lépésre (2003. január 1.). A szerzett jogok védelme érdekében továbbra is fennmarad a határozott idejű kedvezmények mentességek csatlakozás után történő továbbéltetése, ám annak szintén konkrét időpontját irányozza elő a törvény (2007. december 31-ig kell az önkormányzatoknak hatályon kívül helyezni az addig le nem járt, határozott időre szóló adókedvezményeket). A törvény ugyanakkor kiegészíti az elmúlt évben elfogadott szabályokat a jogszerzés korlátozásával. Az önkormányzat 2003. március 31-éig jogosult határozott időtartamú adókedvezményeket, adómentességeket megállapítani, ezt követően az a vállalkozó jogosult adókedvezményt, adómentességet igénybe venni, amelyik arra már 2002. március 31-éig jogosultságot szerzett, vagy az igénybevételre vonatkozó feltételek teljesítését 2003. december 31-éig megkezdte. Ezen feltételek teljesítését a vállalkozónak legkésőbb 2004. január 31-ig be kell jelenteni az illetékes önkormányzati adóhatósághoz.

VIII. fejezet

Az illetékekről szóló 1990. évi XCIII. törvény módosításához

Az illetékekről szóló törvény módosítását alapvetően az ár- és értékviszonyokban bekövetkezett változások teszik szükségessé, ezen túlmenően a törvény a jogértelmezési viták megoldását célzó, pontosító jellegű, az egységes értelmezést segítő szabályokat is tartalmaz.

Az ingyenes vagyonszerzéseknél (öröklés, ajándékozás) a törvény egyrészt a vagyonszerző (örökös, megajándékozott) és az örökhagyó, illetve megajándékozó közötti rokonsági fok, másrészt a megszerzett vagyontárgy szerint is differenciált - de lineáris - mértéket állapít meg. Az illetékek úgy nemzetközi összehasonlításban, mind pedig a hazai személyi jövedelemadó kulcsaihoz képest kifejezetten alacsonynak minősülnek. Az ingyenes szerzés után (melynek egyetlen terhe az illeték!) fizetendő illeték legmagasabb mértéke jelenleg 21 százalék, amely az örökhagyóval (ajándékozóval) távoli rokonságban álló, vagy rokoni kapcsolatban egyáltalán nem álló örököst (megajándékozottat) terheli, ha a vagyonszerzés tárgya nem lakás. Az ingyenes szerzéshez kapcsolódó illeték tehát jellemzően alacsonyabb, mint a munkával megszerzett jövedelmet terhelő személyi jövedelemadó-teher.

Az igazságosabb közteherviselés érdekében indokolt a lineáris elvonás helyett - továbbra sem mellőzve a rokoni kapcsolat, valamint a megszerzett vagyontárgy jellegének figyelembevételét - az örökölt vagy ajándékba kapott vagyon értékétől függő sávosan progresszív illetékmérték bevezetése. A törvény szerint az ily módon megszerzett (átszállt) vagyon 15 millió forintot meg nem haladó összegéig jellemzően a ma hatályos mértékek érvényesülnek, az e feletti összege után pedig egy magasabb mérték lép be.

A gépjárműszerzés illetékét - az egyébként 1999. január 1-jétől hatályos - jelenlegi 10 Ft/cm3-ről 13 Ft/cm3-re emeli. A változás mértéke gyakorlatilag megfelel a mérték megállapítása óta eltelt időszak inflációs rátájának.

Az illetékekről szóló törvény hatályos értékpapír fogalma még 1990. évben került meghatározásra. Az azóta bekövetkezett változásokra, továbbá a Polgári Törvénykönyv vonatkozó rendelkezéseire figyelemmel a törvény újraszövegezi a fogalmat, pontosan körülhatárolva az alkalmazásában értékpapírnak minősülő okirat formáját és kellékeit.

A tételes összegű államigazgatási eljárási illetékmértékek jellemzően 1998-1999-ben léptek hatályba, de egyes eljárási illetékek az 1991-es évtől változatlanok. A korábbi években megállapított eljárási illetékek az elmaradt kiigazítások következtében ma már az eljárás költségeihez viszonyítva aránytalanul alacsonyak. Az elmúlt négy év inflációjának mértékét - jellemzően csak megközelítően - követő korrekció így elengedhetetlenné vált, mind az ún. általános tételű mind az egyes speciális mértékű államigazgatási illetékek körében.

Az eljárási illetékek túlzott mértékűnek nem minősülő (de ugyanakkor megfontoltabb eljárás kedvezményezésre késztető) emelése az államigazgatási eljárások viszonylag széles körét érinti. Ugyanakkor alapvetően nem változnak az okmányok kiadása (személyi azonosító igazolvány, útlevél stb.) iránti eljárások illetékmértékei. Az eljárási illeték összegének meghatározásakor elsődleges feltétel, hogy álljon arányban az eljárás során felmerülő költségekkel, de a költségarányos illetékterhek senkit se akadályozzanak a jogérvényesítésben. Ennek alapvető garanciáját jelenti, hogy továbbra is változatlanul érvényesül az illetéktörvénynek az a rendelkezése, amely mind az államigazgatási, mind a bírósági eljárásokat illetően elismeri a külön jogszabályon alapuló és az illetékmentességet is magában hordozó költségmentesség intézményét.

A bírósági eljárásokban fizetendő illetékek körében 1993. évben volt nagyobb terjedelmű változás, ezt követően csak egy-egy kisebb korrekcióra került sor. A bíróságokra fordított személyi és dologi kiadások az elmúlt években olyan nagymértékben emelkedtek, hogy a bírósági eljárási illetékek már nem fejezik ki az eljárás valós költségigényét, töredékét fedezik a ráfordításoknak, így a pereskedés költségeit a felek helyett jórészt az egész társadalom viseli. A bírósági eljárási illetékek jellemzően százalékos mértékűek, mely mértéknek változatlanul hagyása mellett a minimum és maximum érték mértéktartóan emelkedik.

A bírósági eljárási illetékek módosítását a 2003. évtől hatályba lépő bírósági szervezeti változások is indokolják. A polgári perrendtartásról szóló törvény szerint a közeljövőben felállításra kerülő ítélőtáblák fellebbezési fórumként működnek. E változás alapján indokolt az ítélőtábla előtti peres és nemperes eljárásban fizetendő illeték alapjául szolgáló ún. eszmei érték megállapítására vonatkozó szabályok beiktatása.

Az illetékekben történő változások - az érintett illetékfajták rendeltetésére, és bevételi súlyára figyelemmel is - az infláció jövőbeni alakulására nincs hatással.

A 159. §-ához

A hatályos illetékszabályok értelmében az öröklési és az ajándékozási illetéket egy-egy örökös, illetőleg megajándékozott által megszerzett vagyon terhekkel csökkentett (tiszta) értéke után - a vagyont juttató és szerző közötti rokoni kapcsolat, valamint a vagyon jellege szerint differenciált - lineáris kulcstáblázat alkalmazásával kell megállapítani. Lakásnak nem minősülő vagyontárgyak öröklése, ajándékozása esetén jelenleg az illetékelvonás általános mértéke 11-15-21%-os, lakástulajdon öröklésekor 2,5-4-5%-os, ajándékozásakor pedig 5-8-10%-os illetéket kell fizetni.

A törvény szakít a lineáris elvonással és - továbbra sem mellőzve a rokoni kapcsolat figyelembevételét - az örökölt és az ajándékba kapott vagyon értékétől függő progresszív illetékmértéket vezet be. A magasabb illetékkulcsok a 18 millió forint forgalmi érték feletti értékrészre vonatkoznak.

A 160. §-ához

Az illetéktörvény érvényben lévő rendelkezései szerint az örökség tiszta értékének számítása során a hagyaték egészét terhelő tartozás kizárólag csak az illetékfizetési kötelezettség alá eső vagyon forgalmi értékéből vonható le. Ez a korlátozás - figyelemmel a jelentős számú és többségében nagy értéket képviselő mentes vagyonra - indokolatlan, ezért a törvény megengedi, hogy az örökség egészét terhelő tartozások az örökös által megszerzett illetékfizetési kötelezettség alá eső és illetékfizetési kötelezettség alá nem eső (mentes és külföldön levő e törvény hatálya alá nem tartozó) vagyon arányában kerüljenek számbavételre.

A 161. §-ához

A törvény az egységes jogalkalmazás és jogértelmezés érdekében egy jelenleg már meglévő kedvezményi szabályt pontosít, kimondja, hogy azt az örököst, aki a hagyatékból ráeső termőföldet a termőföldről szóló törvény szerinti családi gazdálkodó magánszemély örököstársának ellenszolgáltatás fejében átengedi, az átengedett termőföld után öröklési illeték nem terheli. A módosítás sem a kedvezményezettek körét, sem a kedvezmény mértékét nem érinti, ugyanakkor egyértelművé teszi, hogy az átengedő örökös esetében nincs szó kétszeres kedvezmény alkalmazásáról.

A 162. §-ához

A hatályos illetéktörvény szerint lakástulajdonok adás-vételt pótló cseréje esetén az illeték alapja az egy éven belül vásárolt és eladott lakások terhekkel nem csökkentett forgalmi értékének különbözete. A jogalkalmazók körében ellentétes gyakorlat alakult ki annak megítélésében, hogy a haszonélvezet, használat joga e rendelkezés vonatkozásában tehernek tekinthető-e vagy sem. A törvény úgy rendelkezik, hogy a haszonélvezet, használat joga cserét pótló vételnél nem minősül tehernek, ezért az érintett jogok értékét az illetékalap számításánál figyelembe kell venni.

A 163. §-ához

A jelenlegi rendelkezések szerint, ha a továbbeladási, illetve pénzügyi lízingbeadási céllal megszerzett ingatlant a főtevékenységként ingatlanforgalmazást végző vállalkozó, illetőleg az ingatlanok pénzügyi lízingjét főtevékenységként folytató vállalkozó a vagyonszerzés illetékkiszabásra bejelentésétől számított 2 éven belül nem adja el, illetve nem adja pénzügyi lízingbe, az illetékhivatal a vagyonszerzés után az általános szabályok szerint fizetendő és a kedvezményes (2%) illetékkulcs alkalmazásával megállapított illeték különbözetének kétszeresét a vállalkozó terhére pótlólag előírja. A törvény arra az esetre ad méltányos megoldást, amikor a vállalkozó az általa vásárolt ingatlant felparcellázza. s az új ingatlanokat csak részben tudja a törvényes időn belül eladni, illetve pénzügyi lízingbe adni. Ilyen esetekre rendeli az illetékkülönbözet arányosítását.

A főtevékenységként ingatlanforgalmazást végző vállalkozókat, valamint az ingatlanok pénzügyi lízingjét folytató vállalkozókat a törvény különböző nyilatkozatok megtételére, igazolások benyújtására kötelezi. A kötelezettség teljesítésével járó jogviták elkerülésére a törvény kimondja, hogy a vállalkozó a nyilatkozatot, illetőleg a határidő elmulasztása miatti igazolási kérelmet a fizetési meghagyás jogerőre emelkedéséig pótolhatja, illetve terjesztheti elő az illetékhivatalhoz.

A 164. §-ához

A gépjármű, pótkocsi tulajdonának megszerzését terhelő illeték 1999. január 1. óta nem változott. A törvény valorizációs szempontokat érvényesítve az illetékmértékeket a hajtómotor hengerűrtartalmának minden megkezdett cm3-e után 10 forintról 13 forintra, a kizárólag elektromos hajtómotorral ellátott gépjármű esetén a hajtómotor teljesítményének minden megkezdett 1 KW-ja után 400 forintról 600 forintra emeli.

Hasonló megfontolásból módosul a pótkocsi illetéke, ha a megkezdett össztömeg a 2500 kg-ot nem haladja meg 5000 forint helyett 7500 forint, minden más esetben 12 000 forint helyett 18 000 forint illetéket kell fizetni.

A 165. §-ához

A hatályos illetéktörvény szerint a 35 év alatti fiatalok az első lakásszerzésükhöz nyújtott kedvezmény igénybevételéről és a kedvezményre jogosító feltételek fennállásáról szóló nyilatkozataikat a vagyonszerzés illetékkiszabásra bejelentésekor tehették meg. A törvény a nyilatkozattételre előírt időt meghosszabbítja, így az a fiatal, aki a kedvezménnyel élni kíván, az erre vonatkozó szándékát a fizetési meghagyás jogerőre emelkedéséig jelezheti az illetékhivatalnál.

A 166. §-ához

Az illetéktörvény szerinti eljárási illetékmértékek jellemzően 1998-1999. évben léptek hatályba, de egyes ingatlan-nyilvántartási eljárási illetékek 1995. évektől kezdve változatlanok. A korábbi években megállapított államigazgatási eljárási illetékek - melyek általában nem százalékos, hanem tételes illetékek - az elmaradt folyamatos kiigazítások következtében az eljárás költségeihez viszonyítva aránytalanul alacsonyak. Az infláció mértékét követő és egyre költségesebb hatósági ügyintézéshez igazodó korrekció kizárólag azokra az eljárásokra vonatkozik, melyek mértéke az adott eljárással felmerülő költségekhez képest aránytalanul alacsony. A speciális illetékek többsége nem, vagy csak kevéssel haladja meg az általános tételű eljárási illeték mértékét, holott ebben a körben az általánosnál magasabb költségigényű, az általánost lényegesen meghaladó munkaigényességű eljárások tartoznak.

Az aránytalanság megszüntetésére az egyre költségigényesebb hatósági ügyintézéshez igazodó tételes mértékek korrekciója mellett az államigazgatási eljárások ún. általános tételű illetékét, a fellebbezési jogkörben hozott határozatok minimumát és maximumát is érinti a törvény. (Az általános mértékű illeték 1500 Ft-ról 2000 Ft-ra történő emelése mellett a fellebbezés - ha értéke pénzben nem állapítható meg, az illeték 3000 Ft-ról 3500 Ft-ra nő, az érték megállapíthatósága esetén az illetékvonzata 4000 Ft-tól 400 000 Ft-ig terjed.) Az adózás rendjéről szóló törvényben meghatározott felügyeleti intézkedés iránti kérelem illetéke 10000 Ft-ra emelkedik.

A 167. §-ához

A törvény szerinti módosítást - amely a postaköltség megfizetését 200 forint illetékbélyeg lerovásával biztosítja - az tette szükségessé, hogy az új illetékbélyegek forgalomba hozatalával a kis címletű 100 forint alatti illetékbélyegek megszűntek.

A 168-179. §-ához

A bírósági eljárási illetékek területén 1993. augusztus 20-ától kezdődő hatállyal volt átfogó változás, ezt követően csak egy-egy kisebb lélegzetű korrigálásra került sor.

A bíróságokra fordított személyi és dologi kiadások az elmúlt években olyan nagymértékben emelkedtek, hogy a bírósági eljárási illetékek már nem fejezik ki az eljárás valós költségigényét, csak töredékét fedezik a ráfordításoknak, így a jelentős hiányt az állami költségvetés fedezi. A bírósági eljárási illeték jellemzően %-os mértékű, mely mértéknek változatlanul hagyása mellett kizárólag a minimum és maximum érték emelkedett.

A bírósági eljárási illeték módosításának másik nagy része az igazságszolgáltatási reform keretében kialakításra kerülő négyszintű bírósági rendszer következménye. Az illetékmértékek az alapjául szolgáló eljárásoknak megfelelően - rendkívül differenciáltak, az egyes eljárások költségigényével arányosak. A polgári (ezen belül peres és nemperes eljárások), a büntető eljárások illetékei továbbra is elkülönülnek és az eljáró bíróság szintje, valamint az eljárás fokozata szerinti különbségek egyaránt megjelennek a fizetendő illeték összegében.

A bírósági eljárási illetékek módosítását, korrekcióját a 2003. évtől hatályba lépő bírósági szervezeti változások is indokolják, ugyanis a polgári perrendtartásról szóló 1952. évi III. törvény (Pp.) módosítása szerint az ítélőtáblák fellebbezési fórumként fognak működni. A törvény e változással összhangban állapítja meg az ítélőtábla előtti peres és nemperes eljárásban fizetendő illeték alapjául szolgáló ún. eszmei értéket. Az ítélőtáblák felállításával a Legfelsőbb Bíróság mentesül a rendes jogorvoslatok elbírálása alól - s igen szűk kivétellel - csak felülvizsgálati ügyekben jár el így nagyobb hatékonysággal tudja ellátni az egységes jogalkalmazással kapcsolatos feladatát.

A 180-182. §-ához

A törvény mindhárom módosító szabálya pontosító jellegű, az egységes értelmezéshez nyújt segítséget.

A 183. §-ához

Az illetéktörvény értékpapír fogalma 1990-ben került meghatározásra. Az azóta bekövetkezett változásokra, továbbá a Ptk. vonatkozó rendelkezéseire figyelemmel a törvény újraszövegezi a fogalmat, pontosan körülhatárolva az Itv. alkalmazásában értékpapírnak minősülő okirat formáját és kellékeit.

A 184. §-ához

Az illetéktörvény Mellékletében az arányok helyreállítása érdekében igazítja ki a törvény - többek között - a szabálysértési eljárás, az állampolgársággal kapcsolatos eljárás, a jogszabályról és joggyakorlatról kiállított bizonyítvány illetékét, valamint a másolat és kivonat illetékét, továbbá a fordítás és hitelesítés illetékét, ide értve az állami levéltár által készített másolat illetékét is, az iskolai, tanfolyami bizonyítványmásolat, másodlat illetékét, az anyakönyvi és névváltoztatási eljárás, a vízügyi hatósági eljárás, a környezetvédelmi, természetvédelmi hatósági eljárás illetékét, mivel ezekben az eljárásokban fizetendő illetékmértékek az eljárás valós költségeit ma már nem fejezik ki. (Melléklet I.-VIII. X., XIII.-XIV., XXII. cím stb.)

A törvény a külön illeték alá vont eljárások közül az útlevél hatósági eljárásban változatlanul hagyja mind az öt éves érvényességi idejű, mind az öt évet meghaladó érvényességi idejű útlevél (1996. évben megállapított) 4000, illetőleg 6000 Ft-os mértékét.

Új fizetési kötelezettséget állapít meg a törvény a soron kívüli eljárás esetében, melynek alapját a külföldre utazásról szóló 1998. évi XII. törvény végrehajtására kiadott 101/1998. (V. 22.) Korm. rendelet 21. §-ának (2) bekezdése teremti meg. Az említett jogszabályhely a soron kívüli eljárás kérelmezésének feltételét az ehhez fűződő fontos érdek igazolásával határozza meg.

Tekintettel arra, hogy a „fontos érdek” fogalma - szubjektív elemei miatt - terminológiailag igen nehezen határozható meg, a hivatkozott kormányrendelet sem tartalmaz erre vonatkozó meghatározást, illetőleg taxációt. A fentiekből eredően lényegesen szélesebb igénylői kör él a soron kívüli eljárás kérelmezésének lehetőségével, mint a jogalkotó által preferálni kívánt valóban fontos érdek azt indokolná. Az útlevél kiadás számadatainak több évet átfogó statisztikai elemzése alapján megállapítható, hogy az ügyfelek mintegy 25%-a kéri az útlevél kiadására irányuló kérelmének soron kívüli eljárásban történő elbírálását. A soron kívüli eljárás az öt napos elintézési határidőre tekintettel anyagi és személyi többletterhelést jelent mind az elbíráló hatóság, mind az eljárásban közreműködőként résztvevő szervek számára. Ennek a többletterhelésnek az ellentételezése a hatályos szabályozásban nem tükröződik. Az emeléssel a törvénynek az a célja, hogy egyrészt megfontoltabb eljárás kezdeményezésre ösztönözze a polgárokat, másrészt biztosítaná az Itv. preambulumában megfogalmazott, „az állami és a társadalmi feladatokhoz való arányos hozzájárulás” elvének érvényesülését is. (Melléklet IX. cím I/3. pont)

A gépjárművezetők egészségügyi alkalmasságáról szóló jogi szabályozás az egészségügyi vizsgálaton történő részvételt a járművezető életkorához köti. Így például a 70. életév betöltését követően 2 évenként kell orvosi vizsgálaton részt venni. Az Európai Uniós feltételeknek megfelelő 2001. január 1-jét követően kibocsátott vezetői engedélyekbe azonban az érvényességi időt utólag bejegyezni nem lehet, így minden esetben az okmány cseréjére van szükség. A Melléklet IX. címének III/1-2. pontja módosításával megteremthetők az okmány érvényességéhez jobban igazodó differenciált illetékfizetési kötelezettségek a forgalmi okmányok esetében is.

Az építésügyi hatósági eljárások illetékei utoljára 1999. évtől módosultak. A speciális és sokrétű szakértelmet igénylő hatósági eljárások költségigénye egyrészt indokolja a magasabb illetékmértéket, másrészt a törvény - a végrehajtás egyszerűsítése érdekében - tovább igazodik a hatályos építésügyi jogszabályokhoz. (Melléklet XV. cím)

A törvény változatlanul hagyja az ingatlan-nyilvántartási eljárás illetékének illetékmentes rendelkezéseit (Melléklet XVI/6.), ugyanakkor egyéb tekintetben a költségigényekhez illeszti az új mértékeket. Az ingatlan-nyilvántartási bejegyzésről szóló határozat ellen benyújtott fellebbezés illetékének 6000 Ft-os mértéke a fellebbezési eljárás általános mértékében bekövetkezett emeléshez igazodik. (Melléklet XVI. cím)

IX. Fejezet

A gépjárműadóról szóló 1991. évi LXXXII. törvény módosításához

A gépjármű-adótörvény módosítását elsősorban a uniós jogharmonizációs kötelezettségeink teljesítése, a bevételek reálértékének megőrzése és mindezekkel összefüggésben a kedvezményi rendszer racionálisabbá, áttekinthetőbbé tétele motiválja. Az EU csatlakozással járó jogharmonizációs kötelezettségünkből, az ún. a „pozíció papír” tartalmából és a jogalkotási ütemtervből is adódik egyrészt, hogy a magyar nehéz-tehergépjárművek adóterhelési szintjének el kell érnie a Tanács 99/62 EK irányelvében (Irányelv) meghatározott minimális adóteher-szintet, másrészt pedig, hogy a gépjárműadóról szóló törvény hatálya ne terjedjen ki az EU tagállamokban bejegyzett gépjárműre, pótkocsira.

Mindemellett gépjárműadó-bevételek reálértékének megőrzése is feltétlenül indokolttá teszi a törvényi alsó adómérték 600 Ft-ról 800 Ft-ra történő növelését. A ma alkalmazott törvényi alsó adótétel 1999. óta változatlan, tárgyi adók esetében elengedhetetlen az időszakos valorizáció.

A korszerű környezetvédelmi (légszennyezési, zajkibocsátási) határértékekkel rendelkező és ezért adókedvezményben részesülő gépjárművek kedvezményi rendszerének kardinális átalakítását minden gépjárműkategória vonatkozásában szükségessé teszi az erőteljes technikai változásokkal járó igény kielégítése, nevezetesen, hogy az adókedvezmény mindenkor csak a legkorszerűbb környezetvédelmi követelményeket teljesítő gépjárművekre terjedjen ki.

Az előzőek szerinti igényeket egy sajátos „kétlépcsős” (időben széthúzott) jogalkotás elégíti ki, ennek lényege röviden a következő. 2003-től az alsó adómérték emelkedik (de a felső változatlan marad) továbbá az adókedvezmények százalékos mértéke csökken. 2004-től csak egyetlen (a jelenlegi felső) adómérték marad, a kedvezmények - a kombinált árufuvarozáshoz kapcsolódó kivételével - már nem változnak. Szintén 2004-től a gépjárműadó hatálya szűkül olymódon, hogy az csak a belföldön valamint a nem EU tagállamokban bejegyzett gépjárművekre terjed ki.

A 185. §-ához

A gépjárműadóról szóló törvény (Gjt.) hatályos, általános rendelkezése alapján a Magyar Köztársaság területén közlekedő, külföldön nyilvántartott gépjármű, pótkocsi után gépjárműadót kell fizetni. A Tanács 99/62 EK irányelve szerint azonban egy tagállam egy másik tagállamban bejegyzett nehéz-tehergépjárművet nem terhelhet gépjárműadóval. A jogharmonizáció érdekében a törvény szerint a Gjt. hatálya az EU tagállamokban bejegyzett gépjárműre, pótkocsira 2004. január 1-jétől - de 2003. január 1-jei kihirdetéssel - már nem terjedne ki.

A 186. §-ához

A törvény szerint 2003. január 1-jétől a törvényi alsó adómérték 600 Ft-ról 800 Ft-ra emelkedik, melyet egyrészt a bevételek reálértékének megőrzése, másrészt a jogharmonizációs kötelezettségünk (EU adóminimum-terhelés) teljesítése indokol. (A felső adómérték változatlan marad.) A ma alkalmazott törvényi alsó adótételek 1999. óta változatlanok, tárgyi adók esetében azonban elengedhetetlen az időszakos valorizáció. Ezen mértékváltozás a gépjárművek közel 50%-ánál eredményez nem jelentős tehernövekedést, mivel a megyei jogú városok, illetve a nagyobb települések már jelenleg is 800-900 Ft/kg adómértékkel adóztatnak. A tételesen (adóalap nélkül) adózó gépjárművek adója 1996. óta változatlan, ezért e körben is indokolt volt valorizálni, így a motorkerékpár, lakóautó, pótkocsi, sátras utánfutó után egységesen 5000 Ft/év, míg az ideiglenes forgalmi engedéllyel rendelkező személygépjármű után 2000 Ft/hó, tehergépjármű után pedig 5000 Ft/hó a fizetendő adó.

2004. január 1-jétől a törvényi alsó és felső adómérték megszűnésével csak egyetlen - 1000 Ft/100 kg-os -, minden gépjárműre kötelezően alkalmazandó adómérték érvényesül. A törvény szerinti változtatás közvetlenül megszünteti az önkormányzat adómérték-megállapítási jogosítványát, illetőleg közvetve feloldja a ma meglévő azon anomáliát, hogy az azonos adóalapú adótárgyak után az egyes településeken más-más adómérték alapján kelljen adózni. Az önkormányzati mozgástér az adózók egy részét (vállalkozásokat) arra sarkallta, hogy az alacsonyabb adómértéket alkalmazó településen - valós gazdasági tevékenység nélküli „quasi” telephelyet létesítve - fizessék meg az adót.

A 187. §-ához

A ma működő adókedvezményi rendszer átalakítását minden érintett gépjárműkategória vonatkozásában szükségessé teszi egyrészt az erőteljes technikai változásokkal járó igény kielégítése, másrészt a jogharmonizációs kötelezettségből adódó adóminimum-szint fokozatos teljesítésének kötelezettsége. A törvény ezt úgy valósítja meg, hogy a kedvezményi mértékek úgy csökkennek, hogy a kedvezményben nem részesülő járműpark döntő többségénél (a teljes járműállomány kb. 60%-ánál) ne kelljen az adómértéket, adóalapot jelentősen emelni. A szabályozás célja, hogy a kedvezmény mindig csak a legkorszerűbb légszennyezési és zajkibocsátási határértékekkel rendelkező gépjárművekre terjedjen ki.

A törvény szerint ennek megvalósítása egyes jelenlegi kedvezmények megszüntetésével, illetőleg a jelenlegi (magas) kedvezményi mértékek erőteljes csökkentésével és differenciálásával történik meg. A mai adókedvezményi rendszer ugyanis még preferál olyan gépjárműveket - nem szabályzott katalaizátorral ellátott benzin üzemű; EURO 1 normának megfelelő -, amelyeket 1999. január 1-jétől már nem gyártanak, azaz ilyen gépjárművek újonnan forgalomba sem kerülhetnek. A törvény értelmében megszűnne ezen gépjárművek adókedvezménye. A jelenleg 50%-os adókedvezményt élvező EURO-2-es gépjárművek, a szabályozott katalizátorral ellátott benzinüzemű gépjárművek, valamint az ezekkel környezetvédelmi szempontból egyenértékű 3500 kg alatti gépjárművek a törvény értelmében 20%-os adókedvezményre lennének jogosultak. A hatályos szabályozás szerint leginkább preferált, 60%-os adókedvezményt élvező például tiszta gázüzemű gépjárművek adókedvezménye pedig a felére csökkenne. A kombinált fuvarozás a kedvezmény - a teljesített járatszám függvényében - 10%-ra; illetve 20%-ra változik. A csökkentett kedvezményi mértékek az EU adóminimum-szint teljesítését is szolgáljak, melynek eléréséhez a különféle kedvezményeket csak kumulálva lehet figyelembe venni.

A 188. §-ához

A törvény szerinti értelmező rendelkezéseket az ágazati jogszabályok időközben bekövetkezett változásai, illetve a környezetbarát gépjárművekhez kapcsolódó adókedvezmény érvényesítésének egyszerűbbé-tételét szolgáló műbizonylat fogalmának változtatása indokolja.

Ötödik rész

A társadalombiztosítási alapokat megillető egyes befizetéseket érintő módosítások

X. Fejezet

A társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvény módosítása

A társadalombiztosítási járulékszabályozást érintő, 2003.évi legfontosabb változások - megőrizve a szolidaritás és a biztosítás elvén működő társadalombiztosítás rendszerét - az adó- és járulékszabályok összehangolására, a nyugdíjreform következetes továbbvitelének folytatására, a vállalkozások közterheinek mérséklésére irányulnak.

A törvény módosításának lényeges eleme - a kormány programjában foglaltaknak megfelelően - az adó és járulékmértékek harmonizálása, a magán-nyugdíjpénztári tagdíj és az egyéni nyugdíjjárulék mértékének korrekciója.

A tőkefedezeti magánnyugdíjpénztárak létrehozásakor a törvényi szabályozás eredeti célja szerint a tagdíj bevezetéskori mértéke a nyugdíjjárulék alap 6%-a volt, amely 2000. január 1.-től már 8%-ra emelkedett volna. Az előző kormányzati ciklusban a magán-nyugdíjpénztári tagdíj emelésére nem került sor. A tagdíj 8 százalékra emelése révén helyreállnak az eredeti feltételek, a pénztártagok felhalmozása után a nyugdíjazáskor megállapított ellátások mértéke már összhangban lesz az eredeti elképzelésekkel. A változás több mint kétmillió jelenlegi és jövőbeni pénztártag megtakarítását, majdani nyugellátását érinti kedvezően.

Az Országgyűlés 2002. január 1-től megszüntette a pályakezdők kötelező pénztártagságát. A kötelező pénztártagság 2003. január 1-jei időponttal történő visszaállítása eredményeként a nyugdíjreform eredeti menetrendje valósulhat meg, eredeti hatásai érvényesülhetnek.

A kormányprogramban megfogalmazott céloknak megfelelően a törvény a vállalkozások adminisztrációs terheinek csökkentését is tartalmazza.

Elsősorban a kezdő egyéni vállalkozók esetében indokolt, hogy a járulékok tekintetében egyszerűbb módon tehessenek eleget kötelezettségeiknek. A törvény a kezdés évében a járulékterheket a minimálbér szintjén határozza meg. Ez az adminisztrációs terhek csökkentése mellett egyben a fizetési kötelezettség tekintetében is kedvező szabályt jelent, egyúttal gyorsabbá, egyszerűbbé válik az egészségbiztosítási pénzellátások iránti igények elbírálása, az ellátások megállapítása és folyósítása.

A további módosítások jelentős részben a jogszabályi környezet változásához, a magán-nyugdíjpénztári rendszer új szabályozásához, a jogalkalmazás során felmerült problémák egyértelmű rendezéséhez kapcsolódnak.

A 189. és 196. §-ához

A tevékenységet kezdő egyéni vállalkozó társadalombiztosítási járulékfizetési kötelezettsége kiszámíthatóságát és előre tervezhetőségét biztosító szabályozásra tekintettel szükséges az értelmező rendelkezések között meghatározni, miszerint az egyéni vállalkozó a járulékfizetési kötelezettsége napjától mely időpontig tekinthető tevékenységet kezdőnek, illetőleg - az indokolatlan előnyhöz jutást megelőzendő - szabályozni azt is, hogy újabb egyéni vállalkozás létesítésekor mikor nem tekinthető ismételten tevékenységet kezdőnek. A törvény a járulékfizetés tekintetében adminisztrációs egyszerűsítést jelent a kezdő vállalkozók részére, egyúttal gyorsabbá és egyszerűbbé válik az egészségbiztosítási pénzellátások iránti igények elbírálása, az ellátások megállapítása és folyósítása.

Az idegenrendészeti jogszabályokban végrehajtott módosítások, valamint a devizáról szóló 1995.évi XCV. törvény hatályon kívül helyezése indokolják a külföldi személy fogalmának újbóli meghatározását, valamint a belföldi fogalmának a Tbj alkalmazása szempontjából történő definiálását.

Az Mpt módosításával összefüggésben kerül sor a pályakezdők vonatkozásában a Tbj 4.§ m,) n) és o) pontjának változtatására.

A 190. §-ához

Növekvő számban fordul elő, hogy a csődhelyzet miatt felszámolás alatt álló gazdálkodó szervezetek által foglalkoztatott munkavállalók munkaviszonyának megszűntetése során a felmondási időnek a munkavégzés alóli mentesítés időtartamára járó átlagkeresetet nem fizetik meg az utolsó munkában töltött napon. Egyes esetekben ez teljesen elmarad, esetleg évek múlva kerül kifizetésre. Ez a helyzet méltánytalanul hátrányosan érinti a biztosítottat a pénzellátások megállapításánál a biztosítás szünetelése miatt, ezért a törvény megoldja a problémát a Tbj. 8. § (1) bek. a) pontja 2. alpontjának olyan értelmű módosításával, miszerint a biztosítási jogviszony nem szünetel abban az időtartamban, amelyre átlagkereset jár függetlenül attól, hogy azt kifizették-e vagy sem.

A 191. §-ához

A Tbj. 16. § (1) bekezdése m) pontjának módosítása a társadalombiztosítás keretén belül biztosítja azon kiskorú, külföldi személyek egészségügyi ellátását, akiket ideiglenes hatállyal helyeztek el otthont nyújtó bentlakásos intézményekben. A gyermekvédelmi szakellátásba rendszeresen bekerülnek külföldi vagy külföldinek vélt, szüleik által elhagyott, törvényes képviselő nélkül Magyarországon maradt gyermekek, akiknek egészségügyi ellátása ezidáig jogszabályban nem került rendezésre.

A Tbj 16. §-ának (4) bekezdéssel történő kiegészítése az egészségügyi költségek elszámolása során bír jelentőséggel.

A 192. §-ához

A magánnyugdíjról és a magánnyugdíj pénztárakról szóló 1997. évi LXXXII. törvény (Mpt.) 27. §-ának 2003. évi módosításáról szóló rész értelmében az egyösszegű kifizetés nem minősül nyugdíjszolgáltatásnak. Ennek értelmében a Tbj. 17. §-a- összhangban az Mpt. 27-28. §-ában foglalt szabályokkal - módosul.

A 193. és 197. §-ához

Az előző kormányzati ciklusban a magán-nyugdíjpénztári tagdíj emelésére nem került sor. A tőkefedezeti elven működő magánnyugdíjpénztárak létrehozásakor a törvényi szabályozás eredeti célja szerint a tagdíj bevezetéskori mértéke a nyugdíjjárulékalap 6 százaléka volt, amely 2000-től már 8 százalékra emelkedett volna. A mostani módosítással ez 2003-ban 7%-ra, 2004-ben 8%-ra nő.

A fizetendő (egyéni) nyugdíjjárulék mértékének 8%-ról 8,5%-ra történő emelésére részben a magán-nyugdíjpénztári tagdíj emelésével összefüggésben kerül sor.

A 194. §-ához

A gyakorlatban rendkívül sok problémát okozott az a szabályozási helyzet, hogy a Tbj. ez idáig a szellemi alkotások közül mindössze a szerzői jogdíj védelem alá tartozó tevékenységből származó jövedelmek járulékfizetési kérdéseit szabályozta, s nem tért ki az egyéb szellemi alkotásokból származó jövedelmek kezelésére. A törvény most már a szellemi alkotások teljes körére alkalmazni rendeli az eddig a szerzői jogi védelem alá tartozó tevékenységből származó jövedelmekre irányadó járulékfizetési szabályokat

A 195. §-ához

A jelenleg hatályos szabályok szerint az egyéni nyugdíjjárulék-fizetési kötelezettség a tárgyévre tervezett éves átlagkereset kétszeresére terjed csak ki. Ezen jövedelem felett az egyéni nyugdíjjárulékot és a magán-nyugdíjpénztári tagdíjat nem kell megfizetni, ezen jövedelmek a nyugdíj (magán-nyugdíjpénztári járadék) megállapításakor sem képezik az ellátás alapját. Célszerű, hogy a jövőben a jövedelmeknek a jelenleginél nagyobb része kerüljön bevonásra a kötelező nyugdíjbiztosítás rendszerébe. A módosítás révén 2003. évtől a nyugdíjjárulék-fizetési kötelezettség az átlagkereset két és félszeres szintjéig terjed. Ezen változás kezdetben többletbevételt jelent a Nyugdíjbiztosítási Alapnak, ezt 1-2 évtized elteltével már ellensúlyozza a nyugdíjkiadások növekvő színvonala is. A magasabb jövedelmű rétegek járulékfizetési kötelezettsége növekszik, ennek következtében azonban magasabb összegű nyugellátásra szereznek jogosultságot.

A Tbj. 24. §-ának kiegészítése a magánnyugdíjpénztárba átlépés során felmerűlő, a tagdíj illetve a nyugdíjjárulék elszámolására vonatkozó részletszabályokról rendelkezik.

Indokolt, hogy az egészségbiztosítási járulék alól mentesek legyenek azok a jövedelmek, amelyeket eseti nem rendszeres jelleggel kap a magánszemély.

A 198. §-ához

A társadalmi kockázatközösség, a szolidaritás és a részvételi kötelezettség elvéből következően a társadalom minden tagjának kötelessége vagyoni lehetőségeihez mérten járulékfizetésével hozzájárulni a társadalombiztosítási ellátásokhoz.

Ennek megfelelően a Tbj 39. § (2) bekezdésében meghatározottak - a biztosítási jogviszonnyal nem rendelkező, biztosított eltartott hozzátartozójának nem minősülő személyi igazolványra jogosult személyek (magyar állampolgár, bevándorolt, továbbá a menekült, a hontalan) a minimálbér 11 százalékának megfelelő egészségbiztosítási járulék fizetésére kötelezettek. E társadalmi csoportba igen eltérő jövedelmű, szociális helyzetű személyek tartozhatnak. Szélsőséges példát említve ide tartozik pl. a hajléktalan, illetőleg a tőkejövedelméből élő vagyonos polgár.

A törvény úgy rendelkezik, hogy fizetési kötelezettség csak akkor keletkezik, ha az érintett személy a minimálbér 30 százalékának megfelelő jövedelemmel rendelkezik.

A 199. §-ához

Annak érdekében, hogy a pénztártagok jogviszonyának és tagdíjfizetési kötelezettségének megállapítása, ellenőrzése hatékonyabbá váljon, szükséges az OEP és az ONYF között megállapodás alapján szolgáltatott adatok körének pontos, félreérthetetlen felsorolása. A módosítás leszűkíti és tételesen felsorolja azokat az adatokat, amelyek az azonosításhoz szükségesek. Ezek a biztosított neve, szül. adatai (év, hó, nap, helye) stb.

A 200-201. §-ához

A TAJ szám ismerete fontos közvetítő a különböző igazgatási és egyéb szervek adatszolgáltatásában, nyilvántartásában, ugyanakkor biztosítani kell, hogy azok a szervek ne férhessenek hozzá, amelyek feladatának ellátásához a taj szám ismerete szükségtelen.

Ezt a célt szolgálja a Tbj. 42-43. §-ának módosítása is, kiemelve a 42. § (1) bekezdés a) pontjából a taj számra vonatkozó adatot a g) pontba. Így, mivel az ÁNTSZ egészségfejlesztési tevékenységének ellátásához szükségtelen a taj szám ismerete, e nélkül a 42. § (1) bekezdés a)- e) pontjában meghatározott adatokhoz juthat.

A törvény az Art. szabályaival való összhang megteremtése érdekében valamennyi adóhatóság számára lehetővé teszi a Tbj nyilvántartásából a szükséges adatokhoz való hozzáférési lehetőséget.

A 202. §-ához

Az adatszolgáltatási, bejelentési kötelezettségek törvényi szintű szabályozásával a fekete foglalkoztatás elleni hatékonyabb fellépés lehetőségének megteremtését tartalmazza a törvény 194. §-a amely a Tbj. 44. §-ának kiegészítése. Ennek értelmében a foglalkoztató köteles 8 napon belül az általa foglalkoztatott biztosított biztosítási jogviszonyának létesítésével, megszűnésével, szünetelésével kapcsolatos bejelentésre az illetékes egészségbiztosítási szervekhez.

A 203. §-ához

A törvény a Tbj. 45. §-át módosítja a pályakezdők kötelező magán-nyugdíjpénztári tagságának visszaállításával összefüggésben. A tagságra kötelezett pályakezdő a biztosítottá válásától számított 15 napon belül köteles bejelenteni foglalkoztatójának a választott pénztár adatait.

A hatályos rendelkezés szerint a társadalombiztosítási rendszerbe történő visszalépés esetén a tagdíjkiegészítés a befizetett tagdíjakkal együtt a Nyugdíjbiztosítási Alapba (továbbiakban: Ny-Alap) kerül átutalásra. Ez az összeg a társadalombiztosítási nyugdíj megállapításánál nem kerül beszámításra, nem növeli az egyén nyugdíját. Ezért szükséges - az Mpt. módosítással összhangban - arról rendelkezni, hogy ez az összeg annak kerüljön kifizetésre, akit megillet. A tagdíjkiegészítés összegének visszafizetésére vonatkozó törvény mind a jövőre nézve, mind pedig a már visszalépett tagokra nézve. A visszafizetésre a tagok írásbeli rendelkezése alapján kerül sor a tag részére vagy a választott önkéntes pénztárba átutalásra.

A jövőben, 2003. január 1-jétől a társadalombiztosítási rendszerbe történő visszalépés esetén a tagdíjkiegészítés összege nem kerül az NY-Alapba, azt kilépéskor a pénztár fizeti vissza. A 2002. december 31-éig történő visszalépés esetén a 305. § értelmében a visszafizetésről a magánnyugdíjpénztár adatszolgáltatása alapján az illetékes nyugdíjbiztosítási igazgatási szerv gondoskodik. A visszafizetendő tagdíjkiegészítés összege hozam nélkül kerül megállapításra. A törvény rendezi azokat az eseteket is, amikor a magánnyugdíjpénztár jogutód nélkül szűnik meg.

A 204-205. §-ához

A Tbj. 51. §-a módosítása a tagdíj megállapításának, bevallásának, önellenőrzésének - a tagdíj tartozás és túlfizetés során követendő hatósági feladatoknak - a szabályait tartalmazza. A módosítás ezen eljárási cselekmények logikai rendjét, egyértelmű, megfogalmazását tartalmazza. A módosítás - az új (3) és (4) bekezdés beiktatásával - a hatályos rendelkezéssel összhangban rögzíti, hogy a tagdíj bevallásánál és önellenőrzésénél az Art. rendelkezéseit a Tbj-ben meghatározott eltéréssel kell alkalmazni. Az önellenőrzést tagonként, vonatkozási időszakonként ahhoz a magánnyugdíjpénztárhoz kell benyújtani, ahol a tagsági jogviszony az önellenőrzés időpontjában fennáll. A tagdíjnál az Art. kerekítési szabályait nem lehet alkalmazni, a tagdíjat forintban kell megállapítani és teljesíteni.

A tagdíjtúlfizetés elszámolása az önellenőrzésre rendszeresített nyomtatvány benyújtásával történik. A magánnyugdíjpénztár a túlfizetés összegét - a foglalkoztató rendelkezése alapján - a következő esedékes fizetési kötelezettségbe beszámítja vagy visszatéríti. A törvény rendelkezik arról is, ha a biztosítottnak a tagdíjtúlfizetését a magánnyugdíjpénztárból a társadalombiztosítási nyugdíjrendszerbe történt visszalépése után kell rendezni. A törvény adminisztrációs egyszerűsítést jelent mind a foglalkoztatók, mind a pénztárak részére.

A § átszámozott (5) bekezdésének c) pontja kiegészül azzal a rendelkezéssel, miszerint az elektronikus úton történő bevallás-befogadást és dokumentum nyilvántartást úgy kell kialakítani, hogy abból a bevallási kötelezettség teljesítésének időpontja megállapítható és visszaigazolható legyen. Ez a rendelkezés a megfelelő felkészülés érdekében csak 2004. január 1-jétől lép hatályba.

A § (11) bekezdése eljárási szabályt állapít meg arra az esetre, hogyan kell az önellenőrzés során megállapított tartozást rendezni, ha az adott időszakban a tag tagsági jogviszonya már nem áll fenn a tb nyugdíjrendszerbe történő visszalépés miatt és a végrehajtási eljárást még a magánnyugdíjpénztár kezdeményezte. A törvény értelmében az állami adóhatóság a végrehajtási eljárást kezdeményező pénztár nyilatkozata alapján az eljárást a Nyugdíjbiztosítási Alap javára folytatja le. A törvény a felszámolás alatt álló foglalkozatók esetében rendelkezik a befizetések elszámolásáról.

A 206. §-ához

Egyes megtérítési kötelezettségek feltételeit az adott biztosítási ágakra vonatkozó törvények határozzák meg. Ilyen rendelkezést iktat be a kötelező egészségbiztosítás ellátásairól szóló 1997. évi LXXXIII. törvény 2003. évi módosítása. Ennek értelmében az Eb. tv. módosításával az egészségbiztosítási szervek azonnali beszedési megbízást nyújthatnak be a megtérítési kötelezettségüknek eleget nem tevő foglalkoztatók és egyéb szervek ellen.

A 207. §-ához

A törvény felhatalmazást ad a Kormánynak, hogy rendeletben szabályozza a magán-nyugdíjpénztári tagdíjbevallás, a tagdíj önellenőrzés, valamint az elektronikus adatfogadás részletes szabályait.

XI. Fejezet

Az egészségügyi hozzájárulásról szóló 1998. évi LXVI. törvény módosítása

A kormányprogramban foglaltak végrehajtásához kapcsolódóan az egészségügyi hozzájárulásról szóló 1998. évi LXVI. törvény módosításának lényegi eleme a tételes egészségügyi hozzájárulás összegének mérséklése, a foglalkoztatók élőmunka terheinek csökkentése.

A tételes egészségügyi hozzájárulás bevezetésének alapgondolata a szolidaritáselvű egészségbiztosítás kiadásaihoz való azonos összegű hozzájárulási kötelezettség teljesítése volt. Mára már egyértelművé vált, hogy a szabályozás eredeti funkcióját nem képes betölteni. Különösen hátrányosan érinti azokat a foglalkoztatókat ahol a bérszínvonal alacsony, ellenérdekeltséget teremt a korszerűbb foglalkoztatási formáknak, a részmunkaidős foglalkoztatásnak.

A törvény további lényeges módosítási eleme a vállalkozások kötelezettségeinek egyszerűsítésére, terheinek mérséklésére irányul. A vállalkozások terheit csökkentő módosítás értelmében 2003.-tól megszűnne a 35%-os adóterhet viselő osztalék (osztalékalap) utáni százalékos egészségügyi hozzájárulás fizetési kötelezettség.

A 208. §-ához

A szabályozás egyértelművé teszi, hogy a 3. § a) pontjában, illetőleg b) pontjának bb) alpontjában meghatározott jövedelem, természetbeni juttatás után vagy társadalombiztosítási járulékot, vagy százalékos mértékű egészségügyi hozzájárulást kell fizetni.

A külön adózó jövedelmek közül a ba) alpontban meghatározott jövedelmet - a 35 százalékos adóterhet viselő osztalékot, vállalkozói osztalékalapot - a módosítás szerint nem terhelné ilyen kötelezettség, továbbá a törvény egyes rendelkezései pontosulnak.

A 209-211. §-ához

A hatályos rendelkezés értelmében, ha az önkéntes nyugdíjpénztár adóköteles kifizetést (szolgáltatást) teljesít, a pénztár, mint kifizető kötelezett a 11százalékos mértékű egészségügyi hozzájárulás bevallására és megfizetésére. A pénztár ezt csak a működési költségei terhére tudja elszámolni, azok pedig valamennyi pénztártag befizetéseit terhelik. A törvény ezért a kifizetések egy részét nevesítetten is mentesíti a fizetési kötelezettség alól, illetve ha a tag kilép, vagy ha a várakozási idő letelte után teljesít a pénztár adóköteles kifizetést, úgy az adott magánszemély teljesíti e fizetési kötelezettséget.

A tételes egészségügyi hozzájárulás-fizetés fokozatos csökkentésére kerül sor. 2003. január hónaptól kezdődően összege 3450 forint, napi 115 forint lesz.

A törvény az eho. 11. § (8) bekezdésében megfogalmazott eljárási szabályt a jogalkalmazás elősegítése érdekében úgy alakítja át, hogy konkrétan megfogalmazza - az Art-al összhangban - az adóelőleg fizetésére kötelezett, illetőleg adóelőleg fizetésére nem kötelezett magánszemélyek (pl. őstermelők) egészségügyi hozzájárulás fizetési és bevallási kötelezettségének gyakoriságát és határidejét.

Hatodik rész

XII. Fejezet

Az adózás rendjéről szóló 1990. évi XCI. törvény módosítása

Az adózás rendjét meghatározó 1990. évi XCI. törvény (Art.), mint első generációs adótörvény az elmúlt 12 évben közel ötven módosításon esett át elsősorban az adóztatás hatékonyságának növelése és az adóhatóságok eredményességének fokozása érdekében. A módosítások következtében megbomlott a törvény eredeti szerkezeti egysége, és a különböző időszakokban beépített új jogintézmények szabályozásának eltérő részletezettsége indokolatlan különbségeket és egyenetlenségeket okoz a szabályozásban.

Az egész törvény újraszabályozásának terve már több éve érlelődik. A törvényben szereplő - egy-egy - viszonylagos önállósággal rendelkező rész „cseréje” az újraszabályozás első lépésének tekinthető. A Kormány programja az adóigazgatás depolitizálásának igényével egy sor feladatot jelöl ki a törvényhozás számára. Az adózás rendjéről szóló törvény módosításai részben ezeknek a célkitűzéseknek a közvetlen szolgálatában állnak, részben ettől függetlenül az eredményesség, a kiszámíthatóság, az egyszerűbb és követhetőbb szabályozás érdekében korszerűsítik az adózás egészének rendszerét. A célkitűzések megvalósítása az adórendszer 15 éves működési tapasztalatait hasznosítja, ugyanakkor figyelembe veszi az Európai Unióhoz történő csatlakozás által létrejövő új helyzetet, a jelenleginél lényegesen élesebben felvetődő együttműködési kényszert is.

A törvény viszonylag nagy terjedelmű, a jelenleginél részletesebb és így számonkérhetőbb szabályokat tartalmaz. Ezek sorában kiemelkedő jelentőségű a pénzügyminiszter számára biztosított irányítási és felügyeleti típusú jogosítvány együttes, és a teljes mértékben megújított ellenőrzési fejezet. A bírósági végrehajtásról szóló törvény 2001. szeptember 1-jével hatályba lépett novelláját követően az Art. viszonylag kevés követő rendelkezéssel egészült ki, a teljesebb összhang megteremtése és az adóvégrehajtás viszonylagos önállóságának biztosítása újabb kiegészítéseket igényelnek. Ezen a területen azonban a toldozás-foldozás már-már a szabályozás alkalmazhatóságát kérdőjelezné meg, ezért a törvény az adóvégrehajtás egészének új alapokra helyezését szorgalmazza.

A kiemelt szabályozási területeken kívül számos egyszerűsítő célzatú, illetőleg a jogalkalmazást, jogkövetést segítő, súlyában és terjedelménél fogva kisebb jelentőségű módosítást tartalmaz a törvény.

A 212. §-ához

Az adóztatásért, az adók beszedéséért a pénzügyminiszter felelős. Ehhez a pénzügyminiszternek olyan jogosítvány-együttessel kell rendelkeznie, mely tényleges lehetőséget biztosít számára e feladat ellátására, az adóhatóságok és az adóztatás felelős felügyeletére.

A pénzügyminiszter és az adóigazgatás kapcsolatát az Art. hatályos 52. §-a csak igen elnagyoltan szabályozza. E rendelkezés továbbfejlesztéseként az Art. új 6/A. §-a részleteiben szabályozza a pénzügyminiszternek, mint az adóztatásért felelős személynek az adóigazgatás egészéhez, ezen belül a tárca által felügyelt két adóhatósághoz (APEH, VPOP) fűződő viszonyát. A különböző jogterületeken elszórtan megtalálható szabályokból rekonstruálható vagy levezethető pénzügyminiszteri jogosítvány-együttesnek egy törvényhelyben való összevonása nem csak kodifikációs újdonság. Megerősítve a felügyeleti jogkört, tartalmi többletet is hordoznak az új szabályok, amennyiben a pénzügyminiszter jogosítványává válik a beszámolók és jelentések kérése mellett bármely adózó ügyéről a tájékoztatás kérés lehetősége, a pénzügyminiszter által előterjesztett törvények értelmezése kérdésében az adóhatóságokra nézve kötelező iránymutatás kiadása, illetőleg az adóhatóságok teljesítmény-követelményeinek meghatározása.

A 213. és 228. §-ához

Az Európai Unión belüli kereskedelemben a közösségi adószám (vagy közösségi áfa azonosító szám) használatát a 77/388/EGK, az ún. hatodik áfa-irányelv írja elő. E szám használatával kerülhet csak sor a Közösségen belül áfa-mentes szállításra.

Az Art. IV/A. fejezete tartalmazza az Európai Közösségek tagállamai közötti adóügyi együttműködési szabályokat. E szabályok megfelelő alkalmazásához - 2004. évi csatlakozási időpontot és az együttműködéssel kapcsolatos feladatokat ellátó Központi Kapcsolattartó Iroda 2003. októberétől tervezett kísérleti működtetését feltételezve - nélkülözhetetlen a közösségi adószám kiadását rendező szabályok idei megalkotása és 2003. augusztusi hatálybaléptetése. A 2003. augusztus 1-jei hatálybaléptetés elegendő időt biztosít az adóhatóság számára a közösségi adószámok képzéséhez és az adózóknak történő kiosztásához, illetve az adózóknak a Közösségen belüli kereskedelem adóeljárási szabályainak alkalmazására való felkészüléshez.

Az átmeneti szabályok szerint azok az adózók, amelyek valamely uniós tagállam adóalanyával kereskedelmi kapcsolatban állnak és erről az adóhatóságnak tudomása van - az adózók áfa-bevallásaikban erre vonatkozóan tájékoztató adatot közölnek az adóhatósággal -, az APEH-tól 2003. augusztus 15-ig hivatalból megkapják közösségi adószámukat. Amennyiben fennálló kereskedelmi kapcsolata ellenére az adózó nem kap közösségi adószámot, azt külön kell kérnie az állami adóhatóságtól, csakúgy mint abban az esetben, ha a jövőben kíván kereskedelmi kapcsolatot létesíteni valamely uniós tagállambeli partnerrel.

Az újonnan alakuló, illetőleg adóköteles tevékenységet kezdő adózóknak az adóhatósághoz történő bejelentkezésük alkalmával az ún. egyablakos rendszerben kell nyilatkozniuk arról - egyéb, áfa státuszukra vonatkozó nyilatkozatukkal együtt -, hogy kívánnak-e kereskedelmi kapcsolatot létesíteni valamely tagállambeli adóalannyal. Amennyiben igen, akkor az egyablakos rendszerben az adószámuk mellett megkapják közösségi adószámukat is.

A 214. §-ához

A hatályos Art. a 15. §-ában határozza meg az adózó változás bejelentési kötelezettségének szabályait. A § (4) bekezdésében a törvény külön is nevesíti, hogy adókötelezettséget érintő változásnak minősül, ha a bíróság az adózót közhasznú vagy kiemelkedően közhasznú társasággá minősíti, továbbá a kapcsolt vállalkozás létrejötte. A kapcsolt vállalkozási viszonyt abban az esetben is be kell jelenteni az adóhatóságnak, ha a cégek között nincs üzleti kapcsolat.

Az egyszerűsítés követelményét szem előtt tartva a törvény szerint az Art. 15. § (4) bekezdése úgy módosul, hogy az adózónak csak arra az esetre írja elő a kapcsolt vállalkozással összefüggő bejelentési kötelezettséget, ha az érintett társaságok között tényleges szerződéses kapcsolat jön létre. A bejelentést az első szerződés létrejöttét követő 15 napon belül kell az adóhatóság felé megtenni.

A 215. §-ához

Az adóbevallások esedékességétől függetlenül az Art. speciális szabályokat tartalmaz azokra az esetekre, amikor olyan esemény történik, amely miatt az adózási folyamat normális menetétől függetlenül rendkívüli bevallást kell benyújtani. A törvény a soronkívüli adóbevallás jelenlegi részletekbe menő, külön jogszabályokra utaló, ezért nehezen értelmezhető normaszövegét a könnyebb alkalmazhatóság érdekében újrafogalmazza és leegyszerűsíti.

A soron kívüli adóbevallás benyújtására kötelezettek köre nem változik, azonban a rendkívüli bevallás eseteinek felsorolása a számvitelről szóló törvény sajátos beszámoló készítési kötelezettségre vonatkozó rendelkezéseire épülve, ezen szabályokkal harmonizálva történik. A törvény az adóbevallás határidejének számításához új fogalmat definiál, a soronkívüli bevallási kötelezettséget kiváltó esemény fogalmát. Soronkívüli bevallási kötelezettséget kiváltó esemény lehet a cégbírósági bejegyzés napja, az elutasító végzés jogerőre emelkedésének napja, a megszűnés, a kötelezettség megszűnésének, a tevékenység folytatásához szükséges engedélyt visszavonó hatóság határozatának jogerőre emelkedésének napja.

Az éves elszámolású adók soronkívüli adóbevallásának határideje a beszámoló készítésére kötelezett adóalanyok esetében - a számvitelről szóló törvénnyel összhangban - a beszámoló készítésére előírt határidő. Ez a határidő jellemzően a soronkívüli bevallási kötelezettséget kiváltó eseményt követő 90. nap. A beszámoló készítésére nem kötelezett adóalanyok esetében indokolatlan a 90 napos határidő, ezért a soronkívüli adóbevallási kötelezettségüknek a kiváltó eseményt követő 30 napon belül kell eleget tenniük. Azokról az adókról, amelyeknél az adó-megállapítási időszak egy hónap vagy egy negyedév, a bevallással még le nem fedett időszakról a soronkívüli adóbevallási kötelezettséget kiváltó eseményt követő 30 napon belül kell az adóbevallást az adóhatósághoz benyújtani.

A felszámolási eljárás, végelszámolás alatt álló adózók adóbevallási kötelezettségeit jelenleg egyrészt a csődeljárásról, a felszámolási eljárásról és a végelszámolási eljárásról szóló törvény (a továbbiakban: Cstv.), másrészt az Art. tartalmazza. A Cstv-nek a záró rendelkezések között szereplő módosításával - az Art. rendelkezéseinek áthelyezésével - a szabályozás változatlan tartalommal áttekinthetőbbé válik.

A 216. §-ához

A hatályos Art. az önadózással összefüggő önellenőrzési jogot csak akkor engedi meg gyakorolni, ha az adózó adóbevallása nem felelt meg a jogszabályoknak, vagy valamely elírás következtében hibás volt. Az adózó választását - ha gyakorolta - az önellenőrzés keretében később már nem változtathatta meg. Ennek a szabálynak a szigorú értelmezése azt is jelentheti, hogy ha az adózó valamely adókedvezményt az adóbevallásában, mint jogát nem érvényesítette, ezt a „választását” sem korrigálhatta önellenőrzéssel. Ez az eljárásjogi korlát szemben áll az adó-megállapításhoz való jog elévülésére vonatkozó szabállyal, amely a törvényesen megállapított adó fogalmába beleérti az adókedvezmények érvényesítését, a költségvetési támogatások igénybevételét és a visszatérítési jog gyakorlását is. Az ellentmondás feloldása érdekében a törvény kiegészíti az Art. 42. § (1) bekezdését, ezáltal a bevallásban igénybe nem vett adókedvezményre tekintettel az adózó önellenőrzési joga nem korlátozódik, azt az adó-megállapításhoz való jog elévülési idején belül gyakorolhatja. Említést érdemel azonban, hogy az Art-ben meghatározott általános szabályhoz képest az egyes adókedvezményekről szóló törvények az adókedvezmény érvényesíthetőségének idejét az elévülési időtől rövidebb időben is meghatározhatják, illetőleg az utólagos érvényesíthetőséget ki is zárhatják.

A 217. §-ához

A hatályos Art. az „állami statisztika egységes rendszerébe tartozó szervekről” rendelkezik, míg a statisztikáról szóló törvényben „hivatalos statisztikai szolgálat” elnevezés szerepel. A törvény a jogalkalmazás biztonsága érdekében ezért egységesíti a két törvény fogalomhasználatát.

A hatályos Art. szerint a KSH csak anonim adóadatokat kezelhet. A törvény záró rendelkezései között azonban módosul a statisztikáról szóló törvény és feljogosítja egyedi adóadatok kezelésére is a KSH-t annak érdekében, hogy az EU tagállamok közötti áruforgalomról szóló adatgyűjtési és szolgáltatási kötelezettségének eleget tehessen. A statisztikáról szóló törvénnyel való összhang megteremtése érdekében módosul az adózás rendje vonatkozó rendelkezése.

A 218-220. §-ához

A 2158/2001. (VI. 27.) Korm. határozat mellékletében rögzített magyar jogharmonizációs program a 2001. évre írta elő az Art. jogharmonizációs céllal történő módosítását. A módosítást a 2001. évi LXXIV. törvény végezte el. Az Európai Unió Tanácsa azonban időközben elfogadta a 2001/44/EK számú irányelvet, amely több ponton módosította az adóbehajtási jogsegély jogi alapját képező 76/308/EGK irányelvet, ezért a 2001-ben megalkotott szabályok módosítása vált szükségessé.

Az irányelv módosítása alapvetően az adóügyi együttműködés hatályának kiterjesztéséről, a végrehajtás kérelemre történő folytatásáról, illetve a behajtási költségekről rendelkezik. A módosítás e rendelkezések átvételét végzi el. A törvény a 2001/44/EK irányelv 1. cikkelyére való hivatkozással az adóbehajtás tárgyi hatályát kiterjeszti. A tagállamok az Európai Mezőgazdasági Orientációs és Garanciaalap teljes vagy részleges finanszírozási rendszerének részét képező visszatérítések, intervenciók és egyéb szabályok, ideértve az ezen műveletekhez kapcsolódó behajtandó tartozásokat; a cukor szektor közös szervezetét érintő lefölözések és egyéb díjak, fizetési kötelezettségek; import fizetési kötelezettségek; export fizetési kötelezettségek; általános forgalmi adó; a feldolgozott dohány, az alkohol és alkoholos italok, valamint az ásványolajok jövedéki adója; tőke- és jövedelemadók; biztosítási adó; kamat, igazgatási büntetések és bírságok, valamint a fenti tartozások költségei (kivéve a megkeresett hatóság tagállama hatályos szabályai által meghatározott bármely büntetőjogi természetű szankciót) behajtásában nyújtanak egymásnak jogsegélyt. A jogsegélyben magyar részről az APEH Központi Kapcsolattartó Irodája az eljáró szerv az exporthoz, importhoz kapcsolódó fizetési kötelezettségek, illetőleg a vám- és jövedéki adó tartozások kivételével, melyek behajtásában az általános magyar hatáskörmegosztásnak megfelelően a VPOP szervezeti egysége jár majd el.

Az irányelv korábbi rendelkezése szerint a behajtási eljárás felfüggesztésére okot adó körülmény volt, ha az adóbehajtási jogsegély alapját képező ügyben a megkereső hatóság államában jogorvoslati eljárás indult. Az irányelv akként módosult és az Art. ennek megfelelő módosítását kezdeményezi a törvény, hogy az adott ügyben indult jogorvoslati eljárás ellenére a megkereső államnak joga van a végrehajtási eljárás folytatását kérni azzal, hogy ha az eljáró szerv a kötelezett jogorvoslati kérelmének helyt ad, a megkereső hatóság a magyar jogszabályok alapján felelős lesz a jogosulatlan végrehajtásból származó követelés visszafizetéséért és a kötelezettnek okozott kárért.

A törvény a módosító irányelv új rendelkezéseinek megfelelően, bizonyos esetekben lehetővé teszi a Központi Kapcsolattartó Iroda számára, hogy a végrehajtási költségekkel összefüggésben megállapodást kössön a megkereső hatósággal. Ilyen esetnek minősül különösen, ha a tartozás nagy összegű vagy a szervezett bűnözéssel összefüggésben keletkezett.

A 221. §-ához

A hatályos Art. ellenőrzési fejezete az adóhatóság legfontosabb tevékenységét csak keretszabályokkal írja körül. Az adóellenőrzés pedig az önadózás rendszerét favorizáló magyar adórendszerben az állam szempontjából is és az adózó szempontjából is az adóztatás folyamatának leglényegibb eleme. Az elmúlt 12 év során az ellenőrzési szabályok elsősorban olyan rendelkezésekkel gazdagodtak, amelyek az adóhatóságot a valós adóalapokat eltitkoló, illetőleg a kötelezettségeket durván megsértő adózókkal szembeni küzdelemben jogi eszközök tekintetében erősítették. A szabályozás azonban adós maradt az ellenőrzési tevékenység, mint folyamat részletes, az adózás minden résztvevője számára kiszámítható, a jogokat és a kötelezettségeket számon kérhető formában biztosító rendelkezéseinek megállapításával. Az adóhatóságok a keretszabályok által biztosított mozgásteret öntevékenyen töltötték ki tartalommal, elsősorban belső szabályozás alapján, amely nem mindenben felel meg a jogállamiság követelményeinek.

A Kormány programja az adóhatóságok működését alapvetően szakmai alapokra kívánja helyezni. Ez olyan szabályozással valósítható meg, amely az adózás valamennyi résztvevője számára nyilvános, előre látható, kellően részletes, és kölcsönösen tartalmaz felelősségi szabályokat. Ezen célkitűzéseknek megfelelően a törvény az Art. hatályos ellenőrzési fejezetét teljes egészében kicseréli, a jelenlegitől lényegesen korszerűbb ellenőrzési szabályok beiktatásával. (Minthogy az ellenőrzési fejezet a törvény VI. fejezete, és így nagyjából a törvény közepén található, a törvény felhasználja az e fejezeten belül eddig biztosított paragrafusszámokat, majd ezek elfogytával az utolsó paragrafusszámhoz betűjeles megjelöléssel új szakaszszámokat rendel. Az így megújuló szakaszok tartalmukat tekintve teljesen eltérnek az eredeti szerkezettől, még akkor is, ha az újraszabályozás a hatályos szövegek bizonyos részét egyes helyeken változatlan tartalommal megtartja.)

A törvény szerint az Art. 51. §-a az ellenőrzés célját határozza meg. Az ellenőrzést, mint az adóhatóságok tevékenységének középpontjában álló tevékenységet az eddigiekben az Art. 6. §-ának (3) bekezdése mint adóhatósági feladatot, az ellenőrzés célkitűzéseit pedig a hatályos törvény az ellenőrzési fejezet elején, az általános rendelkezések között határozta meg. E két jogszabályhely összevonásából alakul ki az ellenőrzés céljának korszerűsített definíciója, rendelkezve egyben arról, hogy az adóhatóság köteles feltárni és bizonyítani azokat a tényeket és körülményeket, amelyekre megállapításait, illetőleg a későbbi eljárásokat alapozza. A törvény olyan ellenőrzési stratégia kialakítására kötelezi az adóhatóságokat, amelyek megvalósításával általában javul az önkéntes jogkövetés, és az adózói kötelezettségek önkéntes teljesítése. Ehhez az adóhatóságoknak célszerűen és gazdaságosan kell erőforrásaikat felhasználni, és az ellenőrzési stratégia megvalósítása érdekében allokálnia.

A törvény szerint az Art. 52. §-a a jövőben meghatározza az adóhatóság által lefolytatott ellenőrzések fajtáit. A keretszabályozás idején önálló ellenőrzési módokat és technikákat a törvény nem szabályozott, az adóhatóság az ellenőrzésre vonatkozó „szakirodalmakból” táplálkozva honosította meg az átfogó, az egyes adókötelezettségekre irányuló, a cél- és témaellenőrzések kevéssé egzakt kategóriáit. Az adóhatóság gyakorlatához igazodva a törvény ezentúl konkrét elnevezésekkel jelöli meg az egyes ellenőrzési fajtákat, amelyeknek célszerű megválasztásával teljesíti az adóhatóság az 51. §-ban meghatározott ellenőrzési célokat. Lényeges új elem, hogy az ellenőrzéssel lezárt időszakot eredményező ellenőrzési fajtát - jelesül a bevallások utólagos vizsgálatára irányuló ellenőrzést - a törvény pozitív módon határozza meg, a hatályos szabályozásban az értelmező rendelkezések között megtalálható negatív definícióval szemben. Ezzel összefüggésben a törvény a záró és átmeneti rendelkezések között hatályon kívül helyezi az ellenőrzéssel lezárt időszak definícióját.

A törvény szerint az Art. 53. §-a az ellenőrzés során alkalmazható sajátos - az általánostól eltérő - hatásköri és illetékességi szabályokat foglalja össze. A rendelkezések zöme különböző törvényhelyeken a hatályos jogunkban is megtalálható. Új elem, hogy ha az adózó székhely-, telephely-változása következtében szabályos bejelentés alapján kerül másik területi szerv illetékessége alá, de erről az ellenőrzést megkezdő adóhatóság még nem szerzett tudomást, és így a (3) bekezdés alkalmazásával a megkezdett ellenőrzési vagy eljárási cselekmények lefolytatására a joga megmarad, az adózó kérelmezheti az ellenőrzés lefolytatására a székhelye, telephelye szerinti adóhatóságának kijelölését, ha a korábbi adóhatóságánál folytatott eljárásban való részvétele aránytalanul nagy költségekkel járna.

Az ellenőrzési fejezet megújítása az adózás rendjéről szóló törvény egészét érintő rekodifikáció első lépésének is tekinthető. A jövő eljárási kódexe a különböző anyagi jogi adótörvényekben elszórtan található eljárási szabályok összegyűjtését és visszarendezését is tartalmazza majd. Az ellenőrzés területén ilyennek tekinthető a hatályos illetéktörvényben található eljárási illetékhiányról készített „lelettel” összefüggő sajátos illetékességi szabály, amelyet a törvény „átvesz” az illetéktörvényből.

A törvény szerint az Art. 54-55. §-ai szabályozzák az ellenőrzésre történő kiválasztás jogintézményét. A depolitizált adóhatóság ellenőrzésre történő kiválasztási autonómiáját a törvény több szempont alapján korlátozza. Egyfelől megtartja a hatályos szabályozásból a kötelező ellenőrzések intézményét, amelyet a jogutód nélküli megszűnés és az erre feljogosított állami, önkormányzati szervek rendelkezése vált ki, másfelől új jogintézményként a törvény határozza meg azokat a szempontokat és módszereket, amelyek figyelembevételével az adóhatóság ellenőrzési tervét meghatározza, és a konkrétan vizsgálandó adózókat ellenőrzésre kijelöli. A hatályos szabályok az ellenőrzésre kijelölő szervek meghatározásakor nem rendezik, hogy milyen okból jelölhetők ki a konkrét adózók akár a számvevőszék elnöke, vagy az önkormányzat képviselő-testülete által. A törvény az Állami Számvevőszék elnöke és az önkormányzat képviselő-testülete esetében meghatározza azokat az okokat, eseteket és körülményeket, amelyek fennállása alapjául szolgálhat az említett szervek számára az ellenőrzés elrendeléséhez. Mindebből az következik, hogy a pénzügyminiszter bármely adózó vizsgálatát bármikor elrendelheti.

A hatályos szabályozás szerint az adózókat az adóhatóság a gazdaságossági és a célszerűségi szempontok alapján választja ki ellenőrzésre. Ezt a viszonylag nagyfokú önállóságot korlátozza a törvény, amikor is az Art. 55. §-ában meghatározza az ellenőrzésre történő kiválasztás metodikáját, ezzel elejét véve az adóhatóságokat gyakran ért szubjektivizmus vádjainak. A törvény szerint a törvény az állami adóhatóság elnökét évenként nyilvánosságra hozott ellenőrzési irányelv megalkotására kötelezi, az ellenőrzési irányelv kötelező tartalmi elemeit pedig a törvény határozza meg. Ezzel elérhető, hogy az adóhatóság valódi kockázatelemzés alapján olyan adózói csoportokra irányítsa kapacitásait, amelyek a költségvetési kapcsolataik nagyságánál fogva, illetve az adózók magatartásában rejlő mérhető kockázatok miatt kiemelkedő jelentőségűek.

1996. január 1-jétől hatályos az Art. 60. §-ának (7) bekezdése, amely alapján a pénzügyminiszter évenként irányelvben teszi közzé szakmánként és település típusonként a minimálbérre, illetőleg az adóbevallásokban szereplő szakmai átlagokra figyelemmel kialakított ún. jövedelemminimumokat. A bevallásaikban ezeket a határokat el nem érő adózókat az adóhatóság ún. bevallás-kiegészítő nyilatkozat segítségével választja ki ellenőrzésre. (A bevallás-kiegészítő nyilatkozatban az adózónak arról kell számot adnia, hogy milyen családi és vagyoni viszonyok között él, és ezen viszonyok fenntartására, valamint megtakarításokra és befektetésekre az adóév során milyen összegű kiadásokat teljesített, és ha kiadásai meghaladták a jövedelmét, a hiányzó forrás megszerzését valószínűsítenie kell.) A tapasztalatok azt mutatják, hogy a jogintézmény elérte célját. 1996-tól fokozatosan felfelé terelte az adóbevallásokban szereplő szakmai átlagokat, mára azonban egy ellenkező előjelű terelő hatás is megfigyelhető, jelesül, az eredetileg az átlag fölött lévő adózók is a szakmai minimumokhoz közelítenek bevallott jövedelmeiket illetően. Erre tekintettel a megújított ellenőrzési fejezet megszünteti a „kötelező” minimumok pénzügyminiszter által történő megállapítását és kihirdetését, ugyanakkor az ellenőrzésre történő kiválasztás eszközeként az adóhatóság számára a törvény az Art. 56. §-ában továbbra is megőrzi az egymást követő két adóévben is a minimálbér alatti jövedelmet valló adózók bevallás kiegészítésre történő felhívásának lehetőségét, mint az ellenőrzésre történő kiválasztás speciális eszközét.

Az ellenőrzési fejezet másik újdonsága, hogy a törvény az adóhatóság által ma is alkalmazott, azonban csak rendkívül általánosan szabályozott ellenőrzési típusokat ellenőrzési fajtánként részleteiben szabályozza, és az egyes ellenőrzések lefolytatására az Art. 57. §-ában törvényi határidőket állapít meg. Az adóhatóság ennek következtében betartható ellenőrzési programok alapján köteles a vizsgálatokat lefolytatni, és az adózók számára is világossá válik, hogy milyen ellenőrzési fajtával, mely adókötelezettségeiket, milyen kiszámítható időn belül ellenőrzi az adóhatóság. Az eredményesség szempontjait szem előtt tartva a törvény az ellenőrzésre megállapított törvényi határidőket differenciáltan határozza meg és a törvényben meghatározott körülményekre tekintettel meghosszabbíthatóvá teszi. Az esetek nagy többségében ez a felettes szerv közreműködését igényli, és így az első fokú adóhatóság ellenőrzési tevékenysége feletti, intenzívebb törvényességi felügyelet kialakítását feltételezi. Garanciális jelentőségű szabály, hogy az ellenőrzési határidő meghosszabbításáról vagy automatikus meghosszabbodásáról az adózót értesíteni kell.

A törvény szerint az Art. 58. §-a az egyes ellenőrzési típusokhoz igazodóan, de általánosan rendezi, hogy mely időponttól kell számítani az ellenőrzés megkezdését. A fő szabály szerint az adózót az ellenőrzésről előzetesen írásban kell értesíteni, ez alól csak meghatározott esetekben ad felmentést a törvény. Adóellenőrzésre csak az az adóellenőr jogosult, aki megbízólevéllel rendelkezik, és magát szolgálati igazolvánnyal igazolja. A megbízólevél fő szabályként a konkrét adózónál az abban meghatározott adókötelezettségek vizsgálatára jogosítja az adóellenőrt. Az általános érvényű megbízólevél ezzel szemben a törvényben meghatározott ellenőrzési fajták tekintetében előre meg nem határozott adózóknál jogosít ellenőrzési cselekmények végzésére (tipikusan ilyen az adatgyűjtésre irányuló vizsgálat).

A törvény szerint az Art. 59-61. §-ai állapítják meg az ellenőrzés lefolytatásának általános szabályait. E helyütt rendezi a törvény az ellenőrzés lehetséges helyszínét, az ellenőrzési cselekmények folytatásának idejét és módját. A szabályozás tipikusnak azt tekinti, hogy az adóhatóság az adókötelezettségeket az adózó által rendelkezésére bocsátott iratok, illetőleg az adóhatóság kérdéseire adott nyilatkozatok alapján vizsgálja. Ha az adózó iratai nem alkalmasak az ellenőrzés lefolytatására, mert hiányosak, pontatlanok vagy rendezetlenek, az ellenőrzést az adóhatóság mintegy felfüggesztheti, és kötelezheti az adózót, hogy a megadott határidőn belül a hiányosságokat szüntesse meg.

Jelentős újítás és könnyítés az ellenőrzés lefolytatása során, hogy a megfelelő felkészültséggel rendelkező szakemberek hiányával küzdő önkormányzati adóhatóságok a kettős könyvvezetésre kötelezett adózók ellenőrzéséhez - saját költségükre - bejegyzett könyvvizsgáló vagy adószakértő közreműködését vehetik igénybe. Az igénybe vett megbízott nem szakértőként vesz részt az eljárásban, hisz nem különleges szakértelmet igénylő kérdések tisztázásához veszik igénybe, hanem az adóhatóság megbízottjaként jogosult az egyébként adótitoknak minősülő iratok megismerésére. Az adóhatóságot a megállapításairól tájékoztatja, amely a tájékoztatás alapján maga dönti el, hogy sajátjaként tesz-e jegyzőkönyvi megállapításokat, illetőleg indít-e adóigazgatási eljárást.

Az előzetes értesítés mellőzésével lefolytatott vizsgálat előfeltételei megegyeznek a hatályos szabályozásban előírtakkal, és az adóhatóság sajátos eljárása is változatlan a hatályos előírásokhoz képest.

A törvény az Art. 62-65. §-aiban a hatályos szabályokban hellyel-közzel fellelhető és szétszórtan megtalálható jogok és kötelezettségek katalógusát adja, mind az adóhatóság, mind az adózó tekintetében. Az adóhatóság nevében eljáró adóellenőr az ellenőrzés során jogait az adózó gazdasági érdekeit is figyelembe véve köteles gyakorolni, az ellenőrzés során az adózót és a nevében eljáró képviselőjét, meghatalmazottját, alkalmazottját megállapításairól folyamatosan tájékoztatni, valamely felajánlott bizonyíték visszautasítását köteles indokolni, és a tényeket, körülményeket teljes körűen tisztáznia és bizonyítania kell. A bizonyítási eszközöket a törvény a szabad bizonyítás talaján állva tételesen nem, csak példálózva határozza meg. Jelentős újítás, hogy a nem bizonyított tényt, körülményt az adózó terhére csak a becslési eljárás során lehet értékelni. Az adóellenőr az ellenőrzés során a bizonyítás érdekében széleskörű, de szintén nem tételesen meghatározott cselekvési szabadsággal bír, melyek közül azokat választhatja ki, amelyek az ellenőrzés megállapításait valóban képesek alátámasztani. A törvény rendezi a harmadik személyek tűrési kötelezettségét, ha a tulajdonukban lévő ingatlant más használja vállalkozási tevékenység céljára, illetőleg a hatályos szabályozáshoz hasonlóan rendezi az adóellenőrnek a magánszemély lakásába való belépése és az ellenőrzés lefolytatásának eseteit.

Az adózó általános kötelezettségeit a törvény az adóhatóság jogosítványaival kapcsolja össze, mely alapján az adózónak elsődlegesen együttműködési és az ellenőrzés feltételeit biztosító kötelezettségei vannak. Újszerű kötelezettségként az adózó terhére is megállapít a törvény bizonyítási kötelezettséget, ha az adózó az ellenőrzés során adómentességre vagy adókedvezményre hivatkozik, ezt okirattal vagy más megfelelő módon köteles bizonyítani. A hatályos szabályozásban ismert adózói jogok, az ellenőrzést végző jogosultságáról való meggyőződés, az ellenőrzési cselekményeknél való részvétel, illetőleg a megfelelő képviselet jogán túl bevezeti a törvény az adózó érdekkörében felmerült okból az ellenőrzés szünetelését. Az egy mozzanatos ellenőrzési cselekmények, mint pl. egyes adókötelezettségek teljesítése, illetőleg az adatgyűjtésre irányuló ellenőrzés kivételével az adóhatóság a magánszemély adózó akadályoztatását akceptálva legfeljebb 60 napra elhalaszthatja az ellenőrzés megkezdését, illetőleg ezen időtartamig szüneteltetheti az ellenőrzési cselekmények végzését. Ez az időtartam természetesen kívül esik az ellenőrzési határidőn. Az észrevételezési és bizonyítási indítvány előterjesztésének jogán túl joga van az adózónak minden, az adózásával kapcsolatos tényállási elemet és az erre vonatkozó bizonyítást vagy bizonyítékot megismerni. Ha tehát az adóhatóság a megállapításait más adózóknál végzett ellenőrzésekre alapítja, az adótitokra vonatkozó rendelkezések alapján nem zárható ki az adózó tájékoztatása. Az adózónak az ellenőrzés során sajátos jogorvoslati jogot biztosít az új szabályozás, ha ugyanis megítélése szerint az adóhatóságnak felróható az ellenőrzési határidő túllépése, kifogással fordulhat a felettes adóhatósághoz, amely a kifogás kivizsgálása alapján dönt az ellenőrzési határidő meghosszabbításáról vagy kötelezi az első fokú adóhatóságot az ellenőrzés lezárására.

A törvény az Art. 66-66/B. §-aiban foglalja össze a hatályos szabályokba különböző időpontokban beépített és a közigazgatási jogban viszonylag szokatlan jogosítvány-együttest, mint az adóhatóság által alkalmazható különös intézkedéseket. Az adóhatóság igazoltatási, helyiség, jármű átvizsgálási és a személyes megjelenési kötelezettséget elmulasztó adózóval szemben alkalmazható elővezetés kezdeményezési jogosultságait a törvény a korábbi szabályozással egyező tartalommal építi be az Art. új ellenőrzési fejezetébe.

A törvény szerint az Art. 66/C-66/D. §-ai foglalják össze az ellenőrzés befejezésére vonatkozó szabályokat. Az alapvető rendelkezések nem változnak, az ellenőrzés az arról készült jegyzőkönyv átadásával zárul, és ha büntetőeljárást kezdeményez az adóhatóság, erről külön jegyzőkönyvet készít, amelyet az adózónak nem ad át. Újdonság a hatályos szabályozáshoz képest, hogy ha az adózó jegyzőkönyvre tett észrevételei az ellenőrzés folytatását teszik szükségessé, akkor a folytatásra a törvény legfeljebb 15 napig tartó időtartamot határoz meg. Lényeges újdonsága az ellenőrzés befejezésének, hogy a különböző típusú adóvizsgálatokat az utólagos, az ismételt, a felülellenőrzés, illetve az állami garancia beváltásához kapcsolódó ellenőrzés esetében a vizsgálat eredményétől függetlenül adóigazgatási eljárás során hozott határozattal kell lezárni. A ma hatályos szabályozáshoz képest ennek a szabályozásnak garanciális jelentősége van, ha ugyanis az adóhatóság nem tesz az adózó terhére vagy javára megállapítást, azaz minden ellenőrzés alá vont kötelezettséget rendben lévőnek talált, erről is határozattal kell rendelkeznie. A határozat stabilitását biztosító jogintézmények így az ellenőrzéssel lezárt időszakok tekintetében az adózók jogbiztonságát erősítik.

A törvény az adóellenőrzés általános szabályait követően az ellenőrzés különös szabályai között az egyes ellenőrzési fajták tartalmi elemeit határozza meg.

Elsőként a bevallás utólagos ellenőrzését szabályozva kimondja, hogy az adózókat terhelő legfontosabb kötelezettség vizsgálatát milyen tagoltságban, vagy milyen komplexitásban vizsgálhatja az adóhatóság. Az ellenőrzési feladatot meghatározó megbízólevél e törvényhely alapján (Art. 66/E. §) írja elő az adóellenőr számára, hogy mely adókat, költségvetési támogatásokat és milyen időszak tekintetében vonhat a vizsgálat tárgykörébe. Ha az adózó az ellenőrzés megkezdéséig bevallási kötelezettségét elmulasztotta, az adóhatóság által feltárt adókötelezettség adókülönbözetnek minősül. A kiutalás előtti ellenőrzés is ellenőrzéssel lezárt időszakot teremthet, ha az adóhatóság az adó, költségvetési támogatás alapjának és összegének meghatározását is a vizsgálat tárgykörébe vonja. Lényegében a hatályos szabályozással megegyezően utólagos adóellenőrzésnek minősíti az Art. 66/F. §-a az ún. egyszerűsített ellenőrzést, amelynek lényege szerint az adózó adóbevallását az adóhatóság a más forrásból beszerzett ún. kontrolladatokkal veti egybe, és von le következtetéseket az adó-megállapítás helyességét illetően. A hatályos szabályozástól eltérően a törvény az egyszerűsített ellenőrzést nem kapcsolja az önadózás intézményéhez, így a hatósági adó-megállapítás módszerével kivetett adók is utólag ellenőrizhetők az egyszerűsített ellenőrzés módszerével. Például a gépjárműadó-bevallás valóságtartalmát a gépjármű-nyilvántartás, a telek-, építményadó bevallásokat pedig az ingatlannyilvántartás adataival összehasonlítva tudja az adóhatóság az adózó közvetlen bevonása nélkül ellenőrizni. Garanciális újítása a törvénynek, hogy az adóbevallás felülvizsgálatáról az adózót akkor is határozattal kell értesíteni, ha a felülvizsgálat az adóhatóság szempontjából „eredménytelen” volt, mert az adózó az adókötelezettségeit teljesítette. Ha az egyszerűsített ellenőrzés eredményes, a vizsgálat megállapításait az adóhatóság jegyzőkönyv kézbesítésével közli, amely után az eljárás az általános előírásoknak megfelelően alakul.

A törvény által az Art. újraszerkesztett ellenőrzési fejezetének a 66/G-66/I. §-ai foglalkoznak a becsléssel, mint az utólagos adó-megállapítás során alkalmazható sajátos bizonyítási módszerrel. A becslési szabályok lényegüket tekintve megegyeznek a hatályos törvényben foglalt rendelkezésekkel, eltérést és lényegében megújítást az általános forgalmi adó becsléssel történő megállapításának hatályostól eltérő szabályozása jelent. Az Áfa. törvény hatályos szabályai szerint az adólevonási jog gyakorlásának kizárólagos feltétele az adóalanytól származó és a levont adót tartalmazó, jogszabályoknak megfelelő számla vagy számlát helyettesítő okmány. A hatályos Art. szerint pedig a forgalmi adót abban az esetben lehet megállapítani becsléssel, ha az adózó az adót bevallani elmulasztotta. A két szabály összevetéséből következően, ha az adóhatóság a forgalmi adót becsléssel határozza meg, kizárólag a fizetendő adót munkálja ki, a levonható adót pedig - jellemzően az iratok hiányára figyelemmel - nem. Az új szabály szerint a becslés alkalmazása során - jellemzően bizonylatok hiányában - az adóhatóság mind a fizetendő, mind a levonható adót köteles meghatározni, feltéve, hogy az iratok, bizonylatok hiánya elháríthatatlan külső okra vezethető vissza. Elháríthatatlan külső oknak csak azok a körülmények tekinthetők, melyeket az adózó a kellő gondosság mellett sem tudott volna elkerülni. Ennek legjellemzőbb esete az elemi csapás pl. árvíz, tűzvész. Az adóhatóságnak azonban minden alkalommal vizsgálnia kell az elháríthatatlan külső ok fennálltát, illetőleg az adózó eljárásának gondosságát. Csak ezzel akadályozható meg, hogy az adózók ne szokjanak rá a bizonylatok „elvesztésére”. Ezzel összefüggésben módosul az általános forgalmi adóról szóló törvény említett szabálya is, mely az adólevonási jogot ezentúl nem kizárólagosan a megfelelő bizonylatok meglétéhez kapcsolja, hanem az Art-ben meghatározott esetekben ezek nélkül is lehetővé teszi.

A törvény szerint az Art. 66/J-66/M. §-ai - az adózás rendjéről szóló törvény rekodifikációját is némiképp előkészítve - az új ellenőrzési fejezetbe integrálják azokat az ellenőrzési szabályokat, amelyeket más adótörvények, így például az illetéktörvény az illetékek vonatkozásában tartalmaz. Az eljárási illetékek ellenőrzése ugyanis nem vitásan az adóellenőrzések egyik sajátos fajtája, amelyet az adózás egészére vonatkozó eljárási kódexben célszerű szabályozni. A törvény említett rendelkezései, melyek kiegészítik az Art-t, változatlan tartalommal emelik át az illetéktörvényből ezeket a speciális ellenőrzési szabályokat.

Az Art. eredeti rendelkezései abból kiindulva, hogy az adóhatóság felkészülten és alaposan végzi az ellenőrzési tevékenységét, garanciális korlátokat kívánt állítani az adóhatóság korábbi, pártállami gyakorlatával szemben, amely a korlátok nélküli ellenőrizgetést, mint a tulajdonos elvitathatatlan jogosítványait gyakorolta a döntően még társadalmi tulajdonban lévő vállalati, szövetkezeti szektorral szemben. A tulajdoni formák egyenlőségével, a magántulajdon megerősödésével, a jogállam kialakulásával összeegyeztethetetlen a gazdaság szereplőinek autonómiáját figyelmen kívül hagyó korlátlan jogosítványokkal rendelkező közigazgatás működése. Ennek megfelelően az Art. az ellenőrzéssel lezárt időszak fogalmát bevezetve kimondta az újraellenőrzés tilalmát is. Az újraellenőrzés tilalma sohasem volt abszolút korlát, mert az ellenőrzés elrendelésére jogosultak közül az Állami Számvevőszék elnökét, a pénzügyminisztert és az önkormányzat képviselő-testületét nem kötötték ilyen korlátok. Az ellenőrzés megismétlésére alapvetően a közigazgatás felügyeleti viszonyaiból következően mintegy belső ellenőrzési eszközként kerülhetett sor, vagy ha a korábbi vizsgálat az adózót valaminek a megtételére kötelezte, e kötelezettség teljesítését lehetett újraellenőrzés keretében vizsgálni. A jogfejlődés és az adózási viszonyok bonyolultabbá, az adókötelezettségek szándékos megkerülésének tömegessé válásával a jogosulatlan költségvetési támogatás igénylések, áfa visszaigénylések elterjedésével együtt járt az az igény, hogy az ellenőrzéssel lezárt időszak korlátját adóellenőrzési okokból is át lehessen törni, ha az ellenőrzés lezárását követően - esetenként más adózók ellenőrzéséből következően - merülnek fel olyan új tények, körülmények, amelyek arra utalnak, hogy a korábbi ellenőrzés ezek ismeretének hiányában olyan eredménnyel zárult, amely a költségvetés bevételi érdekeit súlyosan sérti.

A hatályos szabályokban az ellenőrzés megismétlése, illetőleg a felettes adóhatóság hatáskörébe tartozó, tartalmában ismételt ellenőrzést jelentő felülellenőrzési szabályok nincsenek didaktikusan és közérthetően egymástól elválasztva. A törvény szerint az Art. 66/N-66/O. §-ai az átláthatóbb és egyértelmű szabályozás érdekében megkülönböztetik egymástól ezt a két halmazt, amelyek bizonyos átfedésekkel rendelkeznek. Elsőként a tágabb halmazt rendezi a törvény, amikor is tételesen felsorolja az ismételt ellenőrzés lehetséges változatait. Ezek közül új és kiemelkedő, hogy az ellenőrzés megismétlését az adózó maga is kérheti, ha álláspontja szerint az általa feltárt új tények és körülmények a korábbi ellenőrzés eredményét megváltoztatnák. Egyebekben az ismételt ellenőrzés alapesetei a korábbi szabályozásban is fellelhetők, úgy mint az utóellenőrzés, a társadalombiztosítási igazgatási szerv, magánnyugdíjpénztár megkeresésére folytatott vizsgálat vagy a felülellenőrzés.

Felülellenőrzésre alapvetően három esetben kerülhet sor, ha az ellenőrzés elrendelésére jogosult szervek által elrendelt vizsgálat olyan időszakot érint, amelyet az adóhatóság korábban már ellenőrzött, ha a felettes szerv az első fokú adóhatóság ellenőrzési tevékenységét vizsgálja felül, illetőleg ha új tények, körülmények, bizonyítékok merülnek fel, és a vizsgálatot az APEH elnöke, illetve a VPOP parancsnoka elrendeli. A garanciális szabályok a felülellenőrzés keretében a hatályos szabályozáshoz képest változatlanok, és lényeges új szabály, hogy az ellenőrzés lezárásaként megszülető határozat meghozatalánál a törvény messzemenőkig követi az Áe. hatáskörelvonás tilalmára vonatkozó rendelkezéseit, és így szabályozza a felettes adóhatóság határozathozatali kötelezettségét, amely esetenként első fokú határozatot jelent, amelyből következően sajátos jogorvoslati rendet határoz meg az Art. új 66/O. §-a.

A törvény az ellenőrzési fajták között, mint különös ellenőrzési feladatot a 66/P. §-ban határozza meg az állami garancia beváltásához kapcsolódó ellenőrzést. Az államháztartásról szóló törvény alapján vállalt különböző állami garanciák, kezességek esetében a jogszabályok előírják, hogy a beváltás teljesítését megelőzően az erre hatáskörrel rendelkező pénzügyi ellenőrzési szerv köteles ellenőrzés keretében tisztázni, hogy a beváltáshoz kapcsolódó jogszabályi feltételek teljes körűen adottak-e. Az állami garancia beváltással kapcsolatban az adóhatóság feladata, hogy a garancia beváltást követően adókövetelésként érvényesítse a beváltott garanciát azzal szemben, akinek a magatartása a garancia beváltást lehetővé, illetőleg szükségessé tette. A különböző fajtájú állami garanciákat tipikusan nem az állami adóhatóságnál váltják be. Vannak azonban olyan állami garanciák, mint az agrárfinanszírozási támogatások, amelyek esetében a hitelintézet az eredeti kötelezett nem fizetése esetén a garanciát az adóhatóságnál váltja be. Az állami adóhatóság a beváltás során csak akkor fizet, ha a beváltáshoz fűződő jogszabályi feltételeket a hitelintézet teljesítette. Annak érdekében, hogy az adóhatóság ezt a fajta ellenőrzést ne autodidakta módon folytassa le, a törvény szabályozza ennek az ellenőrzési típusnak az alapvető szabályait.

Az adóztatás során a törvények és más jogszabályok az adóbevallási és -fizetési kötelezettség teljesítése mellett, amelyek a fő adókötelezettségeknek minősülnek, előírnak egy sor olyan részkötelezettséget, mint például a bizonylat kiállítása, megőrzése, a könyvvezetés, a bejelentkezés, a bejelentés, az adatszolgáltatás, a bankszámlanyitás, stb., amelyek teljesítése nélkül az adózó valóságos gazdasági tevékenységéről nem lehet adekvát képet kapni, illetőleg amelyek szükségesek a főkötelezettségek korrekt teljesítéséhez. Ennél fogva kiemelkedő adóztatási, illetőleg ellenőrzési érdekek fűződnek ahhoz, hogy az adózók ezeket az ún. adminisztrációs kötelezettségeket folyamatosan, határidőben és maradéktalanul teljesítsék. Az adóhatóságok tehát ellenőrzési kapacitásaik meghatározott hányadát szükségképpen az ún. egyéb adókötelezettségek ellenőrzésére kell hogy fordítsák. Ha a részkötelezettségek ellenőrzése során teljesítési hiányosságok merülnek fel, önmagában a jogkövetkezmények alkalmazása nem megoldás, gyakran van arra szükség, hogy az adóhatóság a hibák kiküszöbölésére az adózók figyelmét jegyzőkönyvben vagy határozatban felhívja, illetőleg erre az adózót kötelezze. Az ellenőrzést lezáró határozatban - az előzőeken túl - tipikusan sor kerülhet a jogkövetkezmények megállapítására is. A törvény a 66/Q. §-ban írja elő, hogy az adóhatóság önálló ellenőrzési fajtaként alkalmazza az ún. egyes adókötelezettségek ellenőrzését, amelynek elsődleges célja, hogy az adózókat az egyes adókötelezettségek betartására rászorítsa. Az egyes adókötelezettségek ellenőrzése feltárhat olyan mértékű hiányosságokat, amelyek eleve megkérdőjelezik az iratok alapján teljesített adóbevallások helyességét és valóságosságát. Ezért a törvény lehetővé teszi, hogy az egyes adókötelezettségek ellenőrzése során nyert tapasztalatok alapján az adóhatóság elrendelhesse egy-egy adóbevallási időszak utólagos ellenőrzését is.

Az írásbeliségen alapuló adókötelezettségek teljesítésének az ellenőrzése tipikusan az adózók által nyilvántartott és megőrzött bizonylatok vizsgálatával történik. Önmagában azonban az iratok nem minden esetben képesek alátámasztani az adózó adóbevallásának, adófizetési kötelezettségének valós alapját. Az iratok alapján az adóhatóság a múltban megtörtént eseményekről értesül, de azt nehéz utólag kontrollálni, hogy az iratokban foglalt gazdasági események éppúgy történtek-e, mint ahogyan azt az iratok tanúsítják. Ezért az eredményes adóztatás nem nélkülözheti, hogy az adóhatóság az adózók, illetőleg partnereik helyszínén eljárva a valós gazdasági folyamatokról is információt szerezzen, és a jelen időben, „éppen akkor, úgy és azt tapasztaltam”-ról szóló jegyzőkönyvekkel támassza alá vagy kérdőjelezze meg az adózó iratainak, könyveinek valóságtartalmát. Az adóhatóság a törvény 66/R. §-a alapján végezheti az ún. adatgyűjtésre irányuló ellenőrzést, amelynek lényege szerint a helyszínen próbavásárlással, leltározással, a vállalkozás forgalmi viszonyaira vonatkozó tények, körülmények rögzítésével, az alkalmazottak foglalkoztatása jogszerűségének vizsgálatával győződik meg arról, hogy az adózó iratanyaga és az ez alapján készült bevallás valós ok-okozati összefüggést mutat-e vagy sem. A törvény szerint az adatgyűjtésre irányuló ellenőrzések tapasztalatai lehetnek olyan súlyosak, amelyek eleve kétségessé teszik, hogy az adott adóévről benyújtott bevallás a tényleges jövedelmi, forgalmi viszonyoknak a következményét tartalmazzák, ezért a törvény kötelezővé teszi az adóhatóság számára, hogy az ilyen adózók adóbevallását az adóbevallási időszakot követően haladéktalanul vonja vizsgálat alá.

A 222. §-ához

Az Art. 74. §-ában meghatározott mulasztási bírság kiszabására okot adó magatartások az elmúlt években folyamatosan kerültek a törvénybe, így a hatályos szabályozás kazuisztikus, a jogalkalmazó számára gyakran nehézséget okoz annak követése. A legkülönbözőbb módon meghatározott bírságok (százalékos, tételes bírságok, illetve a legnagyobb és legkisebb bírság közötti eltérés százalékos mértéke) alkalmazása, értelmezése is sokszor problémát okozott az adózók és adóhatóságok számára. A törvény szerinti módosítás, az egyszerűsítés követelményét szem előtt tartva - néhány kivételtől eltekintve - a tételes bírságra helyezi a hangsúlyt és egységesen határozza meg a bírság maximális mértékét 100 ezer, illetve 200 ezer forintban, attól függően, hogy a mulasztást elkövető adózó magánszemély-e vagy sem. Az adóhatóságnak továbbra is kötelezettsége, hogy a mulasztás összes körülményeit mérlegelje és ez alapján szabja ki a mulasztási bírságot. A § újraszövegezése során a már korábban is bírságolni rendelt adózói magatartások megtartása mellett elsősorban logikai átcsoportosítások, illetőleg összevonások történtek.

A 223. §-ához

A hatályos Art. 76. §-ának (2) bekezdése a magánszemély és a nem magánszemély adózó képviseletéről rendelkezik az adóigazgatási eljárásban. Az új szabályozás szerint a képviseletre jogosultak köre bővül a jogtanácsosokkal, akik szabályozási következetlenség folytán nem voltak eddig képviseletre jogosultak. Az új szabályozás a magánszemély és a nem magánszemély adózó közötti differenciálást továbbra is fenntartja. Különbséget tesz azonban, hogy a képviselő adótechnikai teendőiben helyettesíti az adózót, vagy komolyabb ismereteket feltételező adóigazgatási eljárásban kerül-e sor képviseletre. A törvény megfelelő meghatalmazás birtokában az adóhatóság előtt, de adóigazgatási eljáráson kívüli képviseletre (pl.: bejelentés, változás-bejelentés, bevallás benyújtás) - a korábbiaktól eltérően - a könyvelő irodákat, illetőleg azok alkalmazottait is feljogosítja.

A 224. §-ához

Az Art. hatályos szabályai szerint a külföldi személy adófizetési kötelezettségét megállapító határozatot, illetőleg egyéb intézkedést az Áe. szabályaitól eltérően nem a Külügyminisztérium, hanem a pénzügyminiszter által lefolytatott közbeszerzési eljárás nyertese útján kell közölni az adózóval, mely alapján a pályázat nyertese a tartozás külföldön történő beszedéséhez szükséges cselekményeket is megteszi. Nem alakult ki egységes gyakorlat arra nézve, hogy szükséges-e a közbeszerzési eljárás nyertesének megkeresése azokban az esetekben is, amikor a külföldi személy huzamos időn át hazánkban tartózkodik, illetőleg adóügyekben belföldi meghatalmazottja jár el. A törvény a kérdés rendezése érdekében nevesíti azokat az eseteket, amikor nem kötelező a megbízott társaság eljárásának igénybevétele.

A 225. §-ához

A bírósági végrehajtásról szóló törvény 2001. szeptember 1-jétől hatálybalépő novelláját az adózás rendjéről szóló törvény 2002. január 1-jétől követte, jó néhány szabály kiegészítésével, illetőleg új szabály beiktatásával. Az adó-végrehajtási szabályok azonban az adóhatóság tapasztalatai szerint a korszerűsítés és hatékonyság érdekében további módosítást, illetőleg kiegészítést igényelnek. Erre tekintettel a törvény több ponton jelentős tartalmi változást hozva - a jogalkalmazás megkönnyítése, valamint a rendelkezések áttekinthetőbbé tétele érdekében - az adóvégrehajtást teljes egészében újraszabályozza.

Az adó-végrehajtási szabályok továbbra is a bírósági végrehajtás szabályaira épülnek (Art. 87. §), e két szabályrendszer egymáshoz való viszonyát azonban újraszabályozza a törvény. A változás lényege, hogy a jövőben a bírósági végrehajtásról szóló 1994. évi LIII. törvénynek (a továbbiakban: Vht.) nem csupán III-VII. fejezete, hanem a törvény egésze szolgál az Art. háttérjogszabályául, és a törvény csak annyiban állapít meg az általánostól eltérő adó-végrehajtási részletszabályokat, amennyiben ez valóban indokolt. Ezzel összefüggésben - egyértelművé téve a bírósági végrehajtó és az adóvégrehajtó egymáshoz viszonyított státusát - a törvény rendelkezik arról, hogy az adóvégrehajtót az eredményes végrehajtás érdekében mindazok a jogok megilletik, amit a Vht. a bírósági végrehajtónak biztosít.

Az adóvégrehajtás alapjául szolgáló végrehajtható okiratok sora a hatályos szabályokhoz képest az Art. 88. §-ában egy ponton bővül. A törvény szerint végrehajtható okiratnak minősül a fizetési kötelezettséget tartalmazó jogerős - nem csupán az adóhatósági, hanem bármely - hatósági határozat. Ezzel mentesül az adóhatóság azokban az ügyekben a végrehajtható okirat „előállítása” érdekében történő külön határozathozatal alól, melyekben a fizetési kötelezettség tényleges előírása - pl. támogatás-visszatérítésre kötelezés - nem az adóhatóság hatásköre, viszont a behajtás adó-végrehajtási eljárásban történik.

Az Art. 89. §-a szerint az adóvégrehajtásban az eljáró adóhatóságok hatásköre és illetékessége a hatályos szabályokhoz képest alapvetően nem változik. Új rendelkezésként a végrehajtás hatékonyságát szolgálja az a szabály, amely az illetékesség megszűnése esetén - ha arról a végrehajtási cselekmény foganatosítása után szerez tudomást az adóhatóság - az illetékesség hiányában eljárt adóhatóság által lefolytatott végrehajtást nem tekinti semmisnek és eltekint az eljárást folytató hatóság részéről a korábban már foganatosított végrehajtási cselekmények megismétlésétől.

Szintén újdonság, hogy a törvény elfogadása esetén az illetékhivatalok mellett a jövőben az önkormányzatok is élhetnek azzal a lehetőséggel, hogy önálló bírósági végrehajtó útján hajtják be az őket megillető köztartozást. E szabály bevezetésének indoka a hatékonyság fokozása, illetve a költségkímélés azáltal, hogy az önkormányzatnak így nem kell külön apparátust fenntartania az adótartozások behajtása érdekében. Az önálló bírósági végrehajtó igénybevétele ugyanakkor nem kötelező, csupán lehetőség az önkormányzati adóhatóság részére.

A törvény rögzíti az illetékességi összeütközés esetén alkalmazandó szabályokat is. A végrehajtás tekintetében az adóhatóságok közötti illetékességi viták rendezéséről eddig sem a Vht., sem az Art. nem rendelkezett. E joghézag megszüntetése érdekében a törvény az adóvégrehajtások összeütközése esetére a megelőzés elvét rendeli alkalmazni, melynek értelmében az a végrehajtó jogosult az eljárás lefolytatására, amelyik az ingóságot vagy az ingatlant a többieket megelőzően foglalta le, egyidejű foglalás esetén pedig az eljáró szervek megegyezése szerint kell folytatni az eljárást.

A hatályos rendelkezések szerint a már folyamatban lévő adó-végrehajtási eljárást a bírósági végrehajtó folytatja tovább, ha az adóhatóság annak során zálogjoggal terhelt ingó vagy ingatlan vagyontárgyat foglalt le. Ez utóbbi esetben a törvény (Art. 94/F. §) korlátozza a bírósági végrehajtó teljes térnyerését azzal, hogy csupán a zálogjoggal terhelt ingatlan, illetve ingóság végrehajtását adja át a bírósági végrehajtónak, míg a zálogjoggal nem terhelt vagyontárgyakra vezetett végrehajtást az adóhatóság hatáskörében hagyja. Ez utóbbi vagyontárgyak végrehajtásánál ugyanis nincs olyan külön védelmet igénylő jog, mely a bírósági végrehajtó igénybevételét indokolhatná. Az előbbieknek megfelelően az adóhatóság csupán a zálogtárgyra vezetett végrehajtással kapcsolatos iratokat és az adóhatóság követelését tartalmazó hátraléki kimutatást küldi meg a bíróságnak.

A módosítással bekerül az Art. végrehajtási szabályai közé (91. §) az adóhatóság által eddig is alkalmazott biztosítási intézkedés intézménye. A biztosítási intézkedés célja még nem a követelés kielégítése, hanem olyan helyzet megteremtése, amely biztosítja, hogy később a követelés kielégíthető legyen. Biztosítási intézkedésként az adóhatóság a pénzkövetelés biztosítását, továbbá a meghatározott dolog zárlatát rendelheti el.

A biztosítási intézkedés elrendelését két feltétel együttes teljesülése esetén teszi lehetővé a törvény. Egyrészt annak valószínűsítése szükséges, hogy a biztosítandó követelés későbbi kielégítése veszélyben van, másrészt pedig az, hogy az adóhatóságot megillető követelés olyan stádiumban legyen, amelyben egyelőre még nem elégíthető ki, vagyis a végrehajtási eljárás még nem kezdeményezhető, mert annak valamely jogszabályi feltétele hiányzik. A biztosítási intézkedés elrendelésére az az adóhatóság jogosult, amely a fizetési kötelezettséget megállapító határozatot hozta.

Az elrendelt biztosítási intézkedés ellen végrehajtási kifogás nyújtható be, ennek azonban - a jogorvoslat általános szabályaitól eltérően - nincs halasztó hatálya.

A követelés biztosítására elrendelt intézkedés végrehajtása ugyanolyan hatályú, mint az azt követő adóvégrehajtás. A biztosítási intézkedés végrehajtása során elvégzett foglalás hatálya kiterjed a követelés teljesítése érdekében elrendelt végrehajtásra is, vagyis nem kell azt a végrehajtási eljárás megindítása után megismételni.

A hatályos Art-ben a visszatartási jog szabályai nem az adóvégrehajtás, hanem a befizetések elszámolásának szabályai között szerepeltek. Visszatartási jogát akkor gyakorolja az adóhatóság, ha az adózó költségvetési támogatást igényel, vagy adó-visszaigénylési, -visszatérítési igénye van, azonban az adóhatóság nyilvántartása szerint az adózónak tartozása van. A tartozás erejéig az adóhatóság a kiutalandó összeget visszatarthatja, mellyel a tartozás megfizetettnek minősül. Mivel a visszatartási jog gyakorlása során szintén az önként, határidőben nem teljesített fizetési kötelezettség teljesítésének kikényszerítéséről van szó, az nem más, mint az adótartozás érvényesítése érdekében alkalmazott eszköz. Funkcióját tekintve tehát végrehajtási cselekménynek minősül, ezért a törvény az említett intézményt - változatlan tartalommal - rendeltetésének megfelelően az Art. végrehajtási fejezetében szabályozza (Art. 93. §).

Lényeges változás a törvény szerint, hogy megszűnik az adó-végrehajtási eljárásban a fokozatosság ma kizárólagosan érvényesülő elve, az egyes végrehajtási cselekmények közötti kötelező sortartás (Art. 94-94/D. §). A hatályos szabályok szerint ugyanis az adóhatóság elsőként csak inkasszálhat, illetőleg munkabérből letilthat, ha az eredménytelen, akkor kerülhet sor ingóvégrehajtásra és csak ennek sikertelensége esetén rendelhet el ingatlanvégrehajtást. A törvény szerint azonban az adóhatóság mérlegelésétől függ a jövőben - az eredményességre tekintettel - hogy milyen végrehajtási cselekményt foganatosít elsőként, sőt dönthet úgy is, hogy egyidejűleg több végrehajtási intézkedést tesz.

Bizonyos korlátok - alapvetően az adózói jogok védelme érdekében - azonban a törvény szerint is érvényesülnek az ingó- és ingatlan-végrehajtás tekintetében. Az adóhatóságot megillető mérlegelési jogosítvány törvényi korlátja például az, hogy az ingatlan végrehajtás elrendelésének csak akkor van helye, ha az adótartozás együtt - a jelenlegi értékhatárt megemelve - az 500 000 forintot meghaladja. Ennél kisebb összeg esetén csak akkor van lehetőség az ingatlan-végrehajtásra, ha a tartozás a végrehajtás alá vont ingatlan értékével arányban áll.

Az ingó és ingatlan végrehajtás elrendelése, illetve a foglalás foganatosítása tekintetében nem érvényesül a sorrendi kötöttség, a lefoglalt ingatlan értékesítésére viszont csak akkor kerülhet sor, ha az ingóvégrehajtás nem vezetett eredményre. Az ingatlanok között további speciális szabályok vonatkoznak a lakóingatlanra. A jogszabályban meghatározott lakásigény mértékének felső határát meg nem haladó nagyságú, az adós és a vele együtt élő közeli hozzátartozók lakhatását közvetlenül szolgáló lakástulajdon ugyanis a végrehajtás során csak akkor értékesíthető, ha a végrehajtás más formái nem vezettek eredményre.

Az ingatlan végrehajtás kapcsán kiemelendő, hogy a törvény a végrehajtás során igénybe vehető jogorvoslati lehetőségeket is egységesíti, így rögzíti, hogy az ingatlan végrehajtást elrendelő adóhatósági határozat ellen végrehajtási kifogás benyújtásának van helye.

A törvény külön rendelkezik egy speciális ingó vagyontárgy, a gépjármű lefoglalásáról (Art. 94/B. §). A vállalkozási tevékenységet végző adózó üzemi, illetve üzleti tevékenységéhez szükséges gépjárműre folytatott végrehajtás során, az adóvégrehajtó a végrehajtást a törzskönyv lefoglalásával foganatosítja. Ha az ezt követő 6 hónapon belül az adózó az adótartozását nem fizeti meg, az adóhatóság a gépjárművet lefoglalja.

E rendelkezésnek az Art-ben való rögzítése azért szükséges, mert a Vht. kizárólag a természetes személy foglalkozásának gyakorlásához nélkülözhetetlen gépjármű lefoglalásakor teszi lehetővé a forgalmi engedély lefoglalásának mellőzését. Az adó-végrehajtási eljárások döntő hányada azonban jogi személyeknél, illetve jogi személyiséggel nem rendelkező egyéb szervezeteknél folyik, melyeknél az üzemi, illetve üzleti tevékenységéhez szükséges gépjármű lefoglalása az adós gazdasági tevékenységét teljes mértékben ellehetetleníti. A gépjármű törzskönyvének lefoglalása esetén a vállalkozó tovább használhatja a gépjárművet, folytathatja tevékenységét, így lehetősége nyílik a tartozás önkéntes teljesítésére. E szabály bevezetését indokolja az is, hogy az adó-végrehajtási eljárás során az adózó gyakran fizetési kedvezményt (részletfizetés, fizetési halasztás) kap, ugyanakkor a forgalmi engedély lefoglalása az engedélyezett fizetési kedvezmény teljesítését is lehetetlenné teheti.

A törvény - bár tartalmilag nem módosítja - a jelenleginél áttekinthetőbben fogalmazza meg a végrehajtási jog, illetve jelzálogjog ingatlan-nyilvántartásba történő bejegyzésének szabályait [Art. 94/C. § (3)-(4) bekezdés]. Az ingatlan végrehajtást elrendelő, valamint a jelzálogjog bejegyzéséről hozott határozat ellen benyújtott végrehajtási kifogásnak - az erre vonatkozó általános szabályok szerint - a további végrehajtási cselekményekre halasztó hatálya van, az e határozat alapján teendő földhivatali intézkedések megtételének azonban a kifogás benyújtása nem képezi akadályát. A földhivatal a még nem jogerős határozat alapján széljegyzi, majd a határozat jogerőssé válását követően soron kívül bejegyzi az adóhatóságot megillető végrehajtási vagy jelzálogjogot.

A törvény - a Vht. szabályaihoz igazodva - pontosítja az árverési hirdetmény közhírré tételének határidejére vonatkozó rendelkezéseket. A hirdetményt az árverés helye szerint illetékes adóhatóság hirdetőtábláján - az árverést megelőző 5. napig legalább 15 napon át - kell kifüggeszteni.

A végrehajtás során előfordulhatnak olyan események, amelyek késleltetik az eljárás lefolytatását, bizonyos végrehajtási cselekmények foganatosítását. Az ingó és ingatlan végrehajtás elhúzódása azonban szükségessé teheti a már megállapított becsérték módosítását. Erre adhat alapot a végrehajtási eljárás szünetelése, felfüggesztése, illetőleg - az új szabályok szerint - az, ha valaki a lefoglalt vagyontárgyra tulajdonjoga vagy más olyan joga alapján tart igényt, amely a végrehajtás során történő értékesítésnek akadálya, s a vagyontárgynak a foglalás alóli feloldása iránt végrehajtási igénypert indít.

A végrehajtási eljárás szünetelésének esetei azzal egészülnek ki, hogy a végrehajtás - az eddigieken túl - abban az esetben is szünetel, ha az adózó meghalt, illetőleg megszűnt, mindaddig, míg az adó megfizetésére határozattal kötelezett személyt megállapító határozat jogerőre nem emelkedik, tekintettel arra, hogy a hagyatéki eljárás, illetve a megszűnt szervezet jogutódlásának végleges rendezése bizonyos esetekben évekig elhúzódhat.

A törvény pontosítja a megkeresésre történő végrehajtás szabályait az APEH tekintetében annak előírásával, hogy a behajtást kérő az állami adóhatóságnak a fizetésre kötelezett adóügyeiben illetékes területi szervét jogosult és köteles megkeresni a behajtás foganatosítása érdekében és - amennyiben arról tudomással bír - közli, hogy a fizetésre kötelezettnek az állami adóhatóság más területi szervének illetékességi területén végrehajtás alá vonható vagyontárgya van.

A törvény szerint behajthatatlanság miatt már nem csak a magánszemély, hanem más adózó tartozása is törölhető (Art. 94/J. §). A behajthatatlan adótartozás törlésének tilalmára vonatkozó határidő is módosult. Az eddigiek alapján a behajthatatlan adótartozás törlésére az esedékesség évében nem volt lehetőség. Ez azonban különböző időtartamot jelölhetett attól függően, hogy az adótartozás az adott év mely napján - januárban vagy esetleg decemberben - vált esedékessé. A törvény ezen időtartam egységes szabályozására törekedve vezeti be azt a szabályt, mely szerint az adótartozás törlésére az esedékessé válást követő hat hónapig nem kerülhet sor.

A végrehajtás költségeiről szóló szakaszt illetően is kiegészíti a törvény a jelenleg hatályos szabályozást. Egyértelművé teszi, hogy azt az adók módjára behajtandó köztartozás megkeresésre történő végrehajtása esetén az adók módjára behajtandó köztartozás fizetésére kötelezett személy viseli. A törvény itt rendelkezik a biztosítási intézkedéssel kapcsolatban felmerülő költségek viseléséről is.

A 226. §-ához

A személyi jövedelemadóról szóló törvénynek módosulnak a termőföld bérbeadásából származó jövedelemre vonatkozó szabályai. A törvény ehhez igazodva módosítja e jövedelemtípus adóztatására vonatkozó eljárási szabályokat.

A ma hatályos adótörvények közül több is alkalmazza termékek, szolgáltatások, építmények megjelölésére a Központi Statisztikai Hivatal jegyzékeit, illetőleg a kereskedelmi vámtarifa számokat. A törvény szerint annak érdekében, hogy a besorolási rend állapot-meghatározása valamennyi adótörvény alkalmazása szempontjából egységesen történjen - a jövedéki adó kivételével - valamennyi adóra kiterjedően a jövőben az eljárási törvény tartalmazza a besorolási rend állapot-meghatározását.

Az Európai Unióval folytatott tárgyalások (versenyfejezet) központi kérdése a három, illetőleg tíz milliárd forintos beruházási adókedvezmény mellett az egyéb címen igénybe vett támogatások összege és összetétele, amelyről az adórendszer nem gyűjt használható és feldolgozható információkat. Ezért a törvény szerinti módosítás - az előző év során elfogadott bejelentési kötelezettségek mellé - az érintett vállalati körnek rendszeres adatszolgáltatási kötelezettséget is előír annak érdekében, hogy az EU ilyen irányú információigénye kielégítést nyerjen.

A 227. §-ához

A diákhitelt felvevő magánszemélyek hitelüket a jogszabályban előírt feltételek teljesülése esetén 2003. január 1-jétől kezdik törleszteni. A törlesztési szabályokat a személyi jövedelemadó beszedéssel analóg módon az Art. rendezi. A törlesztés mértéke a hatályos szabályok szerint az adós folyó jövedelmének 6%-a. A törlesztő részletet vagy a kifizető, munkáltató vagy maga az adós állapítja meg, vallja be, illetőleg fizeti meg az adóhatóságnak. Az adóhatóság az adós éves törlesztésének összegéről a személyi jövedelemadó bevallások, illetőleg a munkáltatói adatszolgáltatás alapján azok feldolgozását követően csak az adóévet követő év októberében tud névre szóló adatot szolgáltatni a hitelt nyilvántartó Diákhitel Központ Rt. részére. E beszedési mód nagy terhet ró a kifizetőkre, illetőleg a munkáltatókra - megállapítás, levonás, befizetés, bevallás, adatszolgáltatás -, ugyanakkor a hiteltörlesztések elszámolásához - mivel a jövedelemadóval megegyezően éves rendben működik a beszedési rendszer - csak rendkívüli, szélsőséges esetben majdnem két éves késéssel tud hasznosítható információt szolgáltatni az adóhatóság.

A beszedési rend egyszerűsítésének egyik lehetséges iránya, hogy a jövedelemarányos törlesztési kötelezettség alapját ne a folyó jövedelem, hanem a tárgyévet megelőző második évben elért, az adóhatóság által már „megszámolt” jövedelem képezze. Az átmeneti időben pedig az éves minimálbér szolgálhat a törlesztési kötelezettség alapjául. Ennek eredménye, hogy a havi törlesztési kötelezettségek fix összegűek és előre meghatározhatóak. Ez a megoldás kedvező mind a hitelfelvevők (az eddigi adatok szerint 18 000 hitelfelvevő kezdi el törleszteni hitelét 2003. január 1-jétől), mind a kifizetők, munkáltatók és az adóhatóság számára. A kifizetők, munkáltatók mentesülhetnek a kvázi adóhatósági feladatok teljesítése alól, a fizetésre kötelezettek pedig közvetlenül teljesíthetnek a Diákhitel Központnak, melynek eredményeként az adós és a Diákhitel Központ Rt. is naprakész információval rendelkezhet a hitelállományról, illetőleg a még fennálló tartozásról.

Az adóhatósági szerep alapvetően két dologra korlátozódna, az egyik a törlesztési kötelezettség alapjába számító jövedelmekről az adatszolgáltatás, a másik a fizetési kötelezettséget elmulasztóktól a tartozások beszedése az adók módjára behajtandó köztartozások keretében. Ennek megfelelően - figyelemmel az Art. szabályozási tárgykörére - csak az adóhatóságra vonatkozó szabályok maradnának az adózás rendjéről szóló törvényben, a diákhitellel kapcsolatos egyéb, most az Art.-ben található szabályok (pl. a törlesztés alapja, illetőleg módja) átkerülnének a hallgatói hitelt szabályozó kormányrendeletbe. Ugyanakkor - az adatvédelmi törvény rendelkezései miatt - törvényi szinten kell szabályozni az állami adóhatóság és a Diákhitel Központ Rt. közötti adategyeztetést, amelynek során azon törlesztésre kötelezett magánszemélyeknek az állami adóhatóságnál nyilvántartott személyes adatait, illetve adóazonosító jelét közli az állami adóhatóság a Diákhitel Központ Rt.-vel, akiknek az említett adatai nem egyeznek meg a Diákhitel Központ Rt. általi megkeresésben foglaltakkal.

Az átalakított beszedési rend elfogadása esetén, az új szabályokat kellene alkalmazni a hatálybalépését megelőzően felvett diákhitelek törlesztésére is.

A 228. §-ához

(ld.: 210. § indokolása)

A 229. §-ához

(ld.: 14. számú melléklet indokolása)

Hetedik rész

XIII. Fejezet

A számvitelről szóló 2000. évi C. törvény módosítása

A számvitelről szóló 2000. évi C. törvény (a továbbiakban: számviteli törvény) módosítását a gyakorlati tapasztalatok figyelembe vétele alapján egyes kötelezettségek enyhítésére, másrészt a törvényen belüli előírások közötti összhang megteremtésére irányuló törekvések indokolják.

Az egyszerűsítést, az előírt kötelezettség enyhítését célozza a mérlegképes könyvelői képesítéssel rendelkező és nyilvántartásba vett személyek alkalmazási feltételeként megjelölt 5 millió forintos nettó árbevételi értékhatár 10 millió forintra való felemelése. E tekintetben további kedvezményt jelent a mérlegképes könyvelők nyilvántartásba vételéhez szükséges, a képesítés megszerzését megelőző három éves szakmai gyakorlat követelményének átmeneti enyhítése.

Az elmúlt időszakban a forint gyakran eltérő irányú és jelentős mértékű árfolyamváltozása (árfolyam-ingadozása) szükségessé tette az árfolyam-különbözetek számviteli elszámolásának felülvizsgálatát. Ennek során a vállalkozások részéről olyan igény merült fel, hogy a mérlegfordulónapi értékeléskori árfolyam-különbözetek hatása (akár árfolyamnyereség, akár árfolyamveszteség) jelenjen meg a tárgyév eredményében.

A vállalkozások gyakorlati tapasztalataira alapuló igénynek tesz eleget az utólag adott, nem számlázott engedmény számviteli elszámolási szabályainak módosítása.

További módosítások a törvényi előírások belső összhangjának megteremtése, az egyes előírások egyértelműbb értelmezésének biztosítása érdekében indokoltak.

A módosítások nem érintik a jogharmonizációs kötelezettségek teljesítését, összhangban vannak, illetve összeegyeztethetők az Európai Unió vonatkozó szabályaival.

A 230. §-ához

Az anyavállalati minősítéshez kapcsolódó meghatározó befolyás tekintetében értelmezési vita tárgya, hogy a hatályos előírások alapján a vezető tisztségviselőkre, illetve a felügyelő bizottság tagjaira együttesen vagy külön-külön kell az előírt feltételeknek teljesülniük. A törvény egyértelműen rögzíti, hogy a meghatározó befolyás már akkor felmerül, ha az előírt feltételek külön-külön akár a vezető tisztségviselőkre, akár a felügyelő bizottság tagjaira teljesülnek.

A törvény szerint a kapcsolt vállalkozások körének meghatározásánál a fölérendelt anyavállalat szerinti minősítést minden esetben el kell végezni, függetlenül attól, hogy az anyavállalat készít-e vagy sem összevont (konszolidált) beszámolót.

A 231. §-ához

A számviteli törvény hatályos előírásai a jogelőd nélkül alapított vállalkozások tekintetében (az első két üzleti évre vonatkozóan) nem tartalmaznak egyértelmű szabályokat az egyszerűsített éves beszámoló választásának kérdésében. A törvény a gyakorlatban is felmerült problémára kíván egyértelmű eljárási szabályt adni.

A 232. §-ához

A számviteli törvény előírásai szerint a megfelelő eszközök között kell kimutatni a bérbevett eszközökön végzett és aktivált beruházást, felújítást is. E követelményt valamennyi érintett eszközcsoportnál indokolt rögzíteni, így az ingatlanoknál is.

A 233. §-ához

Egyre gyakoribb - a különböző, elsősorban a mezőgazdasági tevékenységhez kapcsolódó jogszabályok által biztosított, tőketartalékba helyezendő - olyan támogatások nyújtása, amelyeknél a jogszabályban, a jogszabályi előírás alapján megkötött szerződésben, megállapodásban rögzített feltételek nem teljesítése esetén a kapott támogatást, vagy annak egy részét vissza kell fizetni.

Az ilyen támogatások számviteli elszámolása során indokolt a kapott összeget átmenetileg - a támogatási feltételek teljesítéséig - a tőketartalékból lekötni, a lekötött tartalékba átvezetni, ezzel biztosítva, hogy a kapott támogatás esetleges visszafizetése esetén annak fedezete rendelkezésre álljon.

A 234. §-ához

A bekerülési (beszerzési) érték pontosítását szolgálja a figyelembe veendő árfolyam-különbözetek (akár árfolyamnyereség, akár árfolyamveszteség) egyértelmű meghatározása, összhangban az egyéb árfolyam-különbözetek általános elszámolására vonatkozó rendelkezéssel.

További pontosítást tartalmaz a törvény a nem jelentős összegű, a szerződések, megállapodások alapján előzetesen elszámolt és a végleges bizonylatokban ténylegesen szereplő bekerülési (beszerzési) érték közötti különbözetek elszámolása tekintetében.

A 235. §-ához

Az elmúlt időszakban a forint gyakran eltérő irányú és jelentős mértékű árfolyamváltozása (árfolyam-ingadozása) szükségessé tette az árfolyam-különbözetek számviteli elszámolásának felülvizsgálatát. Ennek során a vállalkozások részéről olyan igény merült fel, hogy a mérlegfordulónapi értékeléskor megállapított árfolyam-különbözetek hatása (akár árfolyamnyereség, akár árfolyamveszteség) jelenjen meg a tárgyév eredményében. A törvény a vonatkozó rendelkezés ennek megfelelő módosítását tartalmazza azzal, hogy ahhoz további, átmeneti rendelkezés is kapcsolódik.

A devizában fennálló év végi tételek értékeléséhez kapcsolódó összevont árfolyam-különbözet elszámolási szabályainak módosítása a törvényi előírásokat több helyen is érinti, így a számviteli törvény 60. §-ának (3) bekezdése módosítása mellett szükséges hatálytalanítani a 44. §-ának (4) bekezdését, módosítani a 84. §-a (7) bekezdésének g) pontját, 85. §-a (3) bekezdésének g) pontját.

A 236. §-ához

A törvény a saját termelésű készlet norma szerinti közvetlen önköltségének meghatározásában jelent egyszerűsítést azzal, hogy azt a jövőben a teljesítési fok alapján arányosítással is meg lehet határozni.

A 237. §-ához

A számviteli törvény költségként (az 5-ös költségnemek számlaosztályban) a terv szerinti értékcsökkenést (értékcsökkenési leírást) veszi figyelembe, míg a terven felüli értékcsökkenés (csak a 8-as számlaosztályban) a ráfordítások között jelenik meg. Ennek megfelelően a számviteli törvény 63. §-ának (1) és (3) bekezdésében a terven felüli értékcsökkenés kifejezést indokolt használni („terven felüli értékcsökkenési leírás” e tekintetben nem értelmezhető).

A 238-239. §-ához

A szerződésen alapuló - konkrét termékhez, anyaghoz, áruhoz, szolgáltatásnyújtáshoz csak közvetve kapcsolódó nem számlázott - utólag adott-kapott engedmények szerződés szerinti összegeinek számviteli elszámolását az elmúlt időszakban többször is kritika érte. A felvetések azt kifogásolták, hogy miért csak a mérleg fordulónapjáig (naptári évvel egyező üzleti év esetén december 31-éig) pénzügyileg rendezett tételeket lehet ilyen módon elszámolni, miközben az alapul szolgáló szerződések, megállapodások jelentős része a felek közötti elszámolásra a mérlegfordulónapot követő egy-két hónapon belül biztosít lehetőséget, illetve kötelezettséget. Ennek figyelembevételével a törvény az elszámolás alapjául szolgáló pénzügyi rendezés határidejét „meghosszabbítja” a mérlegkészítés időpontjáig. A módosítással összefüggésben a számviteli törvény 77. §-a (3) bekezdésének c) pontját is hatálytalanítani szükséges.

A 240. §-ához

A törvény a számviteli törvény 98. §-ának b) pontja módosításával a még el nem készült saját termelésű készlet (befejezetlen termelés, félkész termék) mérlegben szerepeltetendő értékének egyszerűbb meghatározására kíván lehetőséget biztosítani azzal, hogy azt a ténylegesen felmerült költségtételek helyett a teljesítési fok alapján arányosítással is meg lehet a jövőben határozni.

A 241. §-ához

A törvény az egyszeres könyvvitelt vezető, egyszerűsített beszámolót készítő vállalkozóra vonatkozó előírást annak figyelembevételével pontosítja, hogy az immateriális javak, illetve a tárgyi eszközök beszerzése, előállítása költségeinek elszámolása egységesen történik.

A 242. §-ához

Tekintettel arra, hogy átalakulás során a vagyonmérleg-tervezet és a végleges vagyonmérleg fordulónapja között a lekötött tartalék összege is változhat, indokolt ennek változását is keresztülvezetni a végleges vagyonmérlegben.

A 243. §-ához

A könyvviteli szolgáltatást végzők regisztrálási kötelezettsége a jelenlegi előírások alapján több jogszabályhely együttes figyelembe vételével vezethető le. Tekintettel arra, hogy ez még a 93/2002. (V. 5.) Korm. rendelet előírásai mellett is esetenként értelmezési kérdéseket vetett fel, indokoltnak tűnik a nyilvántartásba történő bejegyzés, a tevékenység ellátására jogosító engedély (igazolvány) követelményének egyértelmű megerősítése.

A 244. §-ához

A szakmai felvetések figyelembe vételeként célszerűnek tűnik a mérlegképes könyvelők regisztrálási feltételeként előírt három éves, a képesítés megszerzését követő szakmai gyakorlat követelményének enyhítése, és átmeneti szabályként (a fokozatosság elvét alkalmazva) a képesítés megszerzését megelőző szakmai gyakorlat figyelembe vétele.

Szintén átmeneti rendelkezésként az elszámolási szabályok módosításával egyidejűleg rendelkezni kell a korábbi előírások szerint elhatárolt és még „fel nem használt” árfolyamnyereség összegének megszüntetéséről is. A törvény a korábbi elhatárolás megszüntetését, feloldását gyakorlatilag a vállalkozóra bízza azzal, hogy a számviteli politikában kell erről rendelkeznie, maximum 5 éves időtartamot figyelembe véve.

Nyolcadik rész

Az önkéntes kölcsönös biztosító pénztárakat és a magánnyugdíj-pénztárakat érintő módosítások

XIV. Fejezet

Az Önkéntes Kölcsönös Biztosító Pénztárakról szóló 1993. évi XCVI. törvény módosítása

Az önkéntes kölcsönös biztosító pénztári szabályváltozások legfőbb célja a pénztárak működési szabályainak egyszerűsítése, illetve néhány jogszabályi rendelkezés korrekciója. (Pl. a pénzügyi tervre vonatkozó szabályok egyszerűsítése, mely érvényes valamennyi önkéntes pénztártípusra és a magánnyugdíjpénztárakra is.)

Az elsőként belépett önkéntes nyugdíjpénztári tagok esetében a törvényben előírt 10 éves várakozási idő 2003. év végén lejár. Ennek kapcsán - a szerzett jogok figyelembe vételével - módosulnak a nyugdíjpénztári szolgáltatások igénybevételéről szóló rendelkezések. Változnak emellett az önkéntes pénztári tagdíjfizetés szüneteltetésének, valamint a könyvvizsgálói tevékenység szabályai is. Ez utóbbi változás kiterjed a magánnyugdíjpénztárakra is.

A 245. §-ához

A gyakorlatban felmerült értelmezési problémák miatt szükséges egyértelműen rögzíteni a pénztár egyéni számla jogi jellegét és sorsát. A rendelkezés egyértelműen kimondja, hogy az egyéni számlára a tagon kívül nem lehet másnak igénye, és hogy azzal szemben követelés érvényesítésére csak jogszabályi felhatalmazás alapján van lehetőség.

A tagokkal való elszámolással összefüggésben az értékelési különbözet jelenlegi bonyolult és költséges elszámolási rendszerénél egy egyszerűbb rendszer kerül bevezetésre, ezért szükséges e fogalom meghatározása az értelmező rendelkezések között.

A 246. §-ához

Az e törvényben deklarált önkéntesség elvével összhangban a tagsági viszony feltételeként elegendő a tagdíjfizetés vállalását előírni, hiszen a tagdíj-nemfizetés egyébként sem jár a tagsági viszony megszűnésével, sőt ez az időszak a várakozási időbe is beszámít.

A 247. §-ához

A munkáltatói hozzájárulásokkal kapcsolatos eddigi szabályozás gyakorlati problémákat vetett fel. A módosítás eredményeként lehetősége van a munkáltatónak arra, hogy a hozzájárulás minimum és maximum összegét is meghatározza. A törvény egyidejűleg lehetőséget ad arra is, hogy a munkáltató meghatározza, mely pénztártípusba (nyugdíj-, egészség-, önsegélyező pénztár) nyújt hozzájárulást, azonban az továbbra sem lehetséges, hogy konkrétan határozzon meg, vagy előnyben részesítsen pénztárat.

(2) Folyamatosan problémát jelent a munkáltatónál állományban lévő, de átmenetileg munkát nem végző és munkabérben nem részesülő munkavállalók tagdíjfizetése, illetve ennek a kötelezettségnek munkáltatói részről való átvállalása. Szükséges egyértelműen rögzíteni, hogy ezen időszakokra a munkáltató nem köteles (de vállalhatja) munkáltatói hozzájárulást fizetni. Ennek feltételeit azonban valamennyi pénztártag munkavállalójára nézve azonos módon kell meghatároznia.

A 248-249. §-okhoz

A tapasztalatok azt mutatják, hogy jelenleg a szüneteltetésre vonatkozó rendelkezések kedvezőtlenebbek a tagra nézve, mint az egyszerű tagdíj-nemfizetés. Igy a szüneteltetés intézménye megszűnik. Jelenleg ha a tag a szüneteltetés idejének lejártát követően a kieső befizetéseket az alapszabályban meghatározott időn belül nem pótolja, ez az időszak nem számít be a tagsági viszony időtartamába, illetve a várakozási időbe. Tagdíj-nemfizetés esetén a nemfizetés kezdő időpontjával kezdődő időszak a várakozási időbe beszámít és a tagsági jogviszony a várakozási idő leteltével megszűnik.

A 250. §-ához

Összefüggésben a szüneteltetésre vonatkozó szabályok módosulásaival, szükséges szabályozni, hogy az alapszabályban nem kell a szünetelés lehetőségéről, eljárási szabályairól rendelkezni.

A pénzügyi tervvel kapcsolatos módosítások miatt szükséges a bevételek tartalékok közötti megosztási arányait és elveit az alapszabályban rögzíteni.

A 251. §-ához

Az önkéntes és a magánnyugdíjpénztárak vezetői esetében is indokolt más pénzügyi szervezetekkel összhangban meghatározni az elvárt gondossági szintet. Ennek megfelelően az elvárhatóság egységesen a tisztséggel, illetve az ellátott feladattal járó gondossághoz és szakértelemhez igazodik. Az önkéntes pénztárak esetében is megjelennek a testületi döntésekért való felelősségre vonatkozó szabályok.

A 252. §-ához

A gyakorlatban problémát okoz a tagok küldöttek általi képviselete esetén a küldötti megbízatás továbbadása. Küldöttközgyűlés esetén nincs helye meghatalmazásnak, a pénztártag képviseletére kizárólag a tagok által megválasztott küldött jogosult, és e küldött nem adhat meghatalmazást másik küldött részére az általa képviselt tagok tekintetében. Ezért a törvény szerint lehetőség van arra, hogy a küldött akadályoztatása esetére a tagok a küldöttválasztás szabályai szerint pótküldöttet válasszanak.

Célszerű rögzíteni - a gazdasági társaságokról szóló törvénnyel összhangban -, hogy a határozatképtelenség miatt megismételt közgyűlés az eredeti közgyűlés napján is megtartható legyen.

A 253-254. §-ához

A pénzügyi terv jelenlegi szabályok szerinti részletes meghatározása helyett, a törvény lényegesen leszűkíti, egyszerűsíti a beküldendő dokumentumok tartalmi elemeit. A jelenleg hatályos szabályozás nagy költséget jelent a pénztárak számára, miközben nem alkalmas az egyedi igények megvalósítására. A törvény értelmében a Felügyelet az engedélyezés, valamint általános ellenőrzései során megvizsgálja a pénztár pénzügyi tervét, és megállapításokat (előírásokat) tehet velük kapcsolatosan. Megszűnik egyúttal a központilag előírt szerkezet, de a minimálisan kötelező tartalmi elemek rögzítettek. Ezen változás folyamatos átvezetése szükséges az Öpt. más rendelkezéseivel összefüggésben is.

A 255. §-ához

A módosítások lehetőséget adnak a pénztár igazgatótanácsának, hogy a tagok számára a nem fedezeti tartalékon keletkezett hozamokat is jóváírhassák. Jelenleg az egyes bevételekre csak jogszabályi utalások történnek, az átláthatóság miatt a törvény a bevételeket konkrétan nevesíti.

A 256-258. §-ához

A törvény az átalakulási szabályokat pontosítja, meghatározza, hogy az átalakulásról döntő első közgyűlésen konkrétan miről kell határozni. Egyértelművé teszi, hogy a vagyonmérleg- és vagyonleltár-tervezeteket a második közgyűlés fogadja el. Ezen túlmenően a jelenleg kormányrendeleti szinten meglévő eljárási szabályokat (a végleges vagyonmérleget és vagyonleltárt elfogadó harmadik közgyűlés megtartásának szabályát) törvényben rögzíti, valamint rendelkezést tartalmaz a bíróság eljárására is.

A 259. §-ához

A módosítás az alapszabályban rendezendő, tételesen felsorolt tartalmi elemek körét bővíti.

A 260. §-ához

Az önkéntes nyugdíjpénztárak esetében 2004-2008. között tömegesen léphet fel igény a 10 év kötelező várakozási idő leteltét követő egyösszegű kivételekre.

A törvény megteremti annak lehetőségét, hogy a várakozási idő leteltét követően, akik hozzá akarnak jutni a megtakarításaikhoz, ne kelljen az egész összeget felvenniük, hanem annak egy részéhez is hozzájuthassanak. A várakozási idő leteltét követően a tag bármikor felvehet összeget az egyéni számlájáról, és bármikor befizethet oda. A törvény megteremti a lehetőségét annak, hogy a nyugdíjkorhatár utáni felvét esetén a tagok a valós igényeinek megfelelő legyen a hozzáférés a megtakarításaikhoz.

A 261. §-ához

A szüneteltetés intézményének megszűnése miatti változás.

A 262. §-ához

A törvény előírja, hogy a pénztárak közötti átlépés esetén az egyéni számla lezárásának időpontja és az átutalás napja közötti időszakra hozamot kell a pénztárnak fizetnie.

A 263-264. §-okhoz

A törvény munkanaponként írja elő a napi eszközértékelés elvégzését. A tagokkal történő elszámolás változásai miatt szükséges az értékelési különbözet tartalmának meghatározása.

A 265. §-ához

A törvény annak a lehetőségnek a minimalizálására törekszik, hogy a befizetések adóelkerülési célból történjenek meg.

A 266. §-ához

Technikai jellegű módosítás. Az Öpt. 34-35.§-aiban bekövetkezett, a pénzügyi tervvel kapcsolatos változások miatt szükséges átvezetés.

A 267. §-ához

A könyvvizsgálókra vonatkozóan jelenleg az Öpt. nem tartalmaz rendelkezéseket. Az elmúlt idők ellenőrzési tapasztalataira figyelemmel célszerű szabályokat megfogalmazni az önkéntes pénztárak könyvvizsgálatát ellátó személyekre, szervezetekre (pl. ugyanazon természetes személy könyvvizsgáló legfeljebb öt évig láthatja el a könyvvizsgálatot egy pénztárnál, a kizárás nem a szervezetre, hanem a személyre vonatkozik, csak a Felügyeleten bejegyzett pénztári könyvvizsgálók láthatnak el ilyen tevékenységet).

A 268. §-ához

A Felügyelet olyan új intézkedési jogosítványa, mellyel hatékonyan, a szabályszegés súlyosságával összhangban szankcionálja a pénztártagok érdekével ellentétes pénztári tevékenységet.

A 269. §-ához

A korábbi rendelkezésekhez kapcsolódó átmeneti szabályok.

XV. Fejezet

A magánnyugdíjról és a magánnyugdíjpénztárakról szóló 1997. évi LXXXII. törvény módosítása

A Kormány programjában kiemelt célként határozta meg az 1998. évi nyugdíjreform folytatását. Ennek megfelelően módosulnak a magán-nyugdíjpénztári rendszer szabályai. A nyugdíjreform eredetileg, 1997-ben meghatározott pályájához való visszatérést szolgálja a tagdíj mértékének 6%-ról 8%-ra emelése, valamint a pályakezdők kötelező tagságának visszaállítása 2003-tól. A magán-nyugdíjpénztári tagság létesítésére vonatkozó szabályozás további módosítása, hogy 2003. év folyamán a 30 év alattiak ismét lehetőséget kapnak az önkéntes belépésre.

A változások tartalmazzák az Európai Uniós jogharmonizációval összefüggő magán-nyugdíjpénztári szabálymódosításokat is. A módosítások egyéb elemei a pénztárak működési szabályainak pontosítását, egyszerűsítését, illetve néhány jogszabályi rendelkezés korrekcióját jelentik. 2003-tól lehetővé válik a társadalombiztosítási nyugdíjrendszerbe visszalépett (vagy a későbbiekben visszalépő) személyek kiegészítő tagdíjbefizetésének rendezése is. (A követelés visszafizetésével, vagy önkéntes nyugdíjpénztárba utalásával.)

A 270. §-ához

A módosítást a pályakezdők kötelező pénztártagságának visszaállítása indokolja.

A pályakezdők kötelező magán-nyugdíjpénztári tagságának 2002. január 1-től hatályos megszüntetésével az 1998-ban bevezetett kétpilléres nyugdíjrendszer alapvető jellemzője változott meg. A rendelkezés veszélyezteti azon előnyök érvényesülését, amelyekre a nyugdíjreform nyomán megvalósult rendszer lehetőséget nyújthat.

A reform előnyei csak akkor bontakozhatnak ki teljes mértékben, ha az időskori biztonságot idővel a társadalombiztosítási és magán-nyugdíjpénztári pillér együttesen garantálja. Kötelező pénztártagság hiányában azonban a vegyes finanszírozású rendszerre való átállás időtartama elhúzódik, illetve teljes körűen nem valósul meg. További probléma, hogy a kötelezés hiánya miatt a magán-nyugdíjpénztári rendszer kockázatközössége indokolatlan módon megbomlik. (Az eredeti elképzelések szerint ennek a közösségnek valamennyi 1998. június 30. utáni pályakezdő része lett volna.)

A pályakezdők kötelező pénztártagságának visszaállítása ezen problémákat részben orvosolni képes. Ezzel azon személyek számára válik ismét kötelezővé a magánnyugdíjpénztárba való belépés, akik esetén a pénztári tagság a számítások szerint egyértelműen előnyös.

A Kormányprogramban foglaltaknak megfelelően a törvénymódosítások alapvetően a 2002. január 1-jét megelőzően hatályos rendelkezéseket állítják vissza. A pályakezdőként pénztárba lépett személyek meglévő visszalépési lehetőségeit (mivel szerzett jogokról van szó) a változtatások nem korlátozzák. Indokolt azonban, hogy azon pályakezdők, akik nem léptek be pénztárba, vagy visszaléptek a társadalombiztosítási nyugdíjrendszerbe, 2003. év végéig ismét élhessenek a pénztárba való belépés lehetőségével.

A 271. §-ához

A módosítást egyrészt a pályakezdők kötelező pénztártagságának visszaállítása indokolja, másrészt biztosítani kell a lehetőséget, hogy a társadalombiztosítási kötelezettséggel nem járó tevékenységet folytató személyek (pl. őstermelők), vagy például a külföldön munkát végző pályakezdő fiatalok, a megállapodás megkötésével - biztosítási jogviszony hiányában is - kötelezően magánnyugdíjpénztár tagjává váljanak.

A törvény értelmében a 2003. január 1-jén 30 év alatti biztosítottak az év végéig önkéntes döntéssel csatlakozhatnak ismételten a magán-nyugdíjpénztári rendszerhez. Ez a módosítás egyszeri lehetőséget ad a magán-nyugdíjpénztári belépésre azoknak, akik 1998. január 1. és 1999. augusztus 31. között valamely okból nem éltek ezzel a lehetőséggel. A 30. éves életkori határ azért szükséges, mert a társadalombiztosítási jogosultságról való részleges lemondást hosszabb magánpénztári tudja csak ellensúlyozni, valamint a pénztári tagok korösszetétele alapján egyértelmű, hogy e korosztály aránya a demográfiailag indokoltnál alacsonyabb. A szakasz rendelkezik azon személyek ismételt választási lehetőségéről is, akik rokkantsági nyugdíjra történt jogosultsága időközben állapotjavulás miatt megszűnt.

A 272. §-ához

A módosítás a pályakezdők kötelező pénztártagságának visszaállításához kapcsolódik.

A jogharmonizációs célú módosítás biztosítja, hogy a társadalombiztosítási jogszabályok egymásnak megfeleltethetőek legyenek.

A tagokkal való elszámolással összefüggésben az értékelési különbözet jelenlegi bonyolult és költséges elszámolási rendszerénél egy egyszerűbb rendszer kerül bevezetésre, ennek következtében szükséges a fenti fogalom meghatározása az értelmező rendelkezések között.

A 273. §-ához

A módosítás a pályakezdők kötelező pénztártagságának visszaállításával összefüggésben szükséges.

A 274. §-ához

A törvény előírja, hogy a pénztárak közötti átlépés esetén az egyéni számla lezárásának időpontja, átlépés fordulónapja és az átutalás napja közötti időszakra hozamot fizessenek.

A törvény a megállapodás alapján tagdíjat fizetők körének pontos meghatározását célozza. Az egyértelmű jogalkalmazás a szabályozás pontosítását követeli meg ugyanakkor az önkéntes belépési lehetőség 1999. augusztus 31-i megszűnése mellett nem indokolt a pénztártaggá válás lehetőségét fenntartani megállapodás megkötésével. A fizetési szabályok a nyugdíjjárulék fizetésére kötött megállapodás szabályaival összhangban kerültek megállapításra.

A 275-276. §-ához

A magán-nyugdíjpénztári rendszerben az egyösszegű pénztári kifizetést egyrészt nem indokolt szolgáltatásnak tekinteni, másrészt az egyösszegű kifizetés feltételrendszerét „a szerzett jog” megtartásával szükséges egyszerűsíteni. A bonyolult, naptári naponként és jogviszonyonként történő tagdíjfizetéssel fedett időtartam számítása helyett (amely bonyolult nyilvántartást és adatszolgáltatást is jelent munkáltatói, pénztári és felügyeleti oldalon is) célszerű csak a tagsági jogviszony naptári időtartamához kötni az egyösszegű felvétel lehetőségét.

A 277. §-ához

A törvény az önkéntes pénztárakra vonatkozó szabályozással teremti meg az összhangot, amikor kimondja, hogy az örökös, illetve a kedvezményezett részére történt kifizetés illetékmentes.

A 278. §-ához

A törvény szerint a pénztári SzMSz tartalma bővül a tagsági jogviszonyra vonatkozó keretszabályok szükségességének kimondásával, valamint azzal, hogy a tagdíjak (bevételek) tartalékok közötti felosztási arányai kötelező jelleggel az SzMSz-ben, és nem a pénzügyi tervben kerülnek rögzítésre.

A 279. §-ához

Az Öpt. és a Gt. szabályaival összhangban a magánnyugdíjpénztáraknál is lehetővé kell tenni, hogy a határozatképtelenség miatt megismételt közgyűlés, az eredeti közgyűlés napján is megtartható legyen.

A törvény megteremti a tagok küldöttek általi képviselete esetén a küldötti megbízatás továbbadásának lehetőségét pótküldötteknek.

A 280. §-ához

A módosítások lehetőséget adnak a pénztár igazgatótanácsának, hogy a tagok számára a nem fedezeti tartalékon keletkezett hozamokat is jóváírhassák.

A 281. §-ához

A törvény biztosítja, hogy a felsőfokú végzettséggel rendelkező azon személyek, akik nem pénzügyi, közgazdasági vagy jogi végzettséggel, de a területhez leginkább kapcsolódó közhasznú menedzser végzettséggel rendelkeznek, vagy államigazgatási főiskolai oklevelük van, megfeleljenek a követelményeknek. A törvényben eddig szereplő pénztárüzemi vezetői szakvizsga letételét a továbbiakban nem követeli meg a jogszabály.

A 282. §-ához

A könyvvizsgálók fontos szerepet töltenek be a pénztárak életében, képesek előre látni az esetleges működési zavarokat, veszteségeket, így szükséges a pénztári könyvvizsgálók tevékenységére és szakmai megbízhatóságára vonatkozó részletszabályok meghatározása (pl. ugyanazon természetes személy könyvvizsgáló legfeljebb öt évig láthatja el a könyvvizsgálatot egy pénztárnál, a kizárás nem a szervezetre, hanem a személyre vonatkozik, csak a Felügyeleten bejegyzett pénztári könyvvizsgálók láthatnak el ilyen tevékenységet).

A 283. §-ához

A jelenlegi szabályozáshoz képest szükséges a pénztári biztosításmatematikus feladatainak pontosítása, és az egyes szabályzatokkal és elszámolásokkal kapcsolatos teendőinek meghatározása.

A 284-286. §-ához

A pénzügyi terv kötelező tartalma jelentős költséget jelent a pénztárak számára, miközben nem alkalmas az egyedi igények megvalósítására. A törvény értelmében a Felügyelet az engedélyezés, valamint az általános ellenőrzései során megvizsgálja a pénztár pénzügyi tervét, és megállapításokat (előírásokat) tehet velük kapcsolatosan. Ezzel egyidejűleg megszűnik a központilag előírt szerkezet, de a kötelező tartalmi elemek rögzítettek. A pénzügyi tervet továbbra is kötelezően a tagság fogadja el.

A 287-291. §-ához

A tagokkal való elszámolással összefüggésben az értékelési különbözet tartalmának megváltozása miatt szükséges a fenti szakaszokban a technikai átvezetés.

A 292. §-ához

A törvény munkanaponként írja elő a napi eszközértékelés elvégzését, illetőleg a nem munkanapokra eső napok esetén ugyanennek elvégzését negyedéves fordulónappal írja elő.

A 293. §-ához

A módosítás a letétkezelőkre vonatkozó egységes szabályozás megteremtése érdekében szükséges. Az Mpt. összeférhetetlenségi okként határozza meg pénztári szolgáltató és a letétkezelő viszonyában a 10 százalékot meghaladó közvetett tulajdon fennállását, azonban nem határozza meg a kiszámításának módját. Erre tekintettel szükséges átvenni, illetve alkalmazni a hitelintézetekről és a pénzügyi vállalkozásokról szóló törvényben a közvetett tulajdon mértékének kiszámítására vonatkozó rendelkezéseket.

A 294-296. §-ához

A törvény az átalakulási szabályokat pontosítja, meghatározza, hogy az átalakulásról döntő első közgyűlésen konkrétan miről kell határozni, egyértelművé teszi, hogy a vagyonmérleg- és vagyonleltár-tervezeteket a második közgyűlés fogadja el, illetve a jelenleg kormányrendeletben található szabályokat átemeli a törvénybe, valamint rendelkezést tartalmaz a bíróság eljárására is.

A 297. §-ához

A módosítás pontosító jellegű, a tevékenységi engedély visszavonásának újabb feltételét előíró rendelkezés.

A 298. §-ához

A törvény a pályakezdőkre vonatkozó szabályok módosításával függ össze. Azok a pályakezdők, akik 2002. évben önkéntesen beléphettek magánnyugdíjpénztárba, az akkori és a 2002. december 31-ig hatályos rendelkezések szerint a biztosítottá válásukat követő év december 31-ik napjáig (ez 2003. december 31.) egy alkalommal visszaléphetnek a társadalombiztosítási nyugdíjrendszerbe. A törvény ezt a „szerzett” jogot garantálja a 2002. évben pályakezdő biztosítottaknak, akkor is, ha 2003. január 1-jétől ismét kötelező a pályakezdőnek pénztártaggá válni. A módosítás továbbá valamennyi, a 2002-es évben önkéntesen döntött pályakezdő biztosított esetében lehetőséget kíván teremteni a pénztártagság létesítésére ugyancsak 2003. december 31-ei határidővel. Ezen túlmenően azon Európai Uniós állampolgár külföldiek, akik 2002. január 1. és december 31-e között váltak első alkalommal biztosítottá, magyarországi munkavállalásuk esetén a csatlakozás után dönthetnek magánnyugdíjpénztárhoz történő csatlakozásuk tekintetében.

A 299. §-ához

A bekezdés technikai jellegű, a korábbi rendelkezésekhez kapcsolódó átmeneti szabályokat tartalmazza.

A 300. §-ához

A módosítás értelmében a személyi adat- és lakcímnyilvántartó szerv a továbbiakban rendszeres adatszolgáltatást köteles teljesíteni a PSZÁF nyilvántartásában szereplő magán-nyugdíjpénztári tag elhalálozásáról, annak időpontjáról.

-----STARTING---POINT---VEGE---

ZÁRÓ RENDELKEZÉSEK

A 301. §-ához

A törvényben szereplő módosítások főszabályként 2003. január 1-jén lépnek hatályba.

A 302. §-ához

A személyi jövedelemadóról szóló törvényhez kapcsolódó rendelkezések közül kiemelendő, hogy - az adminisztrációs terhek egyszerűsítése érdekében - 2003-tól az egyéni vállalkozó kizárólag magánszemélyi minőségében vehet igénybe közcélú adomány után adókedvezményt. A súlyosan fogyatékos magánszemély által igénybe vehető személyi kedvezmény havi összege 2003-ban 1500 forintról 2000 forintra emelkedik, míg a kiskereskedelmi tevékenységet folytató egyéni vállalkozó átalányadózás választására jogosító bevételhatára 18 millió forintról 22 millió forintra nő. A törvény a gazdasági folyamatok tervezhetősége érdekében az átmeneti rendelkezések között meghatározza a 2004-es évre alkalmazandó adótáblát és adójóváírási szabályokat.

A 303. §-ához

A törvény a társasági adóról és az osztalékadóról szóló törvénnyel kapcsolatos módosítások hatálybalépéséről, egyes rendelkezések hatályon kívül helyezéséről (például a külföldön tevékenységet végző társaságok 3 százalékos adókulccsal történő adózásának 2006. január 1-jével történő megszűnése), továbbá kisebb pontosításokról, kiegészítésekről (például a K+F tevékenységhez adott támogatás adományként történő elismeréséről) rendelkezik.

A 304. §-ához

A módosítás biztosítja a mezőgazdasági termelők egyszeri támogatásának adómentességét.

A 305. §-ához

Tekintettel arra, hogy a hatályos áfát export esetén az értékesítés és a kiléptetés közötti maximális időtartamot nem határozta meg, szükséges megjelölni, mely naptól kezdve kell a 6 hónapos határidőt számítani.

Az adótörvények - így az áfát is - a termékek és szolgáltatások egyértelmű meghatározhatósága érdekében termék- és szolgáltatásazonosító rendszert alkalmaz. Tekintettel arra, hogy a besorolások folyamatosan változnak, az adótörvényekben rögzíteni kell, hogy az azonosító rendszerek mikori állapotát kell érvényesnek tekinteni az adófizetési kötelezettség megállapításához. Az állapotrögzítés továbbra is fennmarad, azonban azt célszerűségi szempontból az Art. tartalmazza, ezáltal is biztosítva, hogy az adótörvények azonos időpontbeli besorolást vegyenek alapul.

A tárgyi adómentesség hatályának EU-harmonizálása során meg kell szüntetni a könyvtáraknak és a természetes személy eredeti szerzőknek azt a lehetőségét, hogy a tárgyi adómentességet is választhassák, mivel a vonatkozó közösségi jogszabályokban ilyen alternatíva nincs. Az előcsatlakozási eszközök működési szabályait figyelembe véve nem indokolt a SAPARD programban biztosítani a 0%-os adómérték alkalmazását.

A 306. §-ához

A szomszédos államokban élő magyarokról szóló törvény alapján utazási kedvezményt a magyarigazolvánnyal rendelkező személyek is igénybe vehetnek, ennek megfelelően a Fat. rendelkezéseit, illetve a mellékletben a kedvezményre jogosultak körét pontosítani kell.

A 307. §-ához

A törvény a Jöt. módosításainak hatálybaléptetésére vonatkozó szabályokat tartalmazza. Hatályon kívül helyezi továbbá az adómentes felhasználóknál a vámhatóság által havonta tartott helyszíni ellenőrzését a nyilvántartások havi zárásának, ami lényegében csak formai, adminisztratív, a vámhatóság kapacitását lekötő ellenőrzéseket jelentett (az érdemi, a készletek negyedéves ellenőrzése, felmérése továbbra is fennmarad). Az 1%-nál magasabb kéntartalmú és a nem szabványos fűtőolajok jövedéki adó alá vonásával párhuzamosan - a kettős adóztatás elkerülésére - kiveszi a fűtőolajokat a környezetvédelmi termékdíjfizetési kötelezettség alól az 1995. évi LVI. törvény módosításával. A szövegpontosítások pedig egyrészt a fűtőolaj új szabványában megjelölt paraméterek átvezetését, másrészt az Art. módosítás miatt a Jöt. Art-re való visszahivatkozásaiban szükséges változtatásokat jelentik.

A 308. §-ához

Figyelemmel a nemzetgazdaság érdekeire, a vámszabad területekre vonatkozó közösségi szabályozásból adaptált rendelkezések a 2003. január 1-jei általános hatálybaléptetéstől eltérően, a csatlakozási tárgyalásokon vállaltaknak megfelelően, a csatlakozás időpontjában lépnek hatályba. A képviseletre vonatkozó szabályozás átvételével, a közvetett képviseletre vonatkozó rendelkezésekre figyelemmel szükségessé vált a Hpt. értelmező rendelkezéseinek módosítása, mivel a vámügynök, mint közvetett képviselő átvállalhatja a képviselt vámfizetési kötelezettségének teljesítését. Az e tevékenysége mögötti pénzműveleteket viszont nem indokolt pénzintézeti tevékenységnek minősíteni. A vámszámla bevezetésére elegendő időt szükséges biztosítani, ezért tartalmazza a törvény e vonatkozásban a 2003. július 1-jei hatályba léptetést.

A kamarai törvény módosítása technikai jellegű, mivel az említett jogszabályi hely szerinti feladatra vonatkozó szabályzás a vámjogból időközben kikerült.

A 309. §-ához

A helyi adókról szóló törvénnyel kapcsolatos módosítás 2003. január 1-jén lép hatályba. E §-a lényegében és jellemzően az önkormányzat adóztatási mozgásterét bővíti, amikor néhány idejétmúlt, indokolatlan törvényi mentességi szabályt helyez hatályon kívül. E körben leszűkíti a telekadó-mentességet a helyi és helyközi menetrendszerinti tömegközlekedést lebonyolító szervezetek által használt telekre, tekintve, hogy a korábbi mentességi szabály indokolatlanul tág kört (a piaci alapon működő fuvarozó társaságokat) határozott meg. A mentesség szűkítése valójában nem eredményez érdemi hatást az érintett adózói körben. A törvény kiemeli az építményadó-mentes adózói körből a közszolgáltató szervezeteket. Ezen mentességi szabály anakronizmusát jól jelzi, hogy például a villamosáram- és gázszolgáltató vállalkozásokat mentesség illette meg a vállalati üdülőik után. Ezen túlmenően a törvény megszünteti azon lakások építményadó alóli mentességét, amelyek a Htv. hatálybalépése előtt működött házadóban államigazgatási határozaton alapuló mentességet élveztek. Mindez azt is jelenti, hogy - bővülvén az önkormányzatok adóztatási lehetősége - az önkormányzat hatáskörébe utalja, hogy miként kívánja adóztatni a településen lévő lakásállományt.

Szintén az önkormányzati rendeletalkotási jogosultságot érinti, hogy a hatályos Htv. 43. §-ának (2) bekezdésében biztosított, az adóbevallás benyújtásának - az adózás rendjéről szóló törvény szerinti időponttól eltérő - időpontjára vonatkozó önkormányzati szabályozási lehetőség megszűnik. Ennek eredményeként valamennyi adóalanynak, az országban egységesen az adózás rendjéről szóló törvény szerinti határidőben kell eleget tennie bevallás-benyújtási kötelezettségének.

Mindezeken túl pontosításra kerül sor az adóalap-megosztási szabályokat illetően is. A törvény egyrészt a magánszemély vállalkozóhoz hasonlóan konkrét összegben határozza meg a vállalkozásnál juttatásban nem részesülő ügyvezetője (képviselője) után figyelembe veendő személyi jellegű ráfordítás összegét, másrészt az adóalap települések közti „pontosabb” megosztása érdekében előírja a számítások négy tizedesjegyig történő elvégzésének szükségességét.

A 310. §-ához

A törvény szerint az illetékekről szóló törvényt érintő új rendelkezések 2003. január 1. napján lépnek hatályba.

A 311. §-ához

A 2003-tól hatályba lépő, a gépjárműadót érintő rendelkezések - alsó adómérték-emelés, illetve a kedvezményi mértékek korrekciója - eredményeként a Tanács 99/62. EK irányelvében meghatározott minden gépjárműre kötelező adóminimumhoz közelítünk, így részleges jogharmonizáció valósulhat meg. A törvény szerint az 1997. évi CIX. törvény 26. §-ának (5) bekezdése - amely az 1997. december 31-ig nem szabályozott katalizátorral felszerelt személyszállító gépjárművekre ma is 50%-os adókedvezményt biztosít - hatályon kívül helyezésre kerül. E szabályozás átmeneti rendelkezésként került beépítésre a Gjt-be, az elmúlt 4 év alatt ezen szabályozás - a jogbiztonság követelményét kielégítve - betöltötte funkcióját. A nem szabályozott katalizátorral ellátott gépjárművek 25%-os kedvezménye a 2003. évtől egyébként is megszűnik.

A 2004. évtől hatályba lépő rendelkezések következtében minden magyar tehergépjármű adóterhe eléri az EU-minimumot, illetve az EU tagállamokban bejegyzett gépjárművek, pótkocsik kikerülnek a Gjt. hatálya alól, így teljes lesz a jogharmonizáció a gépjárműadóban. 2004. évtől egyetlen adótétel (1000 Ft/100kg) érvényesül, ennek következtében megszűnik az önkormányzatok adó(mérték)megállapítási jogosítványa.

A 312. §-ához

A § hatályba léptető és átmeneti rendelkezések mellett módosító, kiigazító és hatályon kívül helyező rendelkezéseket tartalmaz. A módosító rendelkezések részben más jogszabályváltozásokkal, illetőleg a módosító rendelkezésekkel vannak összefüggésben pl. a Tbj. 5. § (1) bekezdés a) pontja kiegészítését indokolta, hogy az országgyűlési képviselők jogállásáról szóló 1990. évi LV. törvény 3. §-a értelmében az országgyűlési képviselő társadalombiztosítási jogállására a munkaviszonyban állókra vonatkozó szabályokat kell alkalmazni, a honvédelemről szóló 1993. évi CX. törvény értelmében a katonai szolgálatot teljesítő tartalékos katona jogállása megegyezik a szerződéses katonáéval.

A 313. §-ához

Az e §-okban foglalt módosítások alapján a társadalombiztosítási nyugellátásról szóló törvényben a foglalkoztatóknak és az egyéb szervezeteknek az előírt adatszolgáltatási kötelezettségeit egységesen a tárgyévet követő év április 20.-ig kell teljesíteniük.

A 315. §-ához

A honvédelemről szóló 1993. évi CX. törvénynek (Hvt.) a hadkötelesek táppénzpótló segély százalékos mértékére, valamint a passzív jogú táppénzre jogosító időtartam meghatározására vonatkozó rendelkezései a törvény hatályba lépésének időpontjában megegyeztek az akkor hatályos társadalombiztosítási rendelkezésekkel. E szabályozás nem követte a társadalombiztosítási pénzbeli ellátásban időközben bekövetkezett változásokat. Az így kialakult különbség fenntartása indokolatlan, ezért a törvény az összhang megteremtésére irányul. Ennek megfelelően a táppénzpótló segély százalékos mértékét 75 százalékról 70 százalékra, a passzív jogú táppénzre jogosító időtartamot 15 napról 3 napra mérsékli.

A foglalkoztatás elősegítéséről és a munkanélküliek ellátásáról szóló 1991. évi IV. törvény módosítása

A 316.-317. §-ához

A törvény a munkavállalói járulék 0,5%-os csökkentését irányozza elő a magánszemélyek járulékterheinek szinten tartása érdekében.

A szerencsejáték szervezéséről szóló 1991. évi XXXIV. törvény módosítása

A 318. §-ához

A nemzetközi tapasztalatokkal megegyezően a hazai szerencsejáték ágazat legdinamikusabban növekvő része a pénznyerő automaták üzemeltetése. A törvény megemeli a pénznyerő automaták 2000. február 15. óta változatlan játékadójának nagyságát.

A 319. §-ához

A hatályon kívül helyezések, illetőleg a szövegrész cserék döntő többségét az Art. egyéb módosuló rendelkezéseivel, illetőleg más jogszabályok rendelkezéseivel való összhang megteremtése indokolja. Korrigálja a törvény az Art. belső hivatkozásait, illetőleg hatályon kívül helyezi azokat a rendelkezéseket, amelyek az ellenőrzési és végrehajtási fejezet megújulásával e fejezetekben nyernek megfogalmazást.A

A 320. §-ához

(ld.: 213. § indokolása)

A 321. §-ához

(ld.: 215. § indokolása)

A 322. §-ához

A statisztikának az adóadatokra azonosítható formában három területen van szüksége. A külkereskedelmi statisztika EU konform működtetésében, a pénzügyi statisztikai feladatok elvégzésében és a nemzeti számlák összeállításában.

Jelenleg a külkereskedelmi statisztika a vámbizonylatok adatain alapul. Mivel az EU tagállamai között vámhatárok nem léteznek, a tagállamok közötti áruforgalom megfigyelésére egy statisztikai adatgyűjtés hivatott. Ez az adatgyűjtés - a 3330/1991 Tanácsi Rendelet értelmében - minden EU tagállam számára kötelező, így csatlakozásunkat követően hazánk számára is. A Rendelet a nemzeti adóhatóságok számára előírja, hogy az ÁFA bevallások azonosító és EU áruforgalmi érték-adatait a statisztika számára rendszeresen átadják, mivel ezek szolgálnak alapul a statisztikai rendszer működtetéséhez. A jelen törvénymódosítás azért vált szükségessé, mert a fent említett Rendelet - bár az az adatgyűjtési rendszer működtetéséhez szintén nélkülözhetetlen követelmény - arról nem intézkedik, hogy az átvett adatokat a statisztika egyedileg azonosítható módon meg is őrizheti. E feltétel jogi hátterének megteremtését a tagállamokra bízza. Miután a hatályos adózás rendjéről szóló törvény előírja a statisztikai szervek anonimizálási kötelezettségét az átvett adóadatok tekintetében, a fentiek érdekében szükséges kimondani a KSH azon jogát, hogy az átvett adóadatokat az EU által előírt keretek között azonosításra alkalmas formában megőrizheti.

Az EU saját forrásainak (ez a tagállamok EU költségvetési hozzájárulását jelenti) korrekt, pontos meghatározása a tagországok számára a 2223/96 Council Regulation-ban és a 98/527 és a 95/309 Commission Decision-ban van lefektetve. E jogszabályok előírják azon kötelezettséget, hogy mind az ÁFA alapot, mind pedig a GNP-t a statisztikai szerveknek a lehető legnagyobb pontossággal, szigorú, többszörös ellenőrzések mellett kell elvégezniük.

Az adóadatok egyedi azonosításra alkalmas módon való megőrzésére a statisztikai munka során elsősorban ellenőrzési szempontok miatt van szükség. Értékelhető adatot csak a legszélesebb kört felölelő információk birtokában lehet előállítani. Ezért szükség van a teljes körű adatfelvételekre. A teljes körűség biztosítása érdekében pedig nyomon kell követni a gazdálkodó szervek megszűnését, illetőleg átalakulását is. Az azonosíthatósággal átalakulások esetén nyomon követhető a jogutódlás is és fontos adatminőség ellenőrzési szerepe van az adott vállalkozások idősorai elemzésének. Ezt az eljárást egyébként egy - a nemzeti számla adatok minőségi követelményeit megfogalmazó - további közösségi jogszabály írja elő, a 94/168 Commission Decision. Az adatok minőségének és megbízhatóságának javítása érdekében továbbá szükség van más adatforrásból származó adatokkal történő összehasonlítható elemzések készítésére, az azonosítható adatok összevetésével el lehet végezni az adatpótlásokat, és ennek birtokában el lehet végezni a korrekciókat.

A természetes személyekre (SZJ adóalanyokra) vonatkozó azonosítható adatok kezelése tekintetében elsődleges szempont marad az anonimizálás kötelezettsége, amit a többi személyes adathoz hasonlóan kell elvégezni.

A 323. §-ához

A számviteli törvény módosítása 2003. január 1-jével lép hatályba azzal, hogy rendelkezéseit a 2002. évben indult üzleti évről készített beszámolóra is alkalmazni lehet.

A 2002. évben indult üzleti évről készített beszámolóra való alkalmazás lehetőségének megteremtését indokolja egyrészt az, hogy a törvény több olyan könnyítést, egyszerűsítést tartalmaz, amely a gazdálkodók számára előnyös, másrészt az is, hogy a 2002. évi beszámolót a törvény hatályba lépése után készítik el.

A mérlegképes könyvelői képesítéssel rendelkező és nyilvántartásba vett személyek alkalmazási feltételeként megjelölt 5 millió forintos nettó árbevételi értékhatár 10 millió forintra való felemelése a vállalkozások adminisztrációs terheinek csökkentését eredményezi.

A 324. §-ához

A szakasz a pénztár pénzügyi tervére vonatkozó egyszerűsítésekkel kapcsolatos, valamint a Munka Törvénykönyvének (Mt.) módosítására vonatkozó rendelkezéseket tartalmazza. Az Mt-ben a munkáltatói hozzájárulás fogalmát és főbb szabályait mondja ki a módosítás.

A 325. §-ához

A hatályba lépéssel kapcsolatos rendelkezések.

A jogharmonizációs célú módosítások eltérő határidejű hatályba lépését tartalmazó módosítás.

A pénztár pénzügyi tervének egyszerűsítésével összefüggő rendelkezések, valamint a Pénztártanács korábbi megszűnésének átvezetése a törvényben.

A pályakezdők kötelező pénztártagságával kapcsolatos rendelkezések, valamint a jelenlegi szabályozásban meglévő koherencia zavarok megszüntetését célzó módosítás.

A Pénztártanács megszűnésével a Pénztárak Garancia Alapjának igazgatóságába történt delegálási joga megszűnt. Ezen delegálási jog - a korábbi delegálások határidejének lejártához kapcsolódó, az általánostól eltérő hatályba lépéssel - szükségszerű módosítását, valamint azt tartalmazza a törvény, hogy az Alap ügyvezető igazgatója egyben az igazgatóság mindenkori tagja is.

A törvény szerint az államháztartás valamely alrendszerét megillető követelésekhez hasonlóan a pénztáraknak sem kell a jövőben ún. regisztrációs díjat fizetniük a felszámolási eljárás megkezdése esetén.

A 326. §-ához

A módosítás értelmében a személyi adat- és lakcímnyilvántartó szerv a továbbiakban rendszeres adatszolgáltatást köteles teljesíteni a Pénzügyi Szervek Állami Felügyeletének a Pénztárak Központi Nyilvántartásában szereplő személy elhalálozásáról, annak időpontjáról. E rendelkezés a törvény hatályba lépésével (azaz 2003. január 1-jével) hatályos.

Az 1. számú melléklethez

A törvény szerint az adómentes juttatások köre kiegészül a lakás-takarékpénztárakról szóló törvény szerint nyújtott adómentes állami támogatás jóváírt kamatával. A munkáltató által lakáskorszerűsítés céljából adható adómentes támogatások körét kiterjeszti a központosított fűtés cseréjére, az épület külső hőszigetelésére és a külső nyílászárók energia-megtakarítást eredményező cseréjére. A törvény adómentes juttatásként határozza meg a sportról szóló törvény alapján a Wesselényi Miklós Sport Közalapítvány által folyósított tanulmányi és sport ösztöndíjat.

A törvény a korszerű informatikai eszközök használatának széleskörű elterjedése érdekében adómentes juttatásként határozza meg a munkáltató által biztosított számítógép-használatot és Internet-hozzáférést, valamint a két évet meghaladóan használt számítógép térítés nélküli átengedését.

A hatályos szabályozás alapján - a természetbeni juttatások között - adómentes a gyermeknek (óvodásnak, illetve tanulónak) nyújtott, a közoktatásról szóló törvényben szabályozott közoktatási intézményi ellátás, ideértve az ellátások keretében nyújtott tankönyvtámogatást és étkezési támogatást. 2003-tól a támogatásra jogosultak körének, illetve a támogatás mértékének meghatározása - étkezési támogatás esetén - a gyermekek védelméről és a gyámügyi igazgatásról szóló törvényben, - tankönyvtámogatás esetén - a tankönyvpiac rendjéről szóló törvényben történik, ezért az előbbi módosításokat szükséges az Szja törvényben is átvezetni.

A törvény - a sportról szóló törvénnyel összhangban - az e helyen meghatározott adómentes juttatásban részesíthető személyi kört kiterjeszti a speciális világjátékokon résztvevő sportolókra is. A törvény szerint a 30 napnál hosszabb időtartamra adómentesen adható szállás és étkeztetési szolgáltatás időtartamába bele kell számítani a versenyen való részvétel idejét is.

A törvény úgy pontosítja az adómentes szénjárandóságra jogosultak körét, hogy arra a bányászatban dolgozó, valamint onnan nyugdíjba ment magánszemélyek jogosultak.

A törvény - összhangban a sportról szóló törvénnyel - az adómentes sportruházat- és formaruha-juttatásban részesíthető személyi kört kiterjeszti a sportszakemberekre, valamint az adómentes juttatásra jogosító versenyek körét kiterjeszti a speciális világjátékokra is.

A törvény szerint 2003-tól adómentes iskolakezdési támogatás már nem csak a tanév első napját megelőző két hónapon, hanem az azt követő harminc napon belül is adható, továbbá ezen támogatás nyújtható utalvány formájában is. Tartalmi változás, hogy ugyanazon gyermek után az adómentes juttatás igénybevételére mindkét szülő jogosulttá válik, s e változással összefüggésben egyszerűsödik az iskolakezdési támogatáshoz kapcsolódó adminisztráció is (a szülő nyilatkoztatását, valamint a munkáltató adatszolgáltatását felváltja az adatmegőrzési kötelezettség).

A 2. számú melléklethez

A törvény bővíti a mezőgazdasági őstermelő által elszámolható költségek körét. Az internethasználat díjának 30 százaléka, de legfeljebb évente 60 ezer forint akkor is elszámolható költségként, ha a használat csak részben szolgálja a tevékenységet.

A 3. számú melléklethez

A tárgyi eszközök, nem anyagi javak nyilvántartása - a hatályos szabályozás szerint - nem foglalja magában a tárgyi eszköz megsemmisülésével, a tárgyi eszköz elidegenítésével kapcsolatos adatokat. A törvény szerint a nyilvántartások kiegészülnek a tárgyi eszköz elidegenítése és a megsemmisülése időpontjának a feltüntetésével.

A kisvállalkozói kedvezmény érvényesítésével kapcsolatos rendelkezések szerint, ha az érvényesítést követő negyedik adóév utolsó napjáig a magánszemély nem teljesíti az előírt feltételek közül bármelyiket, többletadó fizetési kötelezettsége keletkezik. E rendelkezés hatékonyabb ellenőrizhetőségét szolgálja, hogy a nyilvántartásban fel kell tüntetni a kisvállalkozói kedvezmény igénybevételének adóévét és összegét.

Az értékpapír formájában szerzett jövedelem új előírásainak megfelelően módosul az értékpapírra és az értékpapírra vonatkozó jogok nyilvántartása.

A törvény szerint az 50 ezer forintot meg nem haladó készlet selejtezéséről jegyzőkönyv helyett nyilvántartást kell vezetni, amely magában foglalja a selejtezés időpontját, a készlet megnevezését, a selejtezés okát, a kiselejtezett készlet mennyiségét és szokásos piaci értékét.

A törvény kiterjeszti a jegyzőkönyv felvételi kötelezettséget a tárgyi eszközök selejtezése mellett a nem anyagi jószág és az 50 ezer forint beszerzési értéket meghaladó készlet selejtezésére is.

A 4. számú melléklethez

A törvény kiegészíti a költségelszámolást az iroda bérleti díjával, továbbá a magánszemély elszámolhatja az Internet használati díjának 30 százalékát, legfeljebb évi 60 ezer forintot, függetlenül attól, hogy az Internet használata csak részben szolgálja a tevékenységet.

A törvény szerint a tenyészállat beszerzési ára és a tenyészállat beszerzésével kapcsolatban felmerült kiadás elszámolható a felmerülés évében vagy választható az, hogy az értékcsökkenési leírás alapját növeli.

A törvény szerint az általános rendeltetésű számítástechnikai gép után az egyéni vállalkozó gyorsított - 50 százalékos - értékcsökkenési leírást alkalmazhat.

A hatályos Szja törvény a meliorációt a 10 százalékos, a hulladéktárolót a 20 százalékos leírási kulcs alá sorolja, de nem határozza meg e fogalmak tartalmát. A törvény e hiányt pótolva definíciót ad a meliorációra, illetve a hulladéktárolóra.

A törvény a hulladékhasznosító létesítményt besorolja a 15 százalékos leírási kulcs alá, és a hulladékgazdálkodásról szóló törvény előírásaival összhangban meghatározza e létesítmény fogalmát.

Az 5-6. számú melléklethez

A törvény az értékcsökkenési leírással kapcsolatos rendelkezéseket módosítja (például a számítástechnikai eszközök esetében 50 százalékos, a hulladékhasznosító létesítmény után 15 százalékos értékcsökkenési leírást tesz lehetővé).

A 7-9. számú melléklethez

A forgalmi adózás területén irányadó irányelv meghatározza, hogy melyek azok a termékek és szolgáltatások, melyek kedvezményes kulccsal adózhatnak, illetve mely termékek és szolgáltatások tartoznak a tárgyi adómentes körbe. Tekintettel Magyarország küszöbön álló csatlakozására az Európai Unióhoz, a módosítás közelíti az áfát mellékleteit a hivatkozott irányelv kötelezően alkalmazandó rendelkezéseivel. Így a módosítás a kedvezményes kulcsból a normál kulcsba sorolja át a következő termékeket: mákgubó, fonásra alkalmazott növényi eredetű nyersanyag, közúti járművekhez tartozó katalizátor, bemutatási (oktatási) célra szolgáló termékek, könyvet helyettesítő CD lemez. Szolgáltatások közül normál kulcs alá kerül a zeneműkiadás; raktározás, az áruszállítás; a kedvezményes kulcsban levő postai tevékenységek; a kutatási- fejlesztési tevékenység; a gazdasági tevékenységet segítő szolgáltatások a mezőgazdasági termelésben használt szolgáltatások kivételével; kéménytisztítás és tüzeléstechnikai szolgáltatás; a film- és videó gyártás, valamint -terjesztés; a mosás, vegytisztítás, textilfestés.

A kedvezményes kulcsból a tárgyi mentes körbe kerülnek át a zsűriszámmal ellátott, egyedi, népművészeti és iparművészeti termékek.

Szintén jogharmonizációs okok miatt a módosítás értelmében tárgyi mentesség helyett normál kulcs vonatkozik a lakóingatlanok kezelésére, az igazságügyi szakértők által végzett szakértői tevékenységre, az önálló bírósági végrehajtó tevékenységére, az ügyvédek tevékenységére, a műemlékvédelmi szakértésre, az egészségügyi tervezésre és módszertani feladatokra, a tudományos rendezvények lebonyolítására, valamint a közös ismeretterjesztés, ismeretszerzésre.

A harmonizáció jegyében a könyvtári, levéltári, múzeumi és egyéb kulturális szolgáltatások kedvezményes adókulcsba kerülnek. A 6. irányelvvel való teljes összhangot szolgálja továbbá, hogy az oktatás terén az iskolarendszeren kívüli felnőttoktatás adókötelessé válik, míg a közszolgálati műsorkészítés esetében csak közvetlenül a hallgatók, nézők felé történő műsorszolgáltatásra vonatkozik a tárgyi mentesség.

A módosítás több pontosító rendelkezést is tartalmaz, melyek egy része továbbra is a termékazonosító rendszer váltás nem tervezett következményeit korrigálja. Így kedvezményes adómérték vonatkozik a méztermelésnél használt propoliszra, illetve kizárólag az emberi fogyasztásra alkalmas olajok kedvezményezett köre is bővül, ugyanakkor a gyümölcsszörpöket és -sűrítményeket a többi itallal azonos módon 25%-os adókulcs terheli majd. Pontosítás történt a kedvezményezett orvosi eszközök körében is. A korábbi szándékkal összhangban csak a fecskendőhöz tartozó orvosi tűt kedvezményezi a módosítás, illetve összhangba kerülnek a hivatkozott vámtarifaszámok alá sorolt fogászati termékek és azok megnevezése. A kompenzációs felárra jogosító termékek körébe pedig visszakerülnek a zöldségpalánták.

Ásványvizek esetében a kedvezményes adókulcs alkalmazását az áfát jelenleg az Országos Gyógyhelyi és Gyógyfürdőügyi Főigazgatóság (OGYFI) minősítéséhez köti. Hatásköri változások miatt azonban a külföldön palackozott ásványvizek esetében a tanúsítást az Országos Élelmezés- és Táplálkozástudományi Intézet (OÉTI) végzi. A módosítás ezt a változást követi le.

Az egységes jogalkalmazás elősegítése érdekében a módosítás egyértelművé teszi, hogy csak a tüzelőanyagként használt tőzeg kedvezményezett termék, illetve az egészségügyi termék helyett orvostechnikai és gyógyászati segédeszközökre utal majd a törvény.

A tárgyi adómentes tevékenységek köre bővül, így a földterület értékesítése, bérbeadása kiegészül az erdő és halastó bérbeadásának SZJ-számával. Az idei év során hatályba lépett 221/2001. (XI. 21.) Korm. rendelet a külföldi utas számára adható általános forgalmiadó-visszatérítésről új konstrukcióban is lehetővé teszi az utasok számára történő adó-visszatérítést. A módosítás rendezi, hogy minden adó-visszatérítést végző adóalany azonos megítélés alá essen.

A 10-11. számú melléklethez

A Fat. melléklete szöveges részének, illetve a vámtarifaszámok módosításának oka az adóztatandó termékkör pontosítása, és az állapotrögzítő rendelkezés óta a termékazonosító rendszerben bekövetkezett módosítások leképezése.

Mivel a diesel-üzemű gépjárműveket nem lehetséges katalizátorral felszerelni - a káros anyag kibocsátását ezen gépjárműveknél utóégető vagy utókezelő berendezéssel mérsékelhető -, egyetlen diesel-üzemű gépjárművet sem lehet a 8703 vámtarifaszám kedvezőbb fogyasztási adótételű alszámai alá besorolni. A törvény azon jogalkotói szándékot juttatja érvényre, hogy környezetkímélő járművekre kedvezményes adótétel vonatkozzon. A módosítással a környezetbarát diesel-autók is bekerülnek a kedvezményezett körbe.

A 12. számú melléklethez

Az illetéktörvény Mellékletében az arányok helyreállítása érdekében igazítja ki a törvény - többek között - a szabálysértési eljárás, az állampolgársággal kapcsolatos eljárás, a jogszabályról és joggyakorlatról kiállított bizonyítvány illetékét, valamint a másolat és kivonat illetékét, továbbá a fordítás és hitelesítés illetékét, ide értve az állami levéltár által készített másolat illetékét is, az iskolai, tanfolyami bizonyítványmásolat, másodlat illetékét, az anyakönyvi és névváltoztatási eljárás, a vízügyi hatósági eljárás, a környezetvédelmi, természetvédelmi hatósági eljárás illetékét, mivel ezekben az eljárásokban fizetendő illetékmértékek az eljárás valós költségeit ma már nem fejezik ki. (Melléklet I.-VIII. X., XIII.-XIV., XXII. cím stb.)

A törvény a külön illeték alá vont eljárások közül az útlevél hatósági eljárásban változatlanul hagyja mind az öt éves érvényességi idejű, mind az öt évet meghaladó érvényességi idejű útlevél (1996. évben megállapított) 4000, illetőleg 6000 Ft-os mértékét.

Új fizetési kötelezettséget állapít meg a törvény a soron kívüli eljárás esetében, melynek alapját a külföldre utazásról szóló 1998. évi XII. törvény végrehajtására kiadott 101/1998. (V. 22.) Korm. rendelet 21. §-ának (2) bekezdése teremti meg. Az említett jogszabályhely a soron kívüli eljárás kérelmezésének feltételét az ehhez fűződő fontos érdek igazolásával határozza meg.

Tekintettel arra, hogy a „fontos érdek” fogalma - szubjektív elemei miatt - terminológiailag igen nehezen határozható meg, a hivatkozott kormányrendelet sem tartalmaz erre vonatkozó meghatározást, illetőleg taxációt. A fentiekből eredően lényegesen szélesebb igénylői kör él a soron kívüli eljárás kérelmezésének lehetőségével, mint a jogalkotó által preferálni kívánt valóban fontos érdek azt indokolná. Az útlevél kiadás számadatainak több évet átfogó statisztikai elemzése alapján megállapítható, hogy az ügyfelek mintegy 25%-a kéri az útlevél kiadására irányuló kérelmének soron kívüli eljárásban történő elbírálását. A soron kívüli eljárás az öt napos elintézési határidőre tekintettel anyagi és személyi többletterhelést jelent mind az elbíráló hatóság, mind az eljárásban közreműködőként résztvevő szervek számára. Ennek a többletterhelésnek az ellentételezése a hatályos szabályozásban nem tükröződik. Az emeléssel a törvénynak az a célja, hogy egyrészt megfontoltabb eljárás kezdeményezésre ösztönözze a polgárokat, másrészt biztosítaná az Itv. preambulumában megfogalmazott, „az állami és a társadalmi feladatokhoz való arányos hozzájárulás” elvének érvényesülését is. (Melléklet IX. cím I/3. pont)

A gépjárművezetők egészségügyi alkalmasságáról szóló jogi szabályozás az egészségügyi vizsgálaton történő részvételt a járművezető életkorához köti. Így például a 70. életév betöltését követően 2 évenként kell orvosi vizsgálaton részt venni. Az Európai Uniós feltételeknek megfelelő 2001. január 1-jét követően kibocsátott vezetői engedélyekbe azonban az érvényességi időt utólag bejegyezni nem lehet, így minden esetben az okmány cseréjére van szükség. A Melléklet IX. címének III/1.-2. pontja módosításával megteremthetők az okmány érvényességéhez jobban igazodó differenciált illetékfizetési kötelezettségek a forgalmi okmányok esetében is.

Az építésügyi hatósági eljárások illetékei utoljára 1999. évtől módosultak. A speciális és sokrétű szakértelmet igénylő hatósági eljárások költségigénye egyrészt indokolja a magasabb illetékmértéket, másrészt a törvény - a végrehajtás egyszerűsítése érdekében - tovább igazodik a hatályos építésügyi jogszabályokhoz. (Melléklet XV. cím)

A törvény változatlanul hagyja az ingatlan-nyilvántartási eljárás illetékének illetékmentes rendelkezéseit (Melléklet XVI/6.), ugyanakkor egyéb tekintetben a költségigényekhez illeszti az új mértékeket. Az ingatlan-nyilvántartási bejegyzésről szóló határozat ellen benyújtott fellebbezés illetékének 6000 Ft-os mértéke a fellebbezési eljárás általános mértékében bekövetkezett emeléshez igazodik. (Melléklet XVI. cím)

A 13. számú melléklethez

A személyi jövedelemadóról szóló törvénynek módosulnak a termőföld bérbeadásából származó jövedelemre vonatkozó szabályai. A törvény ehhez igazodva módosítja e jövedelemtípus adóztatásához kapcsolódó adatszolgáltatás szabályait.

A devizakorlátozások megszüntetéséről szóló 2001. évi XCIII. törvény rendelkezése alapján - a hitelintézetek cégbírósági adatszolgáltatására tekintettel - 2002. június 1-jétől megszűnt a hitelintézetek állami adóhatósághoz teljesítendő, a bankszámla megnyitásra vonatkozó adatszolgáltatási kötelezettsége. A törvény a teljeskörű, zárt adatszolgáltatás visszaállítása érdekében az Art. 3. számú mellékletének D. fejezetét kiegészíti a pénzforgalmi bankszámlát vezető hitelintézet által megnyitott és megszüntetett, a cégjegyzékbe be nem jelentett bankszámlákra vonatkozó adatszolgáltatással. Az adminisztráció egyszerűsítése érdekében az adatszolgáltatást a korábban hatályos rendelkezéssel ellentétben nem folyamatosan, hanem a megnyitást, megszüntetést követő hó 15. napjáig kell teljesíteni.

A 14. számú melléklethez

A legjelentősebb költségvetési kapcsolatokkal bíró adózók adóztatási feladatait az APEH Fővárosi és Pest megyei Kiemelt Adózók Igazgatósága (KAIG) látja el. Ezek az adózók az Art. 7. számú mellékletében meghatározott, a költségvetési kapcsolatok nagyságát mérni hivatott értékhatárok elérése alapján kerülnek a KAIG hatáskörébe. Annak érdekében, hogy az igazgatóság illetékessége valóban csak a legjelentősebb adózókra terjedjen ki, az új melléklet az értékhatárok valorizálását, valamint egy új mutatószámot az ún. adóteljesítményt vezet be. Az új mutatószám az eddig alkalmazott kiemelési paraméterek helyébe lép. A nettó költségvetési kapcsolat és a visszaigényelt általános forgalmi adó összege, mint mérőszámok nem tükrözték megfelelően az adókapcsolatok nagyságát. Az új mutatószám alkalmazása ugyanakkor lehetőséget ad a kiemelés és a kockázatkezelés közötti összhang biztosítására is. A naptári évtől eltérő üzleti évet választó adózókra különös szabályok kialakítása indokolt, mivel az eredményhez kapcsolódó kötelezettségek - adott esetben - még nem ismertek az adóév január 1-jén. Ezen túlmenően a törvény a jogutódlás esetét is rendezi oly módon, hogy ha az új adózó szervezeti változással jön létre - a szétválás esetét kivéve -, a jogutód adóztatási feladatait továbbra is a KAIG látja el, mivel adókapcsolatának volumene ezt indokolja. 2003. január 1-jétől már csak azon adózók adóztatását végzi a KAIG, amelyek az új feltételeknek megfelelnek.