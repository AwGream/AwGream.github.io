2000. évi CXXII. törvény indokolása

a külföldre utazásról szóló 1998. évi XII. törvény módosításáról

-----STARTING---POINT---ALTALANOS--- 

A külföldre utazással kapcsolatos alapvető rendelkezéseket, az úti okmányra vonatkozó általános szabályokat, a külföldre utazást korlátozó rendelkezéseket, az eljárás alapvető szabályait, továbbá az adatkezeléssel és az adatszolgáltatással kapcsolatos alapvető szabályokat a külföldre utazásról szóló 1998. évi XII. törvény állapítja meg.

A törvény lehetővé teszi, hogy a szülői felügyeleti jog megszűnése esetén a kiskorú úti okmányát az útlevél hatóság visszavonja, ha az okmányt a szülői felügyelet gyakorlására jogosulttá váló személynek a másik szülő nem adta át. A törvény eddig ugyanis nem rendelkezett a szülői felügyelet megszűnése, szünetelése esetében teendő intézkedésekről.

Emellett a törvény pontosítja az úti okmány nyilvántartás adattartalmát. A törvény hatályos szövege csak a külföldre utazás korlátozásának tényét jeleníti meg az adatkörben, de nem utal a korlátozás átmeneti feloldásának eseteire, márpedig ez az állampolgárok alapvető jogát érintő adatkör, amelyet törvényben szabályozni kell.

A törvény lehetővé teszi a külföldre utazásban korlátozottak, illetőleg az érvénytelen úti okmánnyal rendelkezők adataihoz való közvetlen hozzáférést a Határőrség részére, az okmányhasználat jogszerűségének gyors ellenőrzése, illetőleg a jogosulatlan külföldre utazás megakadályozása céljából.

A személyazonosító igazolvány kiadására irányuló eljárásban lehetővé válik, hogy a személyazonosság megállapítása érdekében az útlevél hatóság, illetőleg a központi adatkezelő szerv a szükséges adatokat átadja a személyi adat- és lakcímnyilvántartás részére. A hatályos szabályozás szerint az útlevél bemutatása elegendő a személyazonosító igazolvány kiadására irányuló eljárásban, ha a polgár adataiban nem következett be változás. A javasolt rendelkezéssel biztosítható a személyazonosságot egyaránt igazoló két okmány adattartalma megegyezőségének ellenőrzése.

A törvény rendelkezik arról, hogy a diplomata és a külügyi szolgálati útlevelek esetében az adatszolgáltatást csak a Külügyminisztérium - mint útlevélhatóság - teljesítheti.

Ezzel kizárható a nyilvántartásból való illetéktelen adatlekérdezés, illetőleg az, hogy az adatszolgáltatás során nemzetbiztonságot veszélyeztető adathozzáférés történjen.

Az adatszolgáltatás körében a tervezet az adatkör pontosítása mellett javaslatot tesz arra is, hogy a jövőben az adatszolgáltatásért - ahogy az a személyazonosításra alkalmas más okmányok, illetve nyilvántartások esetében is megvalósult - igazgatási szolgáltatási díjat kelljen fizetni. A jelenlegi gyakorlat szerint az úti okmány nyilvántartásból történő adatszolgáltatásért általános beadványi illetéket - 1500 Ft-ot - kell fizetni.

Az illeték mértéke nem függ attól, hogy az adatkérés hány személyre terjed ki, ezért nem feleltethető meg az adatszolgáltatási eljárás tényleges költségeinek. A tervezet az igazgatási szolgáltatási díj mértékének rendeletben történő meghatározására a belügyminisztert és a pénzügyminisztert együttesen hatalmazza fel.

-----STARTING---POINT---RESZLETES---

Az 1. §-hoz

A kiskorú útlevelének kiadásához a szülői felügyeletet gyakorló szülők együttes nyilatkozata szükséges. Az útlevél kiadásához a szülői felügyelet jogát együttesen gyakorló mindkét szülő hozzájárul. Ha valamelyik szülő az útlevél érvényességi ideje alatt - bármely okból - ezt a hozzájárulását vissza kívánja vonni, az alapul szolgál az útlevél visszavonására, hiszen ezt a jogát a szülőnek nem lehet kizárni. Abban az esetben, ha valamelyik szülő szülői felügyeleti joga megszűnik vagy szünetel, - ennek igazolása mellett - a másik szülő jogosult a hozzájárulás megadására és az úti okmány igénylésére.

A törvény hatályos rendelkezése lehetővé tette, hogy a kiskorú részére már kiadott útlevél esetében az a szülő, akinek a szülői felügyeleti joga megszűnt, a másik szülőnek átadhassa a kiskorú útlevelét. Az útlevél hatósági eljárás gyakorlati tapasztalatai azonban azt bizonyítják, hogy a szülői felügyeleti jogot elvesztett szülők gyakran nem élnek ezzel a lehetőséggel, az okmányt a jogosult szülőnek nem adják át.

A törvény szerint vissza kell vonni azt az úti okmányt, amelyet a jogosult szülőnek - a törvényi lehetőség ellenére - nem adtak át. A jogosult szülő kérelmére ebben az esetben határozattal vissza kell vonni a kiskorú útlevelét és újból ki kell adni a szülői felügyelet jogát gyakorló szülőnek.

A visszavont úti okmány, illetve az az úti okmány, amelynek kiadásához a szülő nem járult hozzá, utazásra nem használható fel, hiszen érvénytelen.

Ezzel megakadályozható, hogy kiskorú szülői hozzájárulás nélkül külföldre távozhasson. Ez utóbbi módosító rendelkezés nem érinti azokat a polgárokat, akik a törvény 5. §-ának (4) bekezdésében foglaltaknak önkéntesen eleget tesznek, azaz önkéntes jogkövetés esetében az útlevél hatóság eljárására továbbra sincs szükség.

A 2. §-hoz

1. A törvény pontosítja az útlevél hatóság által kezelhető adatok körét. A törvény hatályos szövege például nem tette lehetővé, hogy az útlevél hatóság végezze a cselekvőképtelen vagy korlátozottan cselekvőképes személy törvényes képviselőjére vonatkozó adatok kezelését, pedig az úti okmány kiadására irányuló eljárás során ezek az adatok nem nélkülözhetők.

2. Emellett a törvény felsorolja azokat az adatokat is, amelyeket az útlevél hatóság a külföldre utazás jogának korlátozása és a korlátozás átmeneti feloldása miatt kezel.

A 3. §-hoz

1. A törvény lehetővé teszi, hogy a határforgalom ellenőrzését szolgáló nyilvántartást vezető szerv hozzáférjen az állampolgárok úti okmányának az adataihoz. A határőrizeti szerv adatkezelésének célja a jogosulatlan külföldre utazás megakadályozása, hiszen az érvénytelen úti okmány külföldre utazásra nem használható fel, a törvényben meghatározott okok bekövetkezése esetén pedig a polgár nem utazhat külföldre.

2. A személyazonosító igazolvány kiadására irányuló eljárásban lehetőség van arra, hogy a polgár csak az érvényes útlevelét mutassa be személyes adatainak igazolására. A személyazonosság és a személyes adatok helyességének megállapításához nélkülözhetetlen, hogy az útlevél nyilvántartás és a személyiadat- és lakcímnyilvántartás között meghatározott, s mindkét nyilvántartásban kezelt adatkör tekintetében az adategyeztetés lehetővé váljon.

A 4. §-hoz

1. Az adatszolgáltatás során a közölhető adatkört a leánykori családi és utónévvel ki kell egészíteni.

A törvény garanciális szabálya szerint az adatszolgáltatás címzettje csak az lehet, aki, illetőleg amely szervezet egyébként jogosult a közölt adatok megismerésére. A közölt adatkörből is haladéktalanul törölnie kell az adatkérőnek az érintett arcképmására és sajátkezű aláírására vonatkozó adatot, mégpedig a személyazonosítást követően haladéktalanul. E rendelkezés alól csak az érintett hozzájárulása vagy törvény adhat felmentést.

2. A diplomata és a külügyi szolgálati útlevelek kiadására irányuló I. fokú hatósági eljárás lefolytatása a Külügyminisztérium hatáskörébe tartozik. A törvény szerint az ezen okmányok azonosításához szükséges adatoknak az adatkérő szervek és szervezetek részére történő közlésére a Külügyminisztérium jogosult.

3. A törvény - hasonlóan a személyiadat- és lakcímnyilvántartásból, valamint a közúti közlekedési nyilvántartásból történő adatszolgáltatáshoz -, az adatszolgáltatási eljárás tényleges költségeihez igazodó igazgatási szolgáltatási díj megfizetését írja elő.

-----STARTING---POINT---VEGE---