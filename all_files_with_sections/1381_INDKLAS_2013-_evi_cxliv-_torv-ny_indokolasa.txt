2013. évi CXLIV. törvény indokolása

a Magyarország 2013. évi központi költségvetéséről szóló 2012. évi CCIV. törvény módosításáról

-----STARTING---POINT---ALTALANOS---

Általános indokolás

Az Országgyűlés és a Kormány az elmúlt időszakban több olyan fontos jogszabályt alkotott, illetve döntést hozott, melynek következtében szükséges a 2013. évi központi költségvetési törvény módosítása. A törvény egyes szabályok pontosítása mellett olyan változásokat vezet át a hatályos törvényen, melyek az időközben megszületett más jogszabályok és kormányzati döntések végrehajtását segítik vagy azok következményei.

A törvényben szereplő módosítások a következő témákat érintik:

- a pedagógus életpályához kapcsolódó illetményemelés;

Az Országgyűlés kötelezettséget vállalt a nemzeti köznevelésről szóló 2011. évi CXC. törvény módosításával a pedagógusok új illetmény-előmeneteli rendszerének - mint a pedagógus életpálya súlyponti részének - teljes körű, ütemezett bevezetésére. Ennek értelmében első lépésként 2013 szeptemberében a várható teljes keresetnövekedés kiadásainak 60%-át, majd 2017 szeptemberéig bezárólag, tanév indításkor, évente további 10-10%-át biztosítja a költségvetés a pedagógustársadalom (köztük az óvodapedagógusok) anyagi megbecsülésének érdekében.

Jelen törvénymódosítás mintegy 160 ezer pedagógus számára, összesen 32,5 milliárd forintot tesz a köznevelés ágazatába - az állami, önkormányzati és más intézményfenntartók támogatási előirányzataiba - beépíteni a 2013. év szeptemberétől megemelt bérek ez évi kifizetésének forrásául.

- a nem állami köznevelés finanszírozási rendjének változása;

Az új köznevelési rendszer végrehajtása érdekében paradigmaváltást tartalmaz a törvény a nem állami/nem önkormányzati feladatellátás finanszírozása területén is. A költségvetési törvény 2013. szeptember 30-áig szabályozza a nem állami köznevelési tevékenység finanszírozását, az ehhez kapcsolódó új típusú finanszírozás bevezetésére 2013. október 1-jétől kerül sor.

Az állami/önkormányzati intézményrendszerrel valóban azonos pénzügyi feltételek megteremtése érdekében a mai - sok vitát kiváltó - pénzellátási gyakorlatot a jövőben egy, ún. átlagbéralapú finanszírozás váltja fel, amit az egyházak és a nemzetiségi önkormányzatok számára további működési támogatás egészít ki. Az új megoldás szerves részét képezi a hitoktatás megújuló támogatása is.

- a humánszolgáltatók támogatásának megemelése (közoktatási, szociális);

A köznevelési és szociális humánszolgáltatók esetében a finanszírozási modell alapjaiban megváltozott 2013-ban. Az új modell, valamint a finanszírozás paramétereiben bekövetkezett egyéb, év közbeni változások miatt szükség van a központi támogatás megemelésére.

A módosítás megnöveli a köznevelési és szociális célú nem állami humánszolgáltatók támogatását, egyúttal a Kormány döntéséhez kötötten „felülről nyitottá” teszi ezen előirányzatokat annak érdekében, hogy biztosan elegendő és a pontosan szükséges mértékű forrás álljon rendelkezésre a költségvetésben.

- az E.ON magyarországi gázüzletágának megvásárlásához szükséges fedezet biztosítása;

Az állam szerepének erősítése különösen lényeges a stratégiailag kiemelt fontosságú energiagazdálkodásban. A gazdaság jelenlegi viszonyai között az E.ON SE hazai földgázipari érdekeltségeinek - nevezetesen az E.ON Földgáz Trade Földgázkereskedő Zártkörűen Működő Részvénytársaság és az E.ON Földgáz Storage Földgáztároló Zártkörűen Működő Részvénytársaság által kibocsátott részvények - megszerzésével biztosítható, hogy a gáztárolók a magyar gazdaság érdekei szerint működjenek és a jövőbeli gázszállítási szerződés magyar szempontok alapján szülessen meg.

Az MVM Magyar Villamosművek Zrt. erre a célra rendelkezésére álló forrásai mellett a magyarországi gázüzletág megvásárlásához 71 milliárd forint költségvetési fedezet biztosítása szükséges.

- a szövetkezeti hitelintézeti szektor stratégiai átalakításához kapcsolódó kormányzati döntések átvezetése;

A Kormány a takarékszövetkezeti szektor átalakításáról és újjászervezéséről, valamint a szükséges forrás biztosításáról szóló 1367/2013. (VI. 24.) Korm. határozatban a szövetkezeti hitelintézeti szektor egészének stratégiai átalakítására vonatkozó koncepció megvalósítása érdekében legalább 100 milliárd forintos fedezet biztosítását írta elő az Integrációs Szervezet számára.

A szövetkezeti hitelintézetek integrációjáról és egyes gazdasági tárgyú jogszabályok módosításáról szóló törvény rendelkezései szerint az Integrációs Szervezet részére a Magyar Fejlesztési Bank Zrt. (mint a szervezet tagja) bocsátja rendelkezésre a törvény rendelkezései szerint megállapítandó összeget. Az MFB Zrt. tőkeemelése e rendelkezések végrehajtását, így áttételesen a hitelezési tevékenység és ezáltal a gazdasági növekedés élénkítését szolgálja.

- az önkormányzati adósságkonszolidációt érintő módosítás;

Az önkormányzatokat érintő fontos változás, hogy a törvény hatályon kívül helyezi a 2013. évi költségvetési törvény azon rendelkezéseit, melyek lehetővé teszik, hogy az önkormányzati adósságkonszolidációt követően a részleges átvállalással érintett települési önkormányzatoknál maradt, az adósságkonszolidációba bevonható adósságelemeket a hitelezők felkínálják átvállalásra az államnak.

A módosítást az indokolta, hogy a 2012. év végén és 2013 első félévében végrehajtott adósságkonszolidáció a települési önkormányzatokat az őket sújtó adósságteher jelentős részétől megszabadította. Így nem szükséges és nem is indokolt a fennmaradt önkormányzati adósságállomány olyan további állami átvállalása, mely eltérő finanszírozási helyzetet eredményezne az egyes önkormányzatok között.

- a Nyugdíjbiztosítási Alap és az államháztartás központi bevételei közötti átcsoportosítási lehetőség megteremtése;

A 2013-ban bevezetett új kisvállalati adók esetében a tervezés során azzal a technikai feltételezéssel számolt a költségvetés, hogy minden vállalkozás a számára legkedvezőbb adózási formát választja. Az átlépők tényleges száma azonban e feltételezést nem igazolta, az lényegesen kisebb számban valósult meg. Ennek okán elmaradás várható az új adónemekből származó bevételeken (kisadózók tételes adója, kisvállalati adó), ugyanakkor több bevétel várható az új adónemek által kiváltott adók (így főként a szociális hozzájárulási adó, szakképzési hozzájárulás, személyi jövedelemadó és a társasági adó) esetében.

A Kormány célja, hogy a vállalkozások mielőbb megtalálják a számukra leginkább kedvező adózási formát. Az idei évben a feltételezettől eltérő tapasztalatok miatt ugyanakkor szükséges az adóbevételek átcsoportosítási lehetőségének megteremtése a Nyugdíjbiztosítási Alap és az államháztartás központi bevételei között.

- az e-útdíjrendszerhez kapcsolódó többletköltségek biztosítása;

Az e-útdíj rendszerhez kapcsolódóan - a végleges működési költségszükségletek meghatározása után - többletköltségek merültek fel, melynek pénzügyi rendezésére a szükséges forrást elő kell teremteni.

- a kiállítási garanciavállalás keretének megemelése;

A 2013. évben számos kulturális és turisztikai jelentőséggel bíró kiállítás megrendezésére került és kerül sor, amelyeknél a kereskedelmi biztosítás helyett az állam által vállalt kiállítási garancia szolgál fedezetül a külföldi kölcsönadók felé, megtakarítva ezzel a biztosítás díját. A jelenlegi keretemelés a Szépművészeti Múzeumban bemutatandó „Caravaggiótól Canalettóig” című kiállítás zavartalan megrendezését biztosítja.

- a Magyar Nemzeti Filmalap Zrt. finanszírozását érintő változtatás;

A Magyar Nemzeti Filmalap Zrt. feladatai ellátásának finanszírozására a hatoslottó játékadójának megfelelő összeget kell biztosítani, ennek érdekében a költségvetési törvény lehetővé teszi az érintett kiadási előirányzat túllépését a játékadó bevétel mértékéig. A Kormány a kormányzati rendkívüli intézkedések előirányzatának terhére 600 millió forinttal megnövelte ezt a kiadási előirányzatot. Tekintettel arra, hogy a jelenlegi szabály alapján ez az összeg is beleszámít a játékadóhoz viszonyítandó összeghez - pedig az más célt szolgált - szükséges a költségvetési törvény normaszövegének megváltoztatása.

- az évközben felmerült többletigények (felsőoktatás, EU Önerő Alap) kezelése.

A jelentkező többletigények közül a törvény - részben a magyar felsőoktatás megújításáról szóló 1668/2012. (XII. 21.) Korm. határozat 2. pontjában tett kormányzati vállaláshoz kapcsolódóan - 11 milliárd forint többletforrást biztosít a felsőoktatás 2013. évi működéséhez, megemelve a Kormány márciusi intézkedése nyomán 2 milliárd forinttal létrehozott, majd további 1 milliárd forinttal növelt, a felsőoktatási intézmények strukturális átalakítását elősegítő Felsőoktatási Struktúraátalakítási Alap előirányzatát.

A 2012. évben létrehozott EU Önerő Alap 30 milliárd forint támogatási kerete 2013 közepén gyakorlatilag kimerült, így az uniós projektek önerejéhez a szükséges forrást biztosítani nem tudó közszféra-kedvezményezettek (pl. önkormányzatok) további nagyszámú igényére tekintettel új forrás bevonása szükséges az európai uniós támogatással megvalósuló projektek végrehajtásának elősegítése érdekében. A keret 20 milliárd forint összeggel történő bővítését kiemelten a derogációs kötelezettséggel érintett ivóvízminőség-javító, szennyvíz- és hulladékkezelési projektek sikeres befejezése, valamint a 2007-2013 programozási időszak EU fejlesztési támogatásainak mielőbbi maradéktalan felhasználása indokolja.

Kiemelendő, hogy a törvényben szereplő változások az uniós módszertan szerinti államháztartási egyenleget és az államadósság csökkentésének követelményét nem érintik.

A pénzforgalmi hiány két módosítás miatt ugyan 171 milliárd forinttal nő, ám ezen tételek (az E.ON SE hazai földgázipari érdekeltségeinek megvásárlása és a takarékszövetkezeti szektor megerősítése miatti tőkeemelések) az uniós módszertan szerint - jelen információk alapján - vélhetően nem befolyásolják az egyenleget, mivel ún. piaci műveletnek minősülnek.

A módosításban szereplő többi kiadásnövekedés az Országvédelmi Alap összegének csökkenése mellett valósul meg, úgy, hogy az Alap tartalékai ezt követően is jelentősek maradnak. E kisebb mértékű tartalékcsökkentés, a túlzott deficit eljárás lezárása érdekében három lépcsőben hozott, az államháztartási egyenleget javító intézkedések:

- az állami kiadások csökkentése (93 milliárd forint),

- a Beruházási Alap létrehozása és

- az adórendszer módosítása (összegében legjelentősebb tételként a hitelintézetek és pénzügyi vállalkozások egyszeri 75 milliárd forintos befizetése),

valamint a magyar gazdaság tervezettet várhatóan meghaladó bővülése teszi lehetővé a törvényben szereplő kiadások teljesítését.

Az Európai Unió módszertana szerinti változatlan hiánycél mellett így az államadósság a Kormány számításai szerint csökkenhet. Az államadósságról, annak 2013. évi várható mértékéről a Magyarország gazdasági stabilitásáról szóló a 2011. évi CXCIV. törvény 5. § (1) bekezdése alapján tájékoztató készül, melyet szeptemberben ad át a Kormány az Országgyűlés illetékes bizottságának és a Költségvetési Tanácsnak.

-----STARTING---POINT---RESZLETES---

Részletes indokolás

Az 1. §-hoz

A törvény tartalmi módosításainak megfelelő átvezetése a főösszegeken.

A 2. §-hoz

A Magyar Nemzeti Filmalap Zrt. számára nyújtandó költségvetési források tulajdonosi támogatásként jelennek meg, amelyek egyaránt szolgálják a társaság filmszakmai, ágazati tevékenységének, továbbá e tevékenység végrehajtását szolgáló funkcionális feladatok finanszírozását. A módosítás azt biztosítja, hogy az ágazati tevékenység fedezetére a filmtörvény 9/A. §-a alapján, a hatoslottóból származó játékadóhoz kötött forrásjuttatás elve ne sérüljön.

A 3. §-hoz

Az állami felsőoktatási intézmények számára is biztosítani kell, hogy a gyermek-, tanulóétkeztetés és az ingyenes tankönyvek beszerzésének támogatásához hozzájussanak az általuk fenntartott intézményekben nevelt-oktatott gyermekek, tanulók után az új finanszírozási rendszerben is.

A 4. §-hoz

A szociál- és nyugdíjpolitikáért felelős miniszter felhatalmazást kap, hogy az államháztartásért felelős miniszterrel egyetértésben a Nyugdíjbiztosítási. Alap bevételi többletét kezelje.

Az 5. §-hoz

A nemzeti köznevelésről szóló 2011. évi CXC. törvény (a továbbiakban: Nkt.) 2013. szeptember 1-jével hatályba lépő rendelkezései alapján a központi költségvetés a nemzetiségi önkormányzat, az egyházi jogi személy, a vallási tevékenységet végző szervezet és más személy vagy szervezet által fenntartott intézmény köznevelési feladatainak ellátásához támogatást biztosít, amelynek feltétele, hogy a köznevelési intézmény a működési engedélyben foglaltaknak megfelelően végezze tevékenységét. A finanszírozás az állami, önkormányzati fenntartású intézményekkel azonos mértékben történik.

A támogatások mértékének meghatározásánál a Kormány a tényleges állami ráfordítást vette alapul. A támogatások két részre tagozódnak: a fenntartott nevelési-oktatási intézmény pedagógusainak és a nevelő-, oktató munkát közvetlenül segítők átlagbér alapú támogatására, továbbá a nemzetiségi önkormányzat, a bevett egyház és a nem állami felsőoktatási intézmény által fenntartott nevelési-oktatási intézményre és pedagógiai szakszolgálati intézményre tekintettel járó működési támogatásra.

Az átlagbér alapú támogatás - az azonos finanszírozás elvére tekintettel - intézménytípusonként kerül meghatározásra. Az átlagbér alapú támogatás összege fedezi a nevelési-oktatási intézményekben, valamint a pedagógiai szakszolgálatokban dolgozó pedagógusok és a nevelő- és oktatómunkát közvetlenül segítő alkalmazottak illetményét, munkabérét és ezek járulékait számított átlagbér formájában.

Az átlagbér alapú támogatásnál a vezető-pedagógusok és beosztott pedagógusok létszáma a Klebelsberg Intézményfenntartó Központ (a továbbiakban: KLIK) által fenntartott nevelési-oktatási intézmények tanulólétszámához viszonyított tényleges pedagóguslétszám alapján, a nevelő- és oktatómunkát közvetlenül segítők létszáma a kormányrendeletben meghatározottak szerint, a tanulólétszám függvényében kerül megállapításra. A pedagógusok és a nevelő-, oktatómunkát közvetlenül segítők bér- és járulékköltsége a KLIK által fenntartott nevelési-oktatási intézményekben foglalkoztatott pedagógusok és a nevelő-, oktatómunkát közvetlenül segítők bér- és járulékköltsége alapján átlagbér alapú támogatás formájában került meghatározásra intézménytípusonként. Az egy főre jutó átlagbér úgy kerül megállapításra, hogy az éves bértömeg a KLIK által fenntartott nevelési-oktatási intézményekben dolgozó pedagógusok, illetve a nevelő-, oktató munkát közvetlenül segítők teljes létszámával elosztásra kerül.

A működési támogatás a nemzetiségi önkormányzat, a bevett egyház és a nem állami felsőoktatási intézmény által fenntartott nevelési-oktatási intézmények működéséhez kapcsolódik. A működési támogatás számítása a KLIK által működtetett, továbbá a KLIK fenntartásában álló és helyi önkormányzati működtetésű nevelési-oktatási intézmények, valamint a helyi önkormányzatok fenntartásában működő óvodák teljes éves működtetési ráfordítása alapján kiszámított támogatási összeg alapján történik a gyerek-, tanulólétszám függvényében.

Az Nkt. 46. § (5) bekezdése alapján 2013. szeptember 1-jétől minden első évfolyamos tanulót megillet az ingyenes tankönyvellátás. Az ingyenes tankönyvellátást az Nkt. 97. § (22) bekezdése alapján 2013. év szeptember 1-jétől felmenő rendszerben kell biztosítani. A köznevelési közfeladatot ellátó intézményt fenntartó nemzetiségi önkormányzat, egyházi jogi személy, vallási tevékenységet végző szervezet és más személy vagy szervezet 2013. szeptember 1-jétől az első évfolyamot kezdő tanulók után ingyenes tankönyvellátásra jogosultak, amelynek összege 12 000 forint/tanuló. A támogatás egy tanuló után csak egy jogcímen igényelhető.

A tanulólétszámhoz igazított ingyenes tankönyvellátás illeti meg továbbá a hit- és erkölcstan oktatást szervező egyházi jogi személyt, amelynek összege a tankönyvjegyzékben szereplő erkölcstan tankönyvek átlag-ára szerint számított összeg. A 2013/2014. tanévre vonatkozó tankönyvtámogatás mértéke az 1. évfolyamon 980 forint, az 5. évfolyamon 1270 forint, a 7. évfolyamon 1580 forint tanulónként.

Ha a külföldi állam vagy nemzetközi szervezet által elismert vagy akkreditált köznevelési intézményben foglalkoztatott pedagógusok iskolai végzettsége és szakképzettsége megfelel az Nkt.-ban foglalt képesítési előírásoknak, továbbá az iskola pedagógiai programja megfelel a Nemzeti alaptanterv (a továbbiakban: Nat) követelményeinek, akkor a Nat alapján oktató pedagógusok tekintetében a fenntartó költségvetési hozzájárulást igényelhet.

Ezen támogatás esetében a fenntartó az igénylésben feltüntetett gyermek-, tanulólétszámba nem számíthatja be azokat a gyermekeket, tanulókat, akik után a fenntartó tandíjat szed vagy a tanulói jogviszonyuk az intézményben a második szakképesítés megszerzésére irányul. Külföldi állam vagy nemzetközi szervezet által elismert vagy akkreditált köznevelési intézmények esetében a nevelő-, oktató munkát közvetlenül segítők után nem jár költségvetési támogatás.

Egyértelműen elkülönítésre kerülnek a támogatással történő elszámolásra és a kizárólag a bevett egyházakat és a nemzetiségi önkormányzatokat érintő egyenlegrendezésre vonatkozó szabályok.

Ez utóbbi, a bevett egyházak kérésére nem csak az állami intézményfenntartó központ, hanem az összes állami fenntartású köznevelési intézmény (a pedagógiai intézetek kivételével) kiadásait és ráfordításait figyelembe veszi, hogy az azonos szempontok szerinti, azonos mértékű finanszírozás elve maradéktalanul teljesüljön. Ennek a támogatás számításának az alapját a közszolgáltatásokban részesülők azon döntése adja, hogy az egyházi intézmények közszolgáltatásait veszik igénybe. Ez alapján, a működési támogatás meghatározása minden évben a költségvetési tervezéskor ismert adatok alapján történik, a központi költségvetésről szóló törvényben a közoktatási, egészségügyi, illetve a szociális szolgáltatások igénybevételének figyelembevételével. A működési támogatás összegének számításához az állami, illetve a települési önkormányzati fenntartó általi ráfordítást csökkenteni kell az intézményi saját bevételekkel, a közoktatásra központosított előirányzatból adott olyan külön támogatással, amelyhez pályázat útján az állami, az önkormányzati fenntartó és az egyházi jogi személy egyaránt hozzájuthat, valamint a kifizetett átlagbér alapú támogatás és a működési támogatás együttes összegével. Az így megállapított összegből határozandó meg a kiegészítő támogatás egy tanulóra jutó összege.

Egyértelműsítésre kerül továbbá az egyenlegrendezésnél figyelembe vehető kiadások és bevételek köre.

A törvény biztosítja azt is, hogy a hit- és erkölcstanoktatás támogatásához a bevett egyház juthasson hozzá, szintén az egyházaktól kiindult kezdeményezés alapján, így a szükséges és indokolt átcsoportosításokat végre tudják hajtani a kisebb és nagyobb tanulócsoportok finanszírozása között akár országos szinten is. A hit- és erkölcstanoktatás támogatásánál a 12 fős elvi csoportlétszám 8 főre csökken.

A törvény a Magyarországon működő külföldi óvodák támogatását is lehetővé teszi, bizonyos feltételek mellett, tekintettel arra, hogy ezek az intézmények is ellátnak magyar állampolgárságú gyermekeket, akik adott esetben óvodai nevelésben való részvételre kötelesek, ezáltal állami feladatot vállalnak át, ezért indokolt a támogatásuk.

A 6. §-hoz

A kiállítási garanciavállalás keretének emelése a Szépművészeti Múzeumban 2013. október 25-től 2014. február 16-ig tartó „Caravaggiótól Canalettóig” című, jelentős műalkotásokat bemutató kiállítás megrendezése érdekében szükséges.

A 7. §-hoz

Az uniós fejlesztések fejezet tekintetében egyértelművé teszi jogosultját.

A 8. §-hoz

E törvény hatályon kívül helyezi a 2013. évi költségvetési törvény 72. § (9)-(12) bekezdését, amely alapján a hitelezők az adósságkonszolidációt követően az önkormányzatoknál maradt adósságállományt, annak 7%-a befizetése mellett felkínálhatták volna átvállalásra az államnak.

Annak érdekében, hogy az időközben átvállalásra felkínált adósságelemekkel kapcsolatos eljárások lezárása és az esetlegesen már átutalt összegek kezelése megtörténhessen, szükséges a 2013. évi költségvetési törvénybe beépíteni egy átmeneti szabályozást, mely rendezi a megkezdett átvállalási eljárások ügyét.

A 9. §-hoz

A korábbi szabályok hatályon kívül helyezése. Az új szabályokat ezen törvénymódosítás tartalmazza.

A helyi önkormányzatok 2012. év végén és 2013. első félévében végrehajtott adósságkonszolidációja az önkormányzatokat az őket sújtó adósságteher jelentős részétől megszabadította. A törvény szerint a továbbiakban nem szükséges és nem is indokolt a fennmaradt önkormányzati adósságállomány további, általános jellegű állami átvállalása, így az erre irányuló rendelkezéseket a törvényből hatályon kívül szükséges helyezni.

A 10. §-hoz

A tartalmi módosítások átvezetése az 1. mellékleten.

A 11. §-hoz

A nemzeti köznevelésről szóló 2011. évi CXC. törvény módosításáról szóló 2013. évi CXXXVII. törvény értelmében a 2013. szeptembertől bevezetésre kerülő életpályamodell rendelkezéseinek hatálya az óvodapedagógusokra is kiterjed, így számukra a törvény alapján meghatározott bérek kifizetése érdekében a fenntartó önkormányzat részére pótlólagos támogatás megállapítása indokolt.

Az oktatás szabályozására vonatkozó egyes törvények módosításáról szóló 2013. évi CXXIX. törvény 34. §-a továbbra is a gyermeklétszámhoz kötött feltételekkel, de 2013. szeptember 1-jétől már kötelező létszámként előírva rendelte el a nemzeti köznevelésről szóló 2011. évi CXC. törvény 61. § (3) bekezdés kiegészítésével az óvodapszichológus létszám biztosítását. Ez egyben azt is jelenti, hogy az óvodapszichológusi létszám kikerült a nemzeti köznevelésről szóló törvény 2. melléklet alatt felsorolt nevelő- és oktatómunkát közvetlenül segítő alkalmazottak finanszírozott létszáma alól, figyelemmel arra, hogy az óvodapszichológus jogállását tekintve pedagógus munkakörben alkalmazandó szakember. A fentiekre tekintettel az elismert pedagógus létszám számításakor szükséges figyelemmel lenni az óvodapszichológusokra is.

Az óvodai nevelést segítők elismert létszámának meghatározásakor a szakmai feltételek teljesíthetősége érdekében a költségvetési finanszírozásnak ugyancsak figyelemmel kell lennie a nevelési-oktatási intézmények működéséről és a köznevelési intézmények névhasználatáról szóló 20/2012. (VIII. 31.) EMMI rendelet 179. § (1) bekezdés b) pontja szerinti bölcsődei gondozóra vagy szakgondozóra is.

A 12. §-hoz

A Kvtv. 5. mellékletének módosítása.

A 13. §-hoz

Ezen módosítás tartalmilag az 5. §-sal függ össze.

A 14. §-hoz

A Kvtv. az 5. melléklet szerinti 10. melléklettel egészül ki, mely meghatározza a nem állami köznevelési tevékenységek támogatását.

A 15. §-hoz

A hatályba léptető rendelkezést tartalmazza.