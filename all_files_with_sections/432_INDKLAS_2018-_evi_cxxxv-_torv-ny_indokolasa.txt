2018. évi CXXXV. törvény indokolása

a sportról szóló 2004. évi I. törvény módosításáról

-----STARTING---POINT---ALTALANOS--- 

A törvény célja a sport területén az elmúlt időszakban a jogalkalmazás során a sportpolitikáért felelős kormányzati szerv részéről, valamint a sport ágazati civil szervezetei (sportköztestületek, kiemelt sportágak országos sportági szakszövetségei, sportszövetségei) részéről felmerülő, és jogalkotást igénylő kérdések tisztázása, rendezése a jogalkalmazás könnyítése, segítése érdekében. A módosítások a jogalkalmazást segítik előremutató módon. A törvény rendelkezéseket tartalmaz továbbá a természetes személyeknek a személyes adatok kezelése tekintetében történő védelméről és az ilyen adatok szabad áramlásáról, valamint a 95/46/EK irányelv hatályon kívül helyezéséről szóló, 2016. április 27-i (EU) 2016/679 európai parlamenti és tanácsi rendelet (a továbbiakban: általános adatvédelmi rendelet) alkalmazásához, valamint az információs önrendelkezési jogról és az információszabadságról szóló 2011. évi CXII. törvénnyel való összhang megteremtése érdekében.

A törvény a következő főbb területeken módosít a jogalkalmazás tapasztalatai alapján:

- sportolói jogállások körének kiegészítése a regisztrált szabadidő-sportolóval, hivatásos sportoló foglalkoztatási lehetőségének bővítése,

- országos sportági szakszövetség jogállás feltételeinek és bírósági bejegyzése szabályainak pontosítása,

- látvány-csapatsportok támogatásával összefüggő feladat- és hatáskörök módosítása a feladatellátás hatékonyabbá tétele érdekében,

- sportrendezvények biztonságára vonatkozó rendelkezések pontosítása, kiegészítése, többek között a rendbontó magatartást tanúsító vagy más nem megfelelő módon szurkoló személyekkel való hatékonyabb fellépés érdekében,

- a sportversenyek tiltott befolyásolása elleni nemzeti és nemzetközi együttműködéssel és nemzeti platformmal kapcsolatos feladatok meghatározása,

- olimpiai járadék szabályainak pontosítása,

- a nemzeti sportinformációs rendszer funkcióinak és az azokhoz kapcsolódó adatkezelés szabályainak pontosítása,

- a Magyar Olimpiai Bizottság (a továbbiakban: MOB), és a Magyar Paralimpiai Bizottság (a továbbiakban: MPB) jogköreinek tisztázása az olimpiai, paralimpiai események tekintetében,

- kiemelt hazai rendezésű sporteseményekkel kapcsolatos rendelkezés pontosítása.

Korábban a hivatásos sportoló foglalkoztatása anyagi feltételeinek megteremtésére a sportvállalkozások voltak leginkább képesek. Napjainkra - a hazai sportfinanszírozási rendszer által biztosított lehetőségek révén - már a sportegyesület is képesek lennének hivatásos sportoló foglalkoztatására. Az ehhez szükséges jogszabályi alap megteremtése a hivatásos sportolók foglalkoztatására irányuló jogviszonyok átláthatóbbá tételét is szolgálja.

A módosítás továbbá egyértelművé teszi, hogy szakszövetséggé váláshoz elengedhetetlen, hogy az adott sportszövetség a sportág nemzetközi szervezetében tagsággal rendelkezzen, amely lehetővé teszi számára, hogy a szakszövetségi státusz megszerzését követően a sportról szóló 2004. évi I. törvényben (a továbbiakban: Stv.) meghatározott feladatok között feltüntetett nemzetközi vonatkozású feladatokat kezdettől fogva maradéktalanul ellássa és ezzel a sportág fejlődését biztosítsa.

A módosítás egyértelművé teszi a 20. § (4)-(5) bekezdésében, valamint a 28. § (1)-(2) bekezdésében meghatározott feltételek fennállására vonatkozó igazolás beszerzésének kötelezettségét abban az esetben is, ha egy már bejegyzett szakszövetség, illetve szakszövetségi jogokat gyakorló országos sportági szövetség az alapszabálya módosításával olyan sportágra kívánja kiterjeszteni tevékenységét, amely sportág korábban az alapszabályában nem szerepelt.

A módosítás továbbá biztosítja az Európa Tanács Sportversenyek Tiltott Befolyásolásáról szóló Egyezménye kihirdetése következtében szükségessé váló feladat-meghatározást.

A Nemzeti Sportinformációs Rendszer (a továbbiakban: NSR) a sportolókra, a sportszakemberekre, a sportszervezetekre, a sportszövetségekre, a sportköztestületekre, ezek tevékenységére, valamint az e szervezetek nevében az NSR-be adatszolgáltatást teljesítő személyekre, továbbá a sportlétesítményekre, sporteseményekre, sporteredményekre vonatkozó adatok nyilvántartását szolgáló és az állami sportcélú támogatások elosztását és felhasználást támogató elektronikus nyilvántartási és folyamatkezelő rendszer. Az Stv.-nek az NSR-rel kapcsolatos szabályait az adatvédelmi szabályok változására tekintettel indokolt módosítani. Részleteiben meghatározásra kerül a kezelendő adatok és az adatkezelésre jogosultak köre és az adatkezelők szempontjából rögzítésre kerül az adatkezelés időtartama is.

A törvény szerint az Stv. 1. melléklete - amely tartalmazza az abban megjelölt ingatlanok és tulajdoni illetőségek vagyonkezelésére kijelölt sportegyesületeket és sportszövetséget - kiegészül a budapesti 4465 hrsz-ú ingatlan (Budapest XI. kerület, Villányi út 14-16. - Fadrusz utca 1. - Bartók Béla út 63-67.) 14000/68063 tulajdoni hányad arányú, természetben a Feneketlen-tónál lévő teniszpályákat jelentő tulajdoni illetőségével és a Magyar Testgyakorlók Köre (a továbbiakban: MTK) mint kijelölt vagyonkezelő megnevezésével.

Az Stv. jelenleg átfogóan szabályozza a sportrendezvények biztonságával kapcsolatos intézkedéseket, komplex, bár fejlesztendő megoldást nyújt a szurkolói anonimitás felszámolására, a szabálysértő szurkolók távoltartására és adataik jogszabályoknak megfelelő kezelésére. A beléptető rendszer, a névre szóló jegyértékesítés és a kizárás alkalmazásának szabályai a nemzetközi gyakorlat (angol, német, holland példák), az Európa Tanács érintett munkacsoportja (T-RV) ajánlásait követve kerültek kialakításra. A komplex rendszer nagyban hozzájárult ahhoz, hogy a stadionon belüli erőszak gyakorlatilag megszűnt, a már kizárt, eltiltott, kitiltott személyek nem jutottak be a beléptető rendszerrel felszerelt stadionokba, a mérkőzéseket nem látogatták. Különösen fontos a távoltartás rendszerének átalakítása arra tekintettel is, hogy mind a magyar, mind a nemzetközi szövetségek tekintetében a vendégcsapat szurkolóinak magatartásáért az utazó sportszervezetet terheli a felelősség. A Kormány támogatásával megvalósuló Női Bajnokok Ligája Döntő 2019, az EURO2020 rendezvénye, valamint a kormányzat támogatásával megvalósuló UEFA szakmai képzések és szemináriumok szükségessé teszik továbbá az európai szövetség gyakorlati tevékenységével kapcsolatos kisebb kiigazításokat a jegyértékesítés, valamint a biztosítás átalakítása vonatkozásában. A rendezői tevékenység mellett az UEFA követelményének megfelelően indokolt megteremteni az ún. safety stewardok, vagyis a közreműködők rendszerének körültekintő szabályozását is.

-----STARTING---POINT---RESZLETES---

Az 1. §-hoz

A szervezett szabadidő-eltöltésnek jelentős hagyományai és szervezeti előzményei vannak Magyarországon (például Magyar Szabadidősport Szövetség, Magyar Természetjáró Szövetség, Magyar Egyetemi-Főiskolai Sportszövetség és annak jogelődjei), de megállapítható, hogy a szabadidő-eltöltési kultúránkban az aktív sporttevékenység még mindig háttérbe szorul az egyéb szabadidős tevékenységekkel, így az otthoni televíziózással, internetezéssel vagy számítógépes tevékenységek végzésével szemben. Az emberek alacsony sportolási hajlandóságukat elsődlegesen a szabadidő hiányával magyarázzák.

Továbbra is fennáll az az álláspont, hogy a szabadidősport tömegbázisának növelése érdekében a sportolás indirekt anyagi ösztönzését kell kezdeményezni a társadalom sporttal és egészséggel kapcsolatos szemléletének fokozatos átalakítása mellett. A támogatási rendszer kialakításakor az államnak azokat a tevékenységeket indokolt előtérbe helyeznie, melyek eredményeként a lehető legtöbb embert lehet „megmozgatni”. E cél elérése érdekében a sportpolitikáért felelős minisztérium több jelenleg is működő programot indított, mely a szabadidőspot események megszervezését támogatja.

Megállapítható továbbá, hogy a szabadidejükben sporttevékenységet végzők (szabadidő-sportolók) nagy része továbbra sem szervezett keretek között végez testedzést, hanem egyénileg, saját időbeosztásához igazítva.

Egyre többen kezdenek olyan, könnyen elérhető mozgásformákat kipróbálni és rendszeresen gyakorolni, mint például a futás, valamint növekvő tendenciát mutat az pl.: az úszás, és a triatlon sportágakban jelen lévő szabadidő sportolók száma is.

Ugyanakkor továbbra is csak a népesség kis hányada képes megfizetni az utóbbi években fejlődésnek indult, a specializálódott szolgáltatók által nyújtott sportolási lehetőségeket (pl. fitness terem, squashpálya). A valóban aktívak számára a sportolás vásárolt szolgáltatás lett. Jellemző, hogy a munkaadók még mindig nem kellő mértékben ismerik fel azt, hogy a munkavállalók egészségének megőrzése közös érdek, amelynek fontos eszköze lehet a szabadidős sporttevékenység.

Az előzőekben felvázolt, részben kedvező sportolási folyamat további elősegítése, valamint az azt gátló akadályok elhárítása érdekében szükségessé válik sportirányítási szinten is rögzíteni az állami ösztönző rendszer szabadidősport terén történő bevezetését, amelynek alapja a regisztrált szabadidő-sportoló státusz bevezetése.

Az Stv. 1. §-a határozza meg a versenyző, az amatőr és a hivatásos sportoló fogalmát, de eddig nem tartalmazott rendelkezést a szabadidő-sportolók körének meghatározására, amely az ösztönző rendszer jogosultsági alapját adná.

A szabadidő-sportolói bázis növekedésének biztosítása a módosítás eredményeként törvényi szinten szabályozza a regisztrált szabadidő-sportoló meghatározását, valamint annak rögzítését, hogy ezek a sportolók a későbbiekben kialakításra kerülő állami kedvezményrendszer igénybevételére válnak jogosulttá. A jogosultak körének egyértelmű meghatározása érdekében egyúttal szükségessé válik a kedvezménnyel érintett sportolók nyilvántartása is. Erre a legmegfelelőbb adatbázis-kezelő felület a törvényben is nevesített, a sportpolitikáért felelős miniszter által üzemeltetett NSR.

A regisztrált szabadidő-sportoló különféle, állam által biztosított kedvezmények igénybevételére válik jogosulttá. A regisztrációs folyamat, valamint a kedvezmények biztosításának és a rendszer működtetésének részletszabályait külön végrehajtási rendelet határozza meg, amelynek alapjául a törvényben rögzített felhatalmazó rendelkezés szolgál.

A 2. §-hoz

Figyelemmel arra, hogy a módosítás értelmében a jövőben a versenyengedélyek nyilvántartása is NSR-ben történik majd, amely egységes felületet biztosít erre a célra, a kérdésben végrehajtási jogszabály megalkotása nem lesz szükséges.

A sportág népszerűsítése ma már nem elképzelhető on-line, szűkebb személyes adatokat tartalmazó adatbázis nyilvánosságra hozatala nélkül. Az érintett személyes adatoknak a versenyrendszerekben jelentősége van, megfelelő, a nemzetközi szövetségek előírásainak megfelelő adatbázis nélkül ma már nem elképzelhető a versenyrendszerek működtetése. A fénykép nyilvánosságra hozatala segíti a sportszervezetek munkatársait, de a nézőket is a játék tisztaságának megőrzésében, alapot szolgáltat visszaélések (mint például a nevezésben szereplő versenyző helyett más sportoló versenyeztetésének) megelőzésében is, egyfajta társadalmi kontroll lehetőségét is biztosítva.

A módosítás az általános adatvédelmi rendelet hatálybalépésére figyelemmel is szükséges.

A 3. §-hoz

A Magyar Antidopping Csoport Kft. (HUNADO) 2007, 2011 és 2016-ban is elnyerte a dopping-mintavételi és kezelési eljárások végrehajtása, és a Nemzeti Doppingellenes Szervezet (NADO) feladatai teljes körű ellátása tárgyában kiírt közbeszerzési pályázatot.

A Nemzetközi Doppingellenes Ügynökség (WADA) másfél éves monitoring tevékenységének lezárásaként 2010 decemberében kiemelt doppingszakmai siker eredményeként a magyar doppingellenes szabályozás és intézményrendszer ún. teljes megfelelőségi („fully complience”) státuszt nyert el. A teljes megfelelőségi státusz megtartásának feltételeként 2015-ben - az új WADA Kódex rendelkezéseinek való teljes megfelelés érdekében - módosításra került a nemzeti doppingellenes tevékenység jogszabályi kereteit meghatározó, doppingellenes tevékenység szabályairól szóló 43/2011. (III. 23.) Korm. rendelet. Az azóta eltelt időben sor került a Kódex egyes rendelkezéseinek kisebb mértékű módosítására, valamint jelenleg zajlik a Kódex teljes körű felülvizsgálata, amely eredményeként a módosítások várhatóan 2021-ben lépnek hatályba. Fentiek mellett a WADA folyamatosan nyomon követi a Kódexnek való megfelelést, amely elsődleges eszköze a compliance kérdőív kitöltésének kérése, majd az arra adott válaszok alapján a WADA szabályzatainak való megfelelőség növelésére vonatkozó javaslatok megtétele. A kérdőív a doppingellenes tevékenység valamennyi területét vizsgálja, azaz kiterjed mind az intézményi feltételekre, a jogszabályi rendelkezések megfelelőségére, valamint a mintavétel, az eredménykezelés és a doppingeljárás egyes szakaszainak gyakorlati kivitelezésére. A 2018. év első felében a HUNADO felé továbbításra került compliance kérdőív alapján a WADA a jelenleg hatályos Kódexhez képeset a doppingeljárás eredményének közzététele vonatkozásában a magyar szabályozás kismértékű hiányosságára hívta fel a figyelmet. A WADA Kódex 14.3.2. pontja alapján a doppingellenes szervezet a nyilvánosságra hozatal során közzé teszi a sportágat, a megsértett doppingellenes szabályt, a szabálysértő sportoló vagy más személy nevét, az érintett tiltott anyagot vagy tiltott módszert, valamint a megállapított következményeket. Ehhez képest a jelenleg hatályos szabályozás nem tartalmazza az egyéb személy, azaz a sportszakember, valamint a tiltólistában szereplő tiltott szer vagy módszer megjelölését. A teljes megfelelőségi státusz megőrzése érdekében elengedhetetlen a törvény WADA észrevételeinek megfelelő módosítása.

Fentieken túl, figyelemmel arra, hogy a sportágazaton belül a doppingellenes tevékenység, a HUNADO által ellátásra kerülő feladatok kiemelt jelentőséggel bírnak, ezért a HUNADO szerepének hangsúlyozása érdekében indokolt Magyarország címerének és zászlajának használatára vonatkozó jogalap megteremtése.

A 4. §-hoz

A doppingellenes feladatok végrehajtásához elengedhetetlen a sportolók személyes, esetenként egészségügyi, genetikai és biometrikus adatainak kezelése. A doppingellenes tevékenységben a nemzeti doppingellenes szervezeten kívül résztvevő további szervezeteknek, szerveknek (sportszövetség, sportköztestület, sportpolitikáért felelős miniszter) szintén meg kell ismerniük egyes adatokat feladataik teljesítése, illetve doppingvétség elkövetése esetén szükséges jogkövetkezmények alkalmazása érdekében. Az általános adatvédelmi rendeletre figyelemmel a doppingellenes tevékenységgel összefüggő adatkezelési rendelkezések törvényi szabályozása szükséges.

A doppingellenes küzdelem területén végzett adatkezelést és adattovábbítást - az érintettek nagy számára, és a határokon átívelő, nemzetközi együttműködésre tekintettel - az általános adatvédelmi rendelet is a közérdekkel („public interest”) összefüggésben nevesíti, amelynek célja a doppingszerek sportban való használatának visszaszorítása, illetve megszüntetése.

Magyarország a 99/2007. (V. 8.) Korm. rendelettel hirdette ki az Egyesült Nemzetek Nevelésügyi, Tudományos és Kulturális Szervezetének (UNESCO) Közgyűlése által 2005-ben elfogadott, a sportbeli dopping elleni nemzetközi egyezményt (a továbbiakban: Egyezmény).

Az Egyezmény 3. cikke alapján a részes államok (így Magyarország is) vállalják a nemzetközi együttműködést, különösen a WADA-val. A WADA módosított Kódexe 2015. január 1-jén lépett hatályba.

Az Stv. alapján a versenyző tartózkodni köteles a tiltott teljesítményfokozó szerekre és módszerekre vonatkozó doppingvétség vagy bűncselekmény elkövetésétől, köteles továbbá alávetni magát a doppingtilalom betartásának ellenőrzésére irányuló vizsgálatnak.

A doppingellenes tevékenység és a doppingellenőrzés végrehajtása fontos, jelentős közérdek, amelynek célja a sport tisztaságának, szellemiségének és integritásának a védelme, a sportolói élet és egészség védelme, a tisztán sportolók jogainak érvényre juttatása, és valamennyi sportoló doppingmentes, tiszta felkészüléshez és versenykörnyezethez fűződő jogának biztosítása. Ezen közérdek indokolja, hogy a nemzeti doppingellenes szervezet a sportolók és sportszakemberek személyes adatait és a sportolói személyes adatok egyes különleges (egészségügyi, genetikai és biometrikus) kategóriáit kezelje és megossza az érintett nemzeti és nemzetközi doppingellenes szervezetekkel is. Ilyen szervezet különösen a sportág nemzeti és nemzetközi szakszövetsége, a sportköztestület, a WADA, a Nemzetközi Olimpiai Bizottság, a Nemzetközi Paralimpiai Bizottság, valamint a sportpolitikáért felelős miniszter által vezetett minisztérium. A nemzeti doppingellenes szervezetnek az adatkezelése során mindenkor tiszteletben kell tartania a személyes adatok védelméhez fűződő jog lényeges tartalmát. Az érintettek jogainak és érdekeinek biztosítása érdekében a nemzeti doppingellenes szervezet a jogszabályi rendelkezéseknek megfelelő intézkedések és garanciák kidolgozására köteles. A doppingellenes tevékenységgel összefüggésben, közérdekből történő adatkezelés arányos az adatkezelés által elérni kívánt céllal. Az általános adatvédelmi rendelet preambulumának (112) bekezdése a fontos közérdekből szükséges adattovábbítás körében példaként említi a doppingszerek sportban való használatának visszaszorításának, megszüntetésének célját.

A (2) bekezdésben meghatározott adatkezelési időtartam a nemzetközi (WADA) követelményeknek megfelelően került meghatározásra, figyelemmel arra, hogy mind a holléti információ szolgáltatásának, mind a mintaszolgáltatás 18 hónapon belül 3 alkalommal történő elmulasztása doppingvétséget valósít meg, ezáltal doppingeljárás lefolytatását teszi szükségessé.

A mintaszolgáltatáshoz kötődő adatkezelés időtartama attól függ, hogy a vizsgálat, eljárás eredményeként doppingvétség megállapítására sor kerül-e.

A nemzetközi követelményeknek megfelelően a sportolótól vett mintát a levételtől számított 10 évig kell megőrizni, amely időtartam alatt az bármikor újra ellenőrizhető. Az így lefolytatott vizsgálat akár doppingeljárás megindítását, doppingvétség megállapítását is eredményezheti, amelyre figyelemmel került meghatározásra az adatkezelés időtartama, abban az esetben, ha doppingvétség megállapítására nem kerül sor.

Amennyiben azonban doppingvétség megállapítására kerül sor az adatkezelés időtartamát nem lehet egységes módon meghatározni, tekintettel arra, hogy azt befolyásolja a kiszabott doppingbüntetés fajtája és mértéke (az eltiltás akár végleges hatályú is lehet), továbbá a WADA által meghatározott többszörös vétség (az egyes doppingvétségek akkor tekintendők többszörös doppingvétségnek, ha elkövetésükre ugyanazon tíz éven belül kerül sor) megállapíthatóságának követelménye. Erre figyelemmel a jogalkotó a (6) bekezdésben az adatkezelés szükségességének felülvizsgálatát írja elő.

Figyelemmel arra, hogy az elért sporteredményhez számos állami pénzbeli juttatás kötődik (pl. állami jutalom, eredményességi támogatás, olimpiai járadék stb.), a doppingvétség elkövetésére figyelemmel megszűnő vagy változó sporteredmények további állami intézkedést is szükségessé tehetnek.

Az 5. §-hoz

A sportszervezetek és a sportolók szakmai munkájának, sporttevékenységének tervezhetősége érdekében lehetőséget biztosít a módosítás a nagykorú amatőr sportolók részére hosszabb, 3 éves időtartamú sportszerződés megkötésére.

A 6. §-hoz

A jogalkalmazók részéről felmerült igény, hogy a hivatásos sportoló alkalmazására ne kizárólag sportvállalkozás keretei között legyen lehetőség, hanem bármely sportszervezetnél, ezzel is nagyobb teret engedve az érintetteknek a sportolói státuszok és jogviszonyok közötti választásra.

Korábban a hivatásos sportoló foglalkoztatása anyagi feltételeinek megteremtésére a sportvállalkozások voltak leginkább képesek, tekintettel arra, hogy a gazdasági társasági formában működve több csatornán keresztül juthattak bevételhez, beleértve a saját maguk által végzett, profitot termelő gazdasági tevékenységet is. Napjainkra ezek a különbségek már elhanyagolhatóak sportegyesület és sportvállalkozás között, a hazai sportfinanszírozási rendszer által biztosított lehetőségek révén már több sportegyesület is képes lenne hivatásos sportoló foglalkoztatására, így nem életszerű a sportszervezetek közötti különbségtétel ezen a területen. Indokolt a sportegyesületek számára is megnyitni tehát a hivatásos sportoló foglalkoztatásának lehetőségét. Az ehhez szükséges jogszabályi alap megteremtése a hivatásos sportolók foglalkoztatására irányuló jogviszonyok átláthatóbbá tételét is szolgálja.

A módosítás lehetővé teszi továbbá a munkaszerződéssel foglalkoztatott hivatásos sportolónak a nemzeti válogatott keretben megbízási szerződés alapján történő részvételét.

A 7. §-hoz

A módosítás lehetőséget kíván biztosítani a szövetségeknek arra, hogy a szövetségi szabályzatok megszegésének következményeként, sportfegyelmi büntetésként akkor is névre szóló jegyértékesítésről kelljen gondoskodnia a sportszervezetnek, ha egyébként a sportrendezvény biztonsági szempontú minősítése azt nem indokolná.

A 8. §-hoz

A rendelkezés a sportakadémiával kapcsolatos alapvető követelményeket, feladatait és utánpótlás-nevelésben betöltött szerepét határozza meg.

A 9. és a 14-16. §-hoz

A MOB és az MPB tekintetében pontosítani szükséges a sportköztestületek jogkörét és feladatait az olimpiai, illetve paralimpiai eseményen, játékokon résztvevő nemzeti válogatottal kapcsolatban figyelemmel többek között az olimpiai jelzővel rendezett nemzetközi események bővülő körére (pl.: ifjúsági olimpiai játékok), valamint a Nemzetközi Olimpiai Bizottság és a Nemzetközi Paralimpiai Bizottság szabályozásában történt változásokra.

A MOB és az MPB versenyzőközpontú szervezetként kiemelt figyelmet fordít az olimpiai, paralimpiai csapat mint márka felépítésére és menedzselésére. A nemzetközi trendeket követve a sportolók, csapatok kerülnek a fókuszba. A sportszervezetekhez, szakszövetségekhez hasonló lehetőségeket - új rendelkezésként bevezetve - indokolt teremteni a MOB és az MPB részére annak érdekében, hogy az olimpiai, paralimpiai csapatokhoz kötődő kereskedelmi lehetőségeket optimalizálni tudják.

A 10. §-hoz

A sportszövetségek és kiemelkedő jelentőségű sporteseményekre versenyzőket nevező sportköztestületek működése, feladatainak ellátása érdekében szükséges, hogy a sportágában sportoló, illetve a tagságába tartozó sportszervezet sportolóinak személyes és egészségügyi adatait kezelje. Az adatkezelés időtartama a versenyengedélyek nyilvántartásának idejéhez (4 év), valamint a kvalifikációval, felkészüléssel és a nevezéssel kiegészülő olimpiai ciklusokhoz igazodik (5 év). Az általános adatvédelmi rendeletre figyelemmel az ezzel összefüggő adatkezelési rendelkezések törvényi szabályozása szükséges.

A 11. és a 19. § (2) bekezdéséhez

A módosítás a Nemzetközi Sportszövetségek Szövetségében történt változások miatt szükséges, amely mind a szakszövetségekre, mind a sportköztestületekre vonatkozó rendelkezéseket érint.

A szakszövetséggé válás tekintetében a 20. § (5) bekezdésében meghatározott nemzetközi feltétel gyakorlati alkalmazása során többször felmerült annak értelmezési kérdése. A jogalkotói akarat egyértelműen arra irányul, hogy az a szövetség váljon valamely sportág szakszövetségévé, amely az adott sportág nemzetközi szövetségében már érvényes tagsággal rendelkezik, hiszen ez elengedhetetlen feltétele, hogy a sportág nemzetközi képviseletét, valamint a sportág nemzetközi szervezetének munkájában való részvételét maradéktalanul el tudja látni már a szakszövetségi státusz megszerzésétől kezdve. Ezáltal biztosított a sportág hazai fejlődése, valamint hazánk nemzetközi szintéren történő képviselete.

A szakszövetséggé, illetve a szakszövetségi jogokat gyakorló országos sportági szövetséggé válás tekintetében további értelmezési problémát okozott az utóbbi időben annak kérdése, hogy szükséges-e a sportpolitikáért felelős miniszter (a továbbiakban: miniszter) által a törvényi feltételek igazolása az Stv. 50. § (2) bekezdés l) pontja szerint abban az esetben is, ha egy már szakszövetségi státusszal rendelkező szövetség az alapszabályának módosítására irányuló egyszerű kérelem keretében kívánja kiterjeszteni tevékenységét olyan új sportágra, amelyet korábban az alapszabály nem tartalmazott. Ilyen esetben a miniszter igazolásának elhagyása olyan helyzetet eredményezhetne, amellyel a szakszövetségek olyan sportágakra is kiterjeszthetnék a szakszövetségi jogállásukat, amelyek tekintetében nem felelnek meg a törvényi feltételeknek, adott esetben versenyrendszert sem működtetnek és a sportág érdekeit sem képviselik, ezzel pedig ellehetetlenítenék az adott sportág működését és fejlődését, amely a jogalkotói akarattal egyértelműen ellentétes. Ennek elkerülése érdekében jelen módosítással egyértelműen rögzítésre kerül az ilyen esetekre is vonatkozóan a miniszter igazolásának beszerzésére irányuló kötelezettség. Az Stv.-ben rögzített követelmények sportszakmai alapon kerültek meghatározásra, annak érdekében, hogy csak olyan sportszövetség gyakorolhassa a szakszövetségi jogosítványokat, amely mind nemzeti, mind nemzetközi szinten aktívan részt vesz az adott sportág életében.

Az Stv. értelmében a sportpolitikáért felelős miniszter meghatározza a támogatási rendszerek minőségbiztosítási rendszerét (benchmark-rendszer) és követelményeit. Figyelemmel azonban a támogatási programok és célok sokféleségére, valamint a sportágak eltérő igényeire (ld. például sporteszközigények, infrastruktúra feltételek), fontos megteremteni annak lehetőségét, hogy különös méltánylást érdemlő, indokolt esetekben ezen eltérő igények érvényesülését biztosítani lehessen. A döntésre a benchmark-rendszert megállapító, és a támogatási rendszerek többségét működtető, a fejezeti kezelésű előirányzatokkal gazdálkodó sportpolitikáért felelős miniszter jogosult.

A 12. és a 19. § (1) és (5) bekezdéséhez

Jelenleg a látvány-csapatsport országos sportági szakszövetségei ellenőrzik a társasági adóról és az osztalékadóról szóló 1996. évi LXXXI. törvény 4. § 44. pontjában és 22/C. §-ában meghatározott támogatások rendeltetésszerű felhasználását, az ellenőrzés eredményéről pedig az ellenőrzést követő 8 napon belül összesítő elszámolásokat készítenek a sportpolitikáért felelős miniszter részére.

Az elmúlt időszak tapasztalatai azt mutatják, hogy a fenti ellenőrzési rendszer nem tudja hatékonyan betölteni eredeti szerepét, tekintettel arra, hogy az elszámolás tételes ellenőrzése, és ennek folyományaként a lezáró értesítés kiküldése két külön szervezetben valósul meg. A fenti eljárás alapjául szolgáló, a látvány-csapatsport támogatási rendszer jóváhagyására hozott EU Bizottsági határozat hatálya a hivatásos sportszervezetek támogatásának szabályaira terjed ki, ezért az amatőr sportszervezetek esetében lehetséges a fentiektől eltérő ellenőrzési eljárásrend kialakítása.

A feladatok hatékony elvégzése, az eljárás felgyorsítása, az egyértelmű felelősségi rend megteremtése érdekében indokolt, hogy az amatőr sportszervezetek által készített elszámolások ellenőrzési feladatai - ide nem értve a 300 millió Ft-ot elérő programokat - teljes körűen az országos sportági szakszövetségek hatáskörébe kerüljenek (beleértve a klubok részére előírt visszafizetések elrendelését is). Ezáltal a sportpolitikáért felelős miniszter jóváhagyási feladata a hivatásos sportszervezetek elszámolásaira szorítkozna.

Az új rendszer az amatőr sportszervezetek esetében jelentősen gyorsíthatja az ellenőrzések lezárását, továbbá egyértelmű felelősségi rendet jelent. A módosítást követően a szakszövetségnek az elvégzett ellenőrzés eredményének sportpolitikáért felelős miniszter részére történő előzetes felterjesztése nélkül - ugyanakkor utólagos tájékoztatása mellett - lenne lehetősége közvetlenül az ellenőrzést lezárni. Ezáltal az ellenőrzés során feltárt visszaélésekből adódó szankciók rövidebb időn belül érvényesíthetők lehetnek, növelve ezzel a látvány-csapatsport támogatási rendszer átláthatóságát, a pénzügyi elszámolás fegyelmét, a támogatási időszakonként megítélt támogatások felhasználásának nyomon követhetőségét. Emellett az eljárások összetettségére, a közbenső intézkedések időigényére figyelemmel szükséges az ügyintézési határidő meghosszabbítása és egyes esetekben az eljárás felfüggesztése lehetőségének biztosítása.

A látvány-csapatsportban működő szakszövetség, valamint a sportpolitikáért felelős miniszter a támogatási adókedvezménnyel kapcsolatos eljárása során kezeli a támogatási rendszerben részvevő vagy a támogatással érintett egyes természetes személyek adatait. Az adatkezelés időtartama a támogatási eljárásra, valamint a támogatás felhasználásának ellenőrzésére figyelemmel került megállapításra.

A 13. §-hoz

A versenyrendszerben való indulás és részvétel szabályainak pontosítása az utánpótlás-nevelés fejlesztését végző alapítvány tekintetében.

A 17. §-hoz

A sportakadémiával kapcsolatos alapvető rendelkezések meghatározására figyelemmel szükséges, hogy az állam feladatai között is megjelenjen a sportakadémiákkal kapcsolatos állami szerepvállalás rögzítése.

A 18. §-hoz

A rendelkezés a kiemelt nemzetközi sportrendezvények (különösen olimpia, Paralimpia, Siketlimpia és speciális világjátékok, világbajnokság, Európa-bajnokság, világkupa, olimpiai vagy paralimpiai kvalifikációs verseny) és sportdiplomáciai események magyarországi megrendezéséhez megkívánt - mind pénzügyi, mind pedig egyéb jellegű - garanciavállalás tekintetében tartalmaz pontosítást.

A 19. § (3) és (4) bekezdéséhez

Az Európa Tanács Sportversenyek Tiltott Befolyásolásáról szóló Egyezménye (a továbbiakban: Egyezmény) 2014. szeptember 18. óta aláírásra nyitva áll az Egyezményben foglaltaknak megfelelően az államok előtt. Magyarország 2016 novemberében aláírta az Egyezményt, amelyet követően megtörtént az Egyezményben foglalt feladatok beazonosítása, az egyes feladatok lehetséges megvalósításának vizsgálata, valamint az Egyezmény implementálásával összefüggő előkészítési feladatok ellátását szolgáló hazai munkafolyamatok, így többek között az Egyezményben szereplő nemzeti platform (a továbbiakban: NP) létrehozásával összefüggő előkészítés is. Ennek keretében hazánk számos, a sportfogadási csalás és a sportversenyek manipulációja terén érintett intézménye részt vett, illetve jelenleg is részt vesz egyrészről olyan nemzetközi együttműködési kezdeményezésekben, amely az NP létrehozásának szakmai alapjait biztosítják, valamint hazai szinten, az Egyezmény implementálásának előkészítésével összefüggő szakmai együttműködési folyamatokban, amelyeket a miniszter koordinál. Az NP létrehozásáról, összetételéről és működésének alapvető szabályairól a Kormány határoz, az NP irányításával összefüggő feladatokat az Stv.-ben a miniszter feladataként szükséges meghatározni.

A rendelkezés továbbá a sportpolitikáért felelős miniszter sportakadémiával kapcsolatos javaslattételi feladatát állapítja meg.

A társasági adóról és az osztalékadóról szóló 1996. évi LXXXI. törvénynek az egyes adótörvények uniós kötelezettségekhez kapcsolódó, valamint egyes törvények adóigazgatási tárgyú módosításáról szóló 2018. évi LXXXII. törvénnyel történő módosítása értelmében felhatalmazást kap a Kormány, hogy a látvány-csapatsportok támogatására nyújtható támogatási keretösszeget rendeletben állapítsa meg. A módosítás a látvány-csapatsportok támogatására nyújtható támogatási keretösszegnek a látvány-csapatsportágak közötti felosztási arányának megállapításáról rendelkezik.

A 20. §-hoz

A módosítás a nemzeti köznevelésről szóló 2011. évi CXC. törvény alapján az intézmények fenntartói vonatkozásában bekövetkezett változással, azaz a települési önkormányzatok intézményfenntartói feladatainak megszűnésével való összhangot biztosítja.

A 21. §-hoz

Az állami sportcélú támogatások nyújtása során a támogatást igénylő, illetve abban részesülő szervezet részéről eljáró természetes személy adatait az eljárás lefolytatása, a kapcsolattartást érdekében megismeri és kezeli a sportpolitikáért felelős miniszter. A támogatás időtartama a támogatás nyújtásával és a támogatás felhasználása ellenőrzésével kapcsolatos államháztartási jogszabályokban foglaltakra, valamint a fent már említett, doppingvétséghez kapcsolódó eljárások lefolytatásának időtartamára figyelemmel került megállapításra.

A 22. §-hoz

A módosítás megteremti annak lehetőségét, hogy az állami sportcélú támogatások odaítélésénél a szakszövetség, valamint az országos sportági szövetség jogszabályoknak megfelelő szabályzatokkal való rendelkezésének feltétele fokozottabb szerepet kapjon, valamint biztosítja a szabályzatok meglétének ellenőrzése lehetőségét, ezzel is erősítve a támogatások megfelelően működő szervezetekhez való kerülésének átláthatóságát. Továbbá a szakszövetségi, valamint az országos sportági szövetségi státuszt újonnan megszerző szövetségeket ösztönzi jogszabályoknak megfelelő szabályzatok megteremtésére és alkalmazására.

A 23. §-hoz

A sportpolitikáért felelős miniszter által természetes személy részére nyújtott különféle pénzbeli juttatásokra (pl.: olimpiai járadék, állami jutalom, Gerevich Aladár-sportösztöndíj) való jogosultság megállapításához és a pénzbeli juttatás folyósításához elengedhetetlen a jogosultságot igazoló, valamint a folyósításhoz szükséges személyes adatok kezelése. Figyelemmel arra, hogy ezen eljárásokban sok esetben (pl. kimagasló sporteredmények állami jutalma) a sportolóval, sportszakemberrel kapcsolatban álló sportszövetség, sportköztestület is részt vesz, az adatok megismerése ezen szervezetek részéről is szükséges.

A sportpolitikáért felelős miniszter által egyes szervezeteknek nyújtott sportcélú állami támogatás esetenként a szervezet működésével együtt járó költségek fedezetéül is szolgálhat, ezekben az esetekben az állami támogatás felhasználásával való elszámolás személyes adatokat is tartalmazhat, amelyeket az elszámolás ellenőrzése során a sportpolitikáért felelős miniszter kezel.

Az általános adatvédelmi rendeletre figyelemmel a fentiekkel összefüggő adatkezelési rendelkezések törvényi szabályozása szükséges. A támogatás időtartama a támogatás nyújtásával kapcsolatos államháztartási jogszabályokban foglaltakra, valamint a fent már említett, doppingvétséghez kapcsolódó eljárások lefolytatásának időtartamára figyelemmel került megállapításra.

A 24. §-hoz

Az Stv. értelmében olimpiai járadékra jogosít a Nemzetközi Olimpiai Bizottság által szervezett nyári vagy téli olimpiai játékokon vagy a FIDE által szervezett Sakkolimpián, illetve 1984-től kezdődően Paralimpián vagy Siketlimpián első, második vagy harmadik helyezés. A 2017. január 1-jén hatályba lépett Stv. módosítással felállított sportköztestületi rendszer eredményeként az olimpiai járadékkal érintett sporteseményekre történő nevezés már nem kizárólag a MOB feladatkörébe tartozik, ezért indokolt az Stv.-ben rögzíteni, hogy a nevezést végző sportszövetség, illetve sportköztestület a sportoló által közvetlenül kerüljön tájékoztatásra az általa olimpiai járadékra jogosultság tekintetében megnevezett edző személyéről.

A 25. §-hoz

A jelenleg hatályos szabályozás alapján az olimpiai járadékra való jogosultság megállapítását követően a folyósítás a miniszter jogszabályi kötelezettsége, amelynek minden hónap 20. napjáig köteles eleget tenni. A járadék megállapítására vonatkozó kérelem-formanyomtatványon a kérelmező ugyan megjelöli a folyósítás módját (postai úton vagy banki átutalás), azonban ezen adatok megváltozása esetén, amennyiben a jogosult nem működik együtt és a folyósításhoz szükséges adatokat nem továbbítja, úgy a miniszter a jogszabályi kötelezettségének nem tud eleget tenni. Az együttműködés ösztönzésére, valamint annak elkerülésére, hogy az így kialakuló függő helyzet ne álljon fenn indokolatlanul hosszú ideig, szükséges a járadék folyósítására vonatkozó igény jogvesztő határidejének rögzítése, amely az érintett személy járadékra való jogosultságát nem érinti.

A 26. §-hoz

A sportlétesítmények biztonságtechnikai szempontú ellenőrzése kapcsán szükséges lehetőséget teremteni arra, hogy az esetleges hiányosságok, rendellenességek kiküszöbölését elvégezhessék, és ezt követően, a szakmai feltételek teljesítése esetén, a megfelelő engedélyek birtokában a sportlétesítmény rendeltetésszerűen használható legyen. A § kiegészítése arra irányul, hogy a sportrendezvények biztonságáról szóló kormányrendelet hatályával nem érintett sportágakban és sportlétesítményeikben is kerüljön sor biztonságtechnikai ellenőrzésre.

A 27. §-hoz

A módosítás a Kormány tagjainak feladat- és hatásköréről szóló 94/2018. (V. 22.) Korm. rendelettel való összhangot biztosítja.

A 28-39. §-hoz

Az Stv.-nek a sportrendezvények biztonságára vonatkozó szabályai az alábbiak szerint módosulnak a törvény szerint:

- a szövetség szabályozási lehetőségének bővítése a sportrendezvények biztonságával összefüggő kérdések területén (pl.: biztonsági felelős szakirányú képesítése, közreműködő feladatai, képzése, megkülönböztető ruházata, rendező megkülönböztető ruházata, képzésének gyakorisága),

- beléptető rendszer alkalmazásának kötelezettségét fokozott biztonsági kockázatú sportrendezvény esetén a Minősítő Bizottság javaslata alapján az Országos Rendőr-főkapitányság határozza meg, a minősítés változása esetén lehetséges, hogy a jegyértékesítés rendje már nem módosítható (azaz a nem névre szóló jegyértékesítés nem változtatható meg névre szóló jegyértékesítésre),

- közreműködőkre vonatkozó alapvető rendelkezések megjelenítése a nemzetközi gyakorlatra figyelemmel, a közreműködő a sportrendezvény biztonságos lebonyolításában nyújt elsősorban kommunikációs, koordinációs segítséget,

- az Stv.-ben meghatározott egyes sportszerűtlen magatartások tanúsítása esetén ne léphessen be a szurkoló, néző a sportrendezvény helyszínére,

- a sportrendezvények biztonságára vonatkozó rendelkezések megszegése esetén, amikor a néző, szurkoló jogszabályban meghatározott valamely okból, akár korábbi tiltó döntésre figyelemmel nem léptethető be a sportrendezvény helyszínére, a szervező/rendező és a rendőrség közötti szorosabb együttműködési kötelezettség, a rendőrség hatékonyabb intézkedési lehetőségnek megteremtése,

- meg kell teremteni annak a lehetőségét, hogy az idegenbeli találkozókon a vendégcsapat szurkolójaként elkövetett nem megfelelő nézői magatartás tanúsítása esetén, az utazó (vendég) sportszervezet is felléphessen szurkolójával szemben, akár kizárást alkalmazva, illetve a kamerás megfigyelés lehetőségével, a szükséges adatkezelési rendelkezésekkel,

- kamerás megfigyelésre a sportrendezvények biztonságáról szóló kormányrendelet hatálya alá nem tartozó sportrendezvények esetén is legyen lehetőség,

- klubkártyán szereplő adatok kiegészítése a klubkártya tulajdonosának képmásával,

- a sportrendezvényen kamerás felvételek készítése és a felvételek felhasználása lehetőségének bővítése,

- a nemzetközi vonatkozású sportrendezvények biztonsága érdekében annak megakadályozása, hogy a külföldi sportszervezet, hatóság, bíróság döntése alapján a mérkőzések látogatásától eltiltott személyek magyar mérkőzéseken vegyenek részt nézőként, és ennek érdekében a sportrendészeti nyilvántartás adatkörének bővítése.

A törvény a sportrendezvények biztonsága tekintetében olyan módosításokat ír elő, amelyek összességében azonos szintű biztonság megteremtését és garantálását várják el a sportrendezvények szervezésében, rendezésében érintett felektől, állami szervektől.

A módosítás a 2007. évi CXII. törvénnyel kihirdetett „Prümi Szerződés”-ben foglaltak hatékony alkalmazásához szükséges rendelkezéseket is megállapít a rendőrségi adatkezeléssel összefüggésben.

A 40-41. §-hoz

Az NSR a sportolókra, a sportszakemberekre, a sportszervezetekre, a sportszövetségekre, a sportköztestületekre, ezek tevékenységére, valamint az e szervezetek nevében az NSR-be adatszolgáltatást teljesítő személyekre, továbbá a sportlétesítményekre, sporteseményekre, sporteredményekre vonatkozó adatok nyilvántartását szolgáló és az állami sportcélú támogatások elosztását és felhasználást támogató elektronikus nyilvántartási és folyamatkezelő rendszer.

Az NSR fejlesztése a sportpolitikáért felelős miniszter koordinálásával folyamatban van és kialakításával egy olyan átfogó rendszer létrehozása a cél, amellyel lehetővé válik a sportolók, sportszakemberek, a sporthoz kapcsolódó szervezetek egyes adatainak és az ezek közötti összefüggések meghatározott jogosultságok szerinti nyilvántartása és kezelése, átfogó és részletes statisztikai kimutatások lekérdezése és az egyes költségvetési támogatási folyamatok teljes körű lebonyolítása, beleértve a hatósági jellegű ügyintézést is. Az NSR rendszer több modulból áll, amelyek a kialakításra kerülő interfészeken keresztül összekapcsolhatóak, így átláthatóbbá, egységessé és egyszerűbbé válnak a nyilvántartási folyamatok (pl. versenyengedély), valamint praktikusabb rendszerbe kerülnek a támogatási folyamatok.

Az Stv.-nek az NSR-rel kapcsolatos szabályait az adatvédelmi szabályok változására tekintettel indokolt módosítani. Részleteiben meghatározásra kerül a kezelendő adatok és az adatkezelésre jogosultak köre és az adatkezelők szempontjából rögzítésre kerül az adatkezelés időtartama is.

A 42. §-hoz

Figyelemmel a különböző nemzetközi olimpiai szervezetek által rendezett „olimpiai” jelzővel bíró események változó, bővülő körére, szükséges ennek a változásnak az Stv.-ben történő követése, mivel a MOB kizárólagos feladatkörét ezen események tekintetében is biztosítani szükséges.

A módosítás továbbá a sportakadémia fogalmát határozza meg. A sportakadémia olyan sportszervezet, amely olimpiai sportágban működik és teljes körű, a sporttudományra, sportegészségügyre, képzési programra és infrastrukturális körülményekre kiterjedően kiemelkedő színvonalú hátteret biztosít, gondoskodik a sportág utánpótlás-nevelési feladatainak ellátásáról, valamint a sportolók sporttevékenységét és tanulását segítő feltételek megteremtéséről. A sportakadémia a jogszabályi feltételek teljesítése esetén állami támogatásban részesíthető. A sportakadémiává válás és az akként való működés feltételeire vonatkozó részletes szabályok megállapítására a Kormány kap felhatalmazást.

A sport területén kiemelten fontos szerepet tölt be az utánpótlás-nevelés, hiszen ez támogatja az egyes sportágak esetén a megfelelő kiválasztást és felkészítést, a versenysport területén ez az élsportolóvá válás első lépcsőfoka, továbbá az eredményes nemzeti válogatott szereplés egyik záloga. A kiválasztás és az utánpótlás-nevelés több szintéren zajlik, azonban utánpótlás-nevelés alapvető helyszíne a sportegyesületi foglalkozás. Tekintettel az utánpótlás korú sportolók életkorára, szükséges, hogy a sporttevékenység támogatása mellett a tankötelezettség teljesítésére is nagy hangsúlyt fektessenek a sportolók, az ő sportszakmai képzésükért felelős sportegyesületek, valamint köznevelési intézmények, az összehangolt feladatellátás mentén hatékony utánpótlás-nevelés biztosítása érdekében.

A 43. §-hoz

Az Stv. átmeneti rendelkezéseinek, valamint sarkalatossági záradékának módosítását tartalmazza.

A 44. §-hoz

Felhatalmazó rendelkezéseket tartalmaz a Kormány részére, hogy meghatározza a regisztrált szabadidő-sportolóval, valamint a sportakadémiai rendszerrel kapcsolatos részletes szabályokat.

A 45. §-hoz

Az általános adatvédelmi rendeletre figyelemmel szükséges kiegészítés.

A 46. §-hoz

Az Stv. 1. melléklete tartalmazza azon ingatlanok, illetve tulajdoni illetőségek (a továbbiakban együtt: ingatlanok) megjelölését, amelyeknek az azokat használó kiemelt budapesti sportegyesületek, illetve sportszövetség által történő vagyonkezelése indokolt, így ezeket az ingatlanokat az Stv. ingyenesen rendeli az érintett sportegyesületek, sportszövetség vagyonkezelésébe. A törvény szerint az 1. melléklet kiegészül a budapesti 4465 hrsz-ú ingatlan (Budapest XI. kerület, Villányi út 14-16. - Fadrusz utca 1. - Bartók Béla út 63-67.) 14000/68063 tulajdoni hányad arányú, természetben a Feneketlen-tónál lévő teniszpályákat jelentő tulajdoni illetőségével és az MTK mint kijelölt vagyonkezelő megnevezésével. Az Stv. 76/B. § (2) bekezdése alapján az ingyenesség csak a vagyonkezelői jogviszony létesítésére terjed ki, nem érinti az éves vagyonkezelési díj alól történő felmentést.

A 47. §-hoz

Szövegcserés módosítások.

A 48. §-hoz

A hatályon kívül helyező rendelkezéseket tartalmazza.

-----STARTING---POINT---VEGE---

A 49. §-hoz

Hatályba léptető rendelkezések.

Az 50. §-hoz

E törvény sarkalatos záradékát tartalmazza.