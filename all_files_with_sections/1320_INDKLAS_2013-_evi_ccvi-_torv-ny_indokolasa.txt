2013. évi CCVI. törvény indokolása

a Magyarország 2013. évi központi költségvetéséről szóló 2012. évi CCIV. törvény módosításáról

-----STARTING---POINT---ALTALANOS---

Általános indokolás

Az Országgyűlés 2013. október 7-én elfogadta a Szövetkezeti Hitelintézetek Integrációs Alapjáról szóló 2013. évi CLVI. törvényt (a továbbiakban: SZHIA törvény), amely a központi költségvetés részét képező elkülönített állami pénzalapot hoz létre. Az államháztartásról szóló 2011. évi CXCV. törvény 14. § (2) bekezdése szerint az elkülönített állami pénzalapoknak a központi költségvetés külön fejezeteként kell megjelenniük. Jelen törvénymódosítás e két rendelkezés végrehajtását szolgálja.

A SZHIA törvény szerint a Szövetkezeti Hitelintézetek Integrációs Alapjának (Alap) rendeltetése a szövetkezeti hitelintézetek integrációjának egyik központi szervét jelentő Szövetkezeti Hitelintézetek Integrációs Szervezete számára történő vagyon biztosítása. Ennek mértékét a szövetkezeti hitelintézetek integrációjáról és egyes gazdasági tárgyú jogszabályok módosításáról szóló 2013. évi CXXXV. törvény határozza meg. E törvény szerint két független könyvvizsgáló értékeli az MFB és a Magyar Posta által az Integrációs Szervezetben és a Takarékbank Zrt.-ben szerzett jogok ellenértékét. Az Alap által teljesítendő vagyoni hozzájárulás a két értékelés közül az alacsonyabbnak megfelelő értéknek felel meg.

A 2013. évi költségvetési törvény módosítása a fentieknek megfelelően rendelkezik

- a Szövetkezeti Hitelintézetek Integrációs Alapja, mint elkülönített állami pénzalap költségvetésének létrehozásáról;

- a Szövetkezeti Hitelintézetek Integrációs Szervezete számára biztosítandó vagyoni hozzájárulás költségvetési fedezetének megemeléséről;

- a 0,3%-os pénzügyi tranzakciós illeték, a tranzakciós díj, valamint a kincstári számlavezetési díj megfizetése fedezetének megteremtéséről a Működési kiadások címen.

-----STARTING---POINT---RESZLETES---

Részletes indokolás

Az 1. §-hoz

A törvény tartalmi módosításainak megfelelő átvezetése a főösszegeken.

A 2. §-hoz

A tartalmi módosítások átvezetése a Kvtv. 1. mellékletén.

A 3. §-hoz

Az önkormányzati fejlesztések tekintetében egyértelművé teszi a támogatási szerződéskötési jog jogosultját az egyes miniszterek, valamint a Miniszterelnökséget vezető államtitkár feladat- és hatásköréről szóló 212/2010. (VII. 1.) Korm. rendelet szerint. A 2013. évi költségvetési törvény 3. melléklet 10. pont f) alpontjában hivatkozott projektek hazai költségvetési forrásból valósulnak meg, melyek felelőssége a nem az európai uniós fejlesztési források felhasználásához kapcsolódó fejlesztéspolitikáért felelős nemzeti fejlesztési miniszterhez tartozik.

A 4. §-hoz

Hatályba léptető rendelkezés.