2009. évi XXXIV. törvény indokolása

a Magyar Köztársaság és a Szerb Köztársaság között a bűnüldöző szerveknek a határokat átlépő bűnözés megelőzésében és a szervezett bűnözés elleni harcban folytatott együttműködéséről szóló Megállapodás kihirdetéséről

-----STARTING---POINT---ALTALANOS---

Általános indokolás

A Magyar Köztársaság és a Szerb Köztársaság között a bűnüldöző szerveknek a határokat átlépő bűnözés megelőzésében és a szervezett bűnözés elleni harcban folytatott együttműködéséről szóló Megállapodás célja a magyar és a szerb bűnüldöző szervek közötti együttműködés elmélyítése, amelyet a szervezett bűnözés átalakulása, a határokat átlépő bűncselekmények számának növekedése és az új elkövetési formák megjelenése indokol.

A Megállapodásban szabályozott együttműködés nem terjed ki a Szerződő Felek igazságügyi hatóságainak hatáskörébe tartozó jogsegélyre.

A Megállapodásban a bűnüldöző szervek közötti együttműködés főbb területei: információcsere, intézkedések sürgős esetekben, személyek és tárgyak körözése, ellenőrzött szállítás, közös bűnfelderítő-csoport létrehozása, együttműködés a közös kapcsolattartási szolgálati helyeken, valamint összekötő tisztviselők küldése és fogadása.

A Megállapodás rögzíti a fenti együttműködési formákra vonatkozó konkrét szabályokat, az együttműködő szerveket, a megkeresések sajátos tartalmi elemeit, az együttműködési cselekmények és az abban résztvevő, együttműködő bűnüldöző szervek irányításának szabályait, az együttműködők jogait és kötelezettségeit. A nemzetközi szerződés alapján a bűnüldöző szervek közötti nemzetközi együttműködésre a büntetőeljárás keretein kívül, a bűnmegelőzés és a bűnfelderítés során kerül sor, nem érintve a bűnügyi jogsegély alapján az igazságügyi szervek hatáskörébe tartozó eljárási cselekményeket.

A Magyar Köztársaság prioritásként kezeli a bűnüldöző szervek együttműködésről szóló nemzetközi szerződések létrehozását. Ebbe a folyamatba illeszkedik bele a Szerb Köztársasággal, mint hazánkkal határos állammal történő szerződéskötés.

A Megállapodás szövegének végleges megállapítására - a 1023/2009. (III. 6.) Korm. határozat alapján - Belgrádban, 2009. március 6-án került sor.

-----STARTING---POINT---RESZLETES---

Részletes indokolás

Az 1. §-hoz

A Megállapodás, tartalmát tekintve, törvényhozási tárgykört érintő szabályokat tartalmaz, ezért a 2005. évi L. törvény 7. §-a (1) bekezdésének a) pontjában foglaltakra tekintettel, a Megállapodás kötelező hatályának elismerésére az Országgyűlés ad felhatalmazást.

A 2. §-hoz

A Megállapodás szövegének végleges megállapítását követően, a 2005. évi L. törvény 9. §-a értelmében, a Megállapodást törvényben kell kihirdetni.

A 3. §-hoz

A Megállapodás a magyar és szerb bűnüldöző szervek közötti együttműködés elmélyítése érdekében jött létre.

A Megállapodás I. Fejezete az általános rendelkezéseket tartalmazza: fogalom-meghatározást (1. cikk) és az együttműködés tárgyát (2. cikk). Fontos kiemelni, hogy a Megállapodásban szabályozott együttműködés nem terjed ki a Szerződő Felek igazságügyi hatóságainak hatáskörébe tartozó jogsegélyre (2. cikk (5) bekezdés).

A bűnüldöző szervek közötti együttműködés alapja a megkeresés, amelynek feltételeit és szükséges tartalmi elemeit a II. Fejezet szabályozza (3-5. cikkek).

A Megállapodás III. Fejezete alapján a bűnüldöző szervek közötti együttműködés az alábbi formákban valósulhat meg:

a) információcsere (6. 7. és 9. cikkek),

b) intézkedések sürgős esetekben (8. cikk),

c) a közrend és a bűnügyi helyzet közös elemzése (10. cikk),

d) személyek és tárgyak körözése (11. cikk),

e) ellenőrzött szállítás (12. cikk),

f) közös bűnfelderítő-csoport létrehozása (13. cikk),

g) titkos információgyűjtés (14. cikk),

h) összekötő tisztviselők (15. cikk),

i) együttműködés közös kapcsolattartási szolgálati helyeken (16. cikk).

A III. Fejezet tartalmazza a fenti együttműködési formákra vonatkozó konkrét szabályokat: a megkeresések kérésének, megtagadásának és teljesítésének eseteit; a megkeresések sajátos tartalmi elemeit; valamint az együttműködési cselekményeket.

A IV. Fejezet rendelkezik a Szerződő Felek bűnüldöző szerveinek tagjait a másik Szerződő Fél államának területén történő eljárás során megillető jogokról és terhelő kötelezettségekről. Ennek keretében meghatározza a másik Szerződő Fél területén feladatot végző tisztviselők vonatkozásában az egyenruha viselésének, a kényszerítő eszközök, a szolgálati fegyverek használatának szabályait, továbbá a szolgálati viszonyokra, a büntetőjogi és a kártérítési felelősségre vonatkozó szabályokat (17-20. cikk).

A Megállapodás V. Fejezete részletes adatvédelmi szabályokat tartalmaz, meghatározza a személyes adatok kezelésének és a minősített adatok átadásának feltételeit.

A Megállapodás 24. cikke azt az esetet szabályozza, amikor a másik Szerződő Fél területén kell intézkedéseket foganatosítani. Ilyen esetekben minkét állam vonatkozó jogszabályai alkalmazásra kerülnek, de csak amennyiben az intézkedés helyszínéül szolgáló ország jogszabályai a másik ország jogszabályainak alkalmazását nem tiltják. Amennyiben tehát szerb hatóságok Magyarországon eljárnak, úgy mind a magyar jog vonatkozó rendelkezéseit figyelembe kell venniük, mind a szerb jogét, de ezen utóbbiét csak annyiban, amennyiben az nem ütközik a magyar jog rendelkezéseibe.

A Megállapodás a VI. Fejezetben, a záró rendelkezések között rendelkezik a költségviselés szabályairól, a viták rendezéséről és a Megállapodás hatálybalépéseinek feltételeiről.

A 4. §-hoz

A Megállapodás 30. cikke értelmében a Szerződő Felek diplomáciai úton értesítik egymást arról, hogy a Megállapodás hatálybalépéséhez szükséges belső jogszabályi követelményeknek eleget tettek. A Megállapodás a későbbi jegyzék kézhezvételétől számított 30. (harmincadik) napon lép hatályba.

A Megállapodás hatálybalépésének naptári napját - a 2005. évi L. törvény 10. § (4) bekezdésének megfelelően - annak ismertté válását követően a külpolitikáért felelős miniszter a Magyar Közlönyben közzétett egyedi határozatával állapítja meg.

A törvény végrehajtásáról a rendészetért felelős miniszter gondoskodik.