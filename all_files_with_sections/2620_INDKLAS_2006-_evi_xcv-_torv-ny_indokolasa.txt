2006. évi XCV. törvény indokolása

az Országos Területrendezési Tervről szóló 2003. évi XXVI. törvény, valamint a Balaton Kiemelt Üdülőkörzet Területrendezési Tervének elfogadásáról és a Balatoni Területrendezési Szabályzat megállapításáról szóló 2000. évi CXII. törvény módosításáról

-----STARTING---POINT---ALTALANOS--- 

A Magyar Honvédségnél végrehajtott szervezeti változtatások következtében a szentkirályszabadjai repülőtérnek megszűnt a katonai hasznosítása és a Katonai Légügyi Hatóság visszavonta a repülőtér állami repülőtérként való üzemeltetési engedélyét, valamint a Honvédelmi Minisztérium értesítette az önkormányzatot, hogy a repülőteret átadja a számára. A törvénymódosítás elfogadásával jogilag is lehetővé válik a repülőtér polgári hasznosítása, valamint nem kell alkalmazni a térséggel kapcsolatban az Országos Területrendezési Tervről szóló 2003. évi XXVI. törvény (a továbbiakban: OTrT.) 22. § (2) bekezdés j) pontjában foglalt azon előírást, amely szerint az állami repülések célját szolgáló és a közös felhasználású (katonai és polgári) repülőtér 13 km-es körzetében regionális hulladéklerakó hely nem jelölhető ki.

A törvény soron kívüli módosítását az EU által támogatott Észak-Balatoni hulladékgazdálkodási projekt keretében Királyszentistván területén tervezett hulladéklerakó megvalósíthatósága is indokolja (melynek területe az előbb említett védőtávolságon belül van), valamint az, hogy az Európai Unió Strukturális Alapjából elnyert támogatás (13 millió euró) igénybevétele ne kerüljön veszélybe.

A Balaton Kiemelt Üdülőkörzet Területrendezési Tervének elfogadásáról és a Balatoni Területrendezési Szabályzat megállapításáról szóló 2000. évi CXII. törvény (a továbbiakban: Btv.) 39. §-ának l) pontjában szereplő további módosítások az OTrT. és a Btv., valamint fogalomrendszerük közötti összhang megteremtését szolgálják.

A Balaton térségében az elkövetkező években összehangolt, komplex régiófejlesztési program fog megvalósulni, a Balaton Fejlesztési Tanács Balaton Régió Részletes Fejlesztési Terve 2007-2013 című dokumentumban megfogalmazottak alapján.

E régiófejlesztési program főbb céljai: a teljes balatoni régió fejlesztése, a minden célcsoport számára elérhető minőségi turizmus létrehozása, a minőségi szolgáltatások és háttérfeltételek megteremtése, a vendégéjszakák számának növelése, valamint a jelenlegi rövid nyári szezon kiterjesztése az egész évre.

A kempingekhez és szálláshelyekhez kapcsolódó fejlesztések során kiemelt célként jelenik meg a Fejlesztési Tervben: a kempingek minőségi fejlesztése az ADAG ötcsillagos követelményei szerint, szálláshelyek fejlesztése és bővítése, mobil home-ok és telepített lakókocsis fejlesztések, - szolgáltatások bővítése (sport, szórakozás).

A kempingek ezirányú fejlesztésén túl, azonban elengedhetetlenül fontos egyéb fejlesztési célok és beruházások megvalósítása is, ezért szükségen a törvény kempingek területének más célú igénybevételéről szóló rendelkezésének módosítása. A tervezett beruházások között szerepel: konferencia- és wellness hotel, gyermekhotel, apartmanhotel, yacht kikötő, apartmantelep és villapark, szórakoztató központ építése és fejlesztése.

Ezen programok megvalósulásuk esetén segítik, egyfajta multiplikátor hatással lesznek az érintett településekre (települések ismertté válása, hírnevük öregbítése, munkahelyteremtés (140-200 fő településenként), jelentős többlet adóbevételek az önkormányzatoknak, Balaton egypólusosságának megszüntetése).

A fejlesztési program megvalósításának szakmai megalapozottságát és szükségszerűségét alátámasztja a vendégforgalmi adatok alakulása is, miszerint a kempingek piaci részesedése mind kapacitás, mind pedig a vendég, illetve vendégéjszaka szám vonatkozásában jelentősen visszaesett az elmúlt 5 évben, s további visszaesés várható. A vendégforgalom egyre inkább a Fejlesztési Tervben megfogalmazott minőségi szolgáltatások irányába mozdul el.

A fent vázolt programok megvalósításához szükséges a Balaton törvény módosítása.

-----STARTING---POINT---RESZLETES---

-----STARTING---POINT---VEGE---