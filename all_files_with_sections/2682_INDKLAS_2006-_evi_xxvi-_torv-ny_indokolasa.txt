2006. évi XXVI. törvény indokolása

a földgáz biztonsági készletezéséről

-----STARTING---POINT---ALTALANOS--- 

A nemzetgazdaság és a társadalom elsőrendű érdeke a folyamatos és biztonságos energiaellátás biztosítása. Az ellátásbiztonság megteremtése és biztosítása különösen jelentős az importfüggőségünk alakulását nézve szénhidrogének vonatkozásában. E területen tagállami kötelezettségeket ír elő a közösségi jog és a Nemzetközi Energia Ügynökség. A tagállamok döntési jogosultsága bizonyos szintig, hogy milyen intézkedéseket hoznak az energiaellátási zavarok elkerülésére, illetve megszüntetésére. Ilyen alternatívák lehetnek az energiaellátás biztosítása hosszú távú szerződések révén vagy biztonsági készletezés útján.

A kőolaj és kőolajtermékek biztonsági készletezéséről 1993. év óta törvény rendelkezik. A jogi szabályozás megfelel a nemzetközi követelményeknek és a készletezési kötelezettség teljesítése az előírásoknak megfelelően történik.

Az utóbbi időben újra napirendre került az Európai Unióban a földgázellátás biztonságával kapcsolatos jogi szabályozás igénye. Ezt jelzi, hogy a Tanács a földgázellátás biztonságának megőrzését szolgáló intézkedésekről szóló 2004/67/EK irányelvet fogadott el. Az irányelv lehetőségként ajánlja a földgázellátási nehézségek elkerülésére a földgáz biztonsági készletezést földgáztárolók igénybevételével.

A földgáz felhasználásunk a hazai primer energiafelhasználás több mint 40%-át teszi ki. A felhasználási igények jelentős hányadát jelenleg is importáljuk. A jövőbeli közel 100%-os import függőségünk az ellátás biztonságának kockázatát jelentősen növeli.

A hazai földgáztermelés éves mennyisége az elmúlt években fokozatosan csökkent. A földgáztelepek leművelése a művelés utolsó szakaszában van.

A korábbi évek téli földgázellátási nehézségei jelezték, hogy az együttműködő földgázellátó rendszer elérte a teljesítő képességének felső határát és nem rendelkezik tartalék kapacitásokkal.

A földgázfelhasználás hazánkban jelentős mértékben lakossági és kommunális célt szolgál, és nagyrészt fűtési célú, ennek megfelelően a földgázfelhasználás rendkívül hőmérsékletfüggő.

A hazai földgáz felhasználók legkiszolgáltatottabb fogyasztói köre a lakosság és a kommunális fogyasztók.

Megállapítható, hogy a hazai távlati földgázfelhasználás növekedését követi ugyan a földgázforrások (import, tároló bővítés) növelése, de tartalék többlet gázforrás távlatban sem áll rendelkezésre és az import földgáz forrás tartós kiesése esetén téli időszakban a lakosság és/vagy kommunális szektor korlátozását is igényelhetné.

A földgázellátás biztonsága már megköveteli a földgáz biztonsági készletezést, amely hazánkban biztonsági földalatti gáztárolóban valósítható meg.

A földgázellátás biztonságának fokozása érdekében - különös tekintettel a piaci viszonyok között legvédtelenebb fogyasztók ellátásának biztosítására - a Kormány a földgáz biztonsági készletezés megvalósítása mellett döntött. Ennek megfelelően készült el a kőolaj és kőolajtermék biztonsági készletezés példáját követő törvény a földgáz biztonsági készletezésről.

A törvény szerint a készletezéssel összefüggő feladatokat a Kőolaj és Kőolajtermék Készletező Szövetség, új nevén a Magyar Szénhidrogén Készletező Szövetség (a továbbiakban: Szövetség) látja el. A földgáz biztonsági készletezés célja, hogy elsősorban a lakossági és kommunális fogyasztók ellátása jelentős ellátási nehézség (import kiesés, rendkívüli időjárás) esetén is zavartalan legyen. Éppen ezért a készletezési kötelezettség mértékének meghatározása is az ezen fogyasztói kör előző naptári év földgázfelhasználásának alapulvételével történik.

A földgáz biztonsági készletezés lényege, hogy nem alapvetően a földgázellátásról szóló 2003. évi XLII. törvény (a továbbiakban: GET) által meghatározott rendszeregyensúly és műszaki zavarok okozta ellátási nehézségek kiküszöbölésére szolgál, hanem elsősorban jelentős import kiesés és rendkívüli időjárási körülmények bekövetkeztekor - a lakossági és kommunális fogyasztói kör ellátásának folyamatos biztosítása érdekében - lehetséges a készlet felhasználásának engedélyezése. A készlet felhasználásának engedélyezését a törvény a miniszter jogkörébe utalja.

A földgáz biztonsági készletezés megvalósítása - figyelemmel a beruházás költség- és időigényére - fokozatosan két ütemben történik. Első fázisban a jelenlegi gáztárolók szabad kapacitása biztosítja a készletezési kötelezettség fedezetét, amelynek igénybevételét a Hivatal engedélyezi. A második fázisban a készletezési kötelezettség teljesítése az új biztonsági földgáztárolóban elhelyezett földgázzal történik.

A földgáz biztonsági készlet-képzés és fenntartás költségének fedezetét a Szövetség tagjainak tagi hozzájárulása adja. A Szövetség tagjaivá válnak a kereskedelmi tevékenységet folytató földgázipari engedélyesek, a földgáztermelők és a határkeresztező szállítóvezetéki kapacitásokhoz hozzáférési engedéllyel rendelkező feljogosított fogyasztók.

A törvény alapján a földgázkészletezés szabályai e törvényben kerülnek rögzítésre, míg a Szövetség jogállása, a biztonsági készletezés - mind a kőolaj és kőolajtermék, mind a földgáz - általános szabályai a kőolaj készletezési törvényben maradnak. A törvény ezért több helyen is módosítja e törvényt. Tekintettel arra, hogy a jelen szabályozás szorosan kapcsolódik a GET rendelkezéseihez, ezért azzal összhangban kell alkalmazni.

-----STARTING---POINT---RESZLETES---

Az 1. §-hoz

Az 1. § a törvény hatályáról rendelkezik. A törvény személyi hatálya alá tartozik a Magyar Szénhidrogén Készletező Szövetség, a Magyar Energia Hivatal, a földgázipari engedélyesek, a földgáztermelők, a feljogosított fogyasztók földgáz-behozatali tevékenységük körében, valamint a készletezéssel összefüggő feladatok végrehajtásában együttműködő más szervezetek eljárása.

A 2. §-hoz

A 2. §-ban foglalt rendelkezések a törvény szabályainak alkalmazását segítő fogalmi, értelmező meghatározásokat tartalmazza.

A 3-4. §-hoz

E §-ok a biztonsági földgázkészletezés általános szabályait tartalmazzák.

A 3. § a törvény alapján létesített földgáztárolóval szemben támasztott alapelveket és a hatálya alá tartozó tevékenységek gyakorlásának általános követelményeit tartalmazza.

A földgáz biztonsági készletezés célja elválik a GET hatálya alá tartozó kereskedelmi földgáztárolók szerepétől. Az előző célja a piaci viszonyok között legvédtelenebb lakossági és kommunális fogyasztói kör biztonságos ellátásának biztosítása behozatali nehézségek esetén, míg az utóbbi a kereskedelmi szerződések által lekötött kapacitások teljesítése, illetőleg a rendszeregyensúly biztosítása.

A törvény céljának megvalósítása a földgáz biztonsági készletezésével és új földgáztároló létesítésével oldható meg. A törvény alapján e feladat teljesítése két lépcsőben történik.

Az első (átmeneti) szakaszra vonatkozó szabályokat a törvény átmeneti rendelkezései tartalmazzák.

A földgáz biztonsági készletezés e törvény szerint 2012. évtől tölti be szerepét e törvény által meghatározott szabályok mellett. A megvalósíthatósági tanulmány az új földgáztároló létesítését és üzembe-helyezését ezen időpontra teszi.

A törvény előírja a biztonsági földgáztárolóval és a biztonsági készlet mértékével szemben támasztott minimum követelményeket és feltételeket. Ennek megfelelően rögzítésre kerül, hogy a tárolónak legalább milyen mennyiségű mobilgázzal és az ehhez tartozó kitárolási csúcskapacitással kell rendelkeznie.

A földgáz biztonsági készlet mértékének alapjául a háztartási és kommunális fogyasztói kör előző naptári évi földgáz fogyasztása szolgál. Ez a mérték a tároló műszaki paramétereivel összhangban a háztartási és kommunális fogyasztók 60 napi átlagfogyasztásának felel meg, a kitárolási kapacitás pedig a háztartási fogyasztók csúcsfogyasztási igényének 40%-át képes fedezni. Mindezen adatok előzetes tanulmány előrejelzésein alapulnak.

A törvény rendelkezik a biztonsági földgáztároló és a biztonsági készlet tulajdonviszonyairól. A földgáz biztonsági készletezést a kőolaj és kőolajtermék készletezés mellett a Szövetség látja el főtevékenységként, ezért a bevált gyakorlat szerint a földgáz biztonsági készlet is a Szövetség tulajdonát képezi. Ez a tulajdon korlátozott rendelkezési jogot jelent, hiszen a készlet felhasználásának engedélyezését a törvény a miniszter jogkörébe utalja.

A földgáz kereskedelmi tevékenység a GET hatálya alá tartozik és a Hivatal által kiadott engedély alapján gyakorolható. A törvény a GET által meghatározott engedély nélkül is a Szövetség részére jogosultságot ad a földgáz beszerzésre és értékesítésre. Ez a jogosultság azonban kizárólag a biztonsági készletezéssel összefüggésben gyakorolható.

Az 5. §-hoz

A földgáz biztonsági készlet felhasználását a miniszter engedélyezi. A jogszabályszerű készlet felhasználás érdekében a törvény meghatározza a felhasználás eseteit. A biztonsági készlet felhasználását két ok által előidézett eseményhez köti a törvény.

A törvény szerint a miniszteri rendelet akkor engedélyezi a felhasználást, ha az ellátás és fogyasztás egyensúlya felbomlik, illetve a felhasználási igények meghaladják a beszerzés lehetőségeit.

Az 5. § tartalmazza a felhasználás engedélyezésének szabályait, ezen belül az engedély tartalmi kellékeit, a felhasználás célját, az értékesítés és visszapótlás feltételeit, valamint az adatszolgáltatási kötelezettség tartalmát.

A földgáz árát és az áralkalmazási feltételeket a miniszter állapítja meg.

A 6. §-hoz

A kőolaj biztonsági készletezés szabályozása szorosan kapcsolódik a földgáz biztonsági készletezés szabályozásához. E törvény a földgáz biztonsági készletezésre vonatkozó részletes szabályokat tartalmazza. A készletező szervezet - új nevén a Magyar Szénhidrogén Készletező Szövetség - jogállására, működésére, felügyeletére, stb. vonatkozó általános rendelkezések a kőolaj készletezési törvényben maradnak.

A 6. § a Szövetség földgáz biztonsági készletezéssel kapcsolatos feladatait sorolja fel.

A 7. §-hoz

A törvény taxatíve felsorolja a Szövetség tagjait. A tagsági viszony e törvény alapján jön létre és szűnik meg.

A 8. §-hoz

A földgáz biztonsági készletezés fedezetét, annak költségeit a tagok által kötelezően fizetett tagi hozzájárulás jelenti. A tagi hozzájárulás mértékét a Szövetség állapítja meg az éves költségvetése keretében.

A tagi hozzájárulás fizetési kötelezettség alól egy kivételt határoz meg a törvény, ez a biztonsági készletezés céljára történő földgáz vásárlása.

A 9-10. §-hoz

A Szövetség felé a tagnak két fontos kötelezettsége van, egyrészt időszakos nyilatkozattétel, hogy a megelőző hónapban mekkora volt az e törvény hatálya alá tartozó, a tagi hozzájárulás fizetése alapjául szolgáló földgáz mennyisége fűtőértékben kifejezve, másrészt az általa kiszámított tagi hozzájárulás határidőben történő befizetése.

A Szövetség az előzőekben említett kötelezettségek teljesítéséről igazolást állít ki és erről az illetékes szervezetekkel létrejött megállapodás keretében tájékoztatást ad.

-----STARTING---POINT---VEGE---

A 11. §-hoz

E § a törvény hatályba lépésének időpontját jelöli meg. A tagok tagi hozzájárulás fizetési kötelezettségének kezdő időpontja 2007. január 1-je. E kötelezettség teljesítése már az új földgáztároló létesítésére és a biztonsági készlet beszerzéséhez nyújt hozzájárulást. A törvény hatályba lépése után a Szövetség feladata a kibővült feladattal összefüggésben a névváltozás bírósági bejelentése és a munkaszervezet felállítása.

A 12. §-hoz

A földgáz biztonsági készletezés első (átmeneti) szakaszában a biztonsági készlet mértékét a kereskedelmi tárolók szabad kapacitása határozza meg, amelynek igénybevételét a Hivatal engedélyezi. E megoldás ideiglenes, segítő jellegű és a behozatali nehézségek bekövetkeztekor kerülne alkalmazásra, figyelemmel arra, hogy ez a piaci verseny térnyerését hátráltatja. A törvény lehetőséget ad ideiglenesen arra, hogy földgáz biztonsági készlet kiegészíthető legyen kőolajtermékekkel, ha az nem éri el a minimálisan előírt mértéket.

A 13. §-hoz

E § felhatalmazást ad a miniszter részére a földgáz biztonsági készlet felhasználása részletes szabályainak rendeleti szabályozására.

A 14. §-hoz

E § a hivatkozott irányelvnek való megfelelési záradékot tartalmazza.

A 15-28. §-hoz

E §-ok a behozott kőolaj és kőolajtermékek biztonsági készletezéséről szóló 1993. évi XLIX. törvény (a továbbiakban: Kt.) módosításait tartalmazzák. A két törvény együttes alkalmazása miatt szükséges az összhang megteremtése.

Szükséges a módosítást átvezetni egyrészt a szervezet névváltozásáról, másrészt a munkaszervezetének átalakításáról. Az új szabályozás szerint a Szövetség kőolaj és kőolajtermék készletező szekcióból, valamint földgázkészletező szekcióból áll.

Az előzőekre tekintettel a Szövetségen belül tagsági jogviszony is két terület vonatkozásában jöhet létre és a Szövetség feladata is kibővül.

A törvény a Kt. 14. §-ának módosításával továbbra is előírja, hogy a Szövetség a két készletezési tevékenység és az ezekkel összefüggő tevékenységeket gyakorolhatja csak. Mindez a tevékenységek számviteli szétválasztása mellett történik. Ennek megfelelően a bevételeit és kiadásait is elkülönülten köteles kezelni a két tevékenység vonatkozásában.

A törvény révén a Szövetség Alapszabályra vonatkozó rendelkezései is módosulnak. E körben rögzítésre kerül, hogy az Alapszabályban ki kell dolgozni többek között a földgáz biztonsági készletezés rendszerének részletes szabályait és a földgázkészletezés minőségellenőrzési eljárására vonatkozó előírásokat is.

A módosítás során a Szövetség szerveiben és ezek döntési eljárásaiban bekövetkező változásokat is szükséges átvezetni a Kt.-ben.

A közgyűlés a törvény hatálybalépése után a két szekciót képviselő tagok összességéből fog összeállni. A határozatképességhez ezentúl a mindkét szekció 50%-át képviselő tagok jelenléte szükséges.

Változás következik be a közgyűlés döntési eljárásában is. A szavazatok 50%-át kitevő egy tag egy szavazat megoldása marad a továbbiakban is. A szavazatok másik fele olyan arányban oszlik meg a két szekció tagjai között, amilyen mértékben az előző naptári évben tagi hozzájárulást fizettek. Fontos szabály még a szavazás során, hogy a meghozott határozat érvényességéhez szükséges az adott kérdésben az érintett szekciót képviselő tagok többségi szavazata az adott szavazati eljárásban.

Az igazgató tanács döntéshozatali eljárásának szabályai a közgyűléséhez hasonló módon alakul. Mind az igazgató tanács, mind a felügyelő bizottság bővül a földgázkészletező szekciót képviselő tagokkal.

A Kt. 26. §-ának módosítása, kiegészítése a tevékenységek számviteli elválasztásának szabályait rögzíti.

A földgázellátás árszabályozásának kialakításáért a Magyar Energia Hivatal felelős, ezért indokolt a Hivatal képviselőjét hozzájárulási joggal felruházni a költségvetés közgyűlés elé terjesztéséhez.

A miniszter, illetve Szövetség ellenőrzési jogosultságát célszerű kiterjeszteni az ellenőrzött személyek földgáz-értékesítő tevékenységére is.

A 29-34. §-hoz

A törvény szabályozása közvetlenül összefügg a GET szabályozásával. Erre tekintettel néhány helyen a GET módosítása is szükségessé válik.

A törvény feladatokat telepít a Hivatalra, így a GET 4. § (1) bekezdése e hatósági feladatokkal bővül.

A biztonsági földgáztároló a Hivatal által kiadott engedély alapján fog működni, azonban szükséges rögzíteni, hogy a tevékenységére tekintettel ezt eltérő szabályok mellett fogja gyakorolni, mint a többi földgáztárolói engedélyes.

A GET 30. §-ának módosítása az átmeneti időszakban lehetővé teszi a kereskedelmi tárolók szabad kapacitásának földgáz biztonsági készletezés céljára történő igénybevételét.

A 31. § a hatályos GET. 29. §-ának (1) bekezdését teszi egyértelművé abból a szempontból, hogy egyértelműen szabályozza a válsághelyet kezdeményezésére és a válsághelyzet fennállásáról való döntésekre vonatkozó hatásköröket.

A GET 30. § (2) bekezdésének módosításának célja az, hogy a kapacitás lekötésre vonatkozó sorrendiség egyértelműen legyen szabályozva, tehát a Fbkt. szerinti kapacitás lekötésre vonatkozó szabályok a hatályos GET 30. § (3) bekezdésében szereplő sorrend meghatározást követően érvényesüljenek.

A GET 31. § (4) bekezdése az előző pontban foglalt módosítással való összhang megteremtését célozza.

A Szövetség tagjaivá váló földgázipari engedélyesek kötelesek lesznek tagi hozzájárulást fizetni. A terhelésük csökkentése érdekében e hozzájárulás indokoltan felmerült költségnek minősül és a Hivatal elfogadja árképző elemként.