1998. évi LXXIV. törvény indokolása

a frekvenciagazdálkodásról szóló 1993. évi LXII. törvény módosításáról

-----STARTING---POINT---ALTALANOS--- 

A frekvenciagazdálkodásról szóló 1993. évi LXII. törvény (a továbbiakban: Ft.) 1993. július 1-jén lépett hatályba.

Az Ft. hatályba lépése óta eltelt időszak tapasztalatai azt mutatják, hogy a törvény alapvető rendelkezései helytállóak, alkalmasak arra, hogy a rádiófrekvenciákkal való gazdálkodásunk elérje az Európai Unió tagállamainak színvonalát, elősegítsék a rádiótávközlési infrastruktúra (GSM közcélú mobil rádiótelefon szolgáltatás, ERMES rendszerű személyhívó szolgáltatás, közszolgálati- és kereskedelmi rádió és televízió műsorszóró hálózatok) nagyarányú fejlesztését és a továbbfejlesztés frekvencia feltételeinek megteremtését a DCS-1800 közcélú mobil rádiótelefon szolgáltatás, valamint a készenléti és a polgári TETRA rádiótelefon hálózatok esetében.

Ugyanakkor az Európai Unióhoz való csatlakozásunk előkészítése szükségszerűen megköveteli, hogy az Ft.-ben már most több előremutató, harmonizáló és kisebb pontosítást jelentő módosítást végezzünk el.

Ennek keretében kell megoldani a rádiótávközlő berendezések, a nagyfrekvenciás villamos berendezések és a nagyfrekvenciás jelet, vagy mellékhatást keltő berendezések elektromágneses összeférhetőségéről (EMC) rendelkező 89/336/EGK irányelv, illetőleg a rádiótávközlő végberendezések és a műholdas földi állomások berendezéseinek megfelelőség tanúsítására vonatkozó 98/13/EK irányelv harmonizációját.

A harmonizációt biztosító új jogszabályok (miniszteri rendeletek) kiadására vonatkozó felhatalmazással egyidejűleg az Ft.-ben módosítani szükséges a közösségi jogszabályokkal ellentétes rendelkezéseket oly módon, hogy azok - a joghézag elkerülése érdekében - csak a rendeletek kiadása után helyezhetők hatályon kívül.

A törvény elfogadásával az Ft. eddigi alkalmazása során észlelt problémák megszüntethetők és európai jogharmonizációnkban újabb, jelentős lépést tehetünk előre.

-----STARTING---POINT---RESZLETES---

Az 1. §-hoz

A törvény a közlekedési, hírközlési és vízügyi miniszter feladatainak a hivatkozott közösségi jogszabályokkal való összhangjának megteremtését célozza.

Az Ft. jelenlegi 3. §-a (3) bekezdésének f) pontja a rádiótávközlő berendezések és a nagyfrekvenciás villamos berendezések gyártásának, behozatalának és üzemben tartásának ellenőrzését tartalmazza. A törvény kiemeli, hogy ez hatóság által végzett ellenőrzés, szemben a 3. § (3) bekezdésének új g) pontjában feltüntetett ellenőrzéssel, amelyet független, hatósági jogosítványokkal nem rendelkező gazdálkodó szervezetek végezhetnek a megfelelőségi eljárás során.

Az Ft. 3. §-a (3) bekezdésének g) pontja helyébe lépő új g) pont az Ft. hatálya alá tartozó három berendezés-csoportra (rádiótávközlő berendezések, nagyfrekvenciás villamos berendezések és nagyfrekvenciás jelet, vagy mellékhatást keltő berendezések) kiterjeszti az elektromágneses összeférhetőség (EMC) szempontjából történő megfelelőség vizsgálatot és tanúsítást. Ezt kizárólag a vonatkozó közösségi jogszabályban (89/336/EGK) szereplő forgalomba hozatalra írja elő.

Az Ft. 3. §-a (3) bekezdésének új h) pontja a jelenlegi g) pontból megtartja a nagyfrekvenciás jelet, vagy mellékhatást keltő berendezések hatósági ellenőrzését, - hasonlóan az f) ponthoz - de nem tartalmazza azok üzemben tartásának engedélyezését, tekintettel arra, hogy ezek a berendezések engedély nélkül üzemeltethetők.

Az Ft. 3. §-a (3) bekezdésének új i) pontja a rádiótávközlő végberendezések forgalomba hozatalára kiterjeszti a frekvenciagazdálkodási szempontból történő megfelelőség vizsgálatot, ellenőrzést és tanúsítást a vonatkozó közösségi jogszabállyal (98/13/EK) összhangban.

A 2. §-hoz

Az Ft. 3. §-a (3) bekezdése egyes pontjainak módosítása és új pontokkal való kiegészítése miatt az Ft. 4. §-a (1) bekezdésében hivatkozott pontok betűjelét meg kellett változtatni, tartalmi módosítás nélkül.

A 3. §-hoz

Az Ft. jelenlegi 8. §-ának (1) bekezdése a rádiótávközlő berendezések forgalomba hozatalának feltételeként a frekvenciakijelölési határozatot nevesíti meg. Az Ft. 16. §-a, de különösen a 17. § (1) bekezdésének b) pontja a forgalomba hozatal további feltételeként a hatóság által kiadott típus-, vagy egyedi engedélyt is felsorolja.

Figyelemmel arra, hogy a rádiótávközlő berendezések behozatalához, forgalomba hozatalához és megszerzéséhez a közösségi irányelvek alapján frekvenciakijelölés nem szükséges, ezeket a fogalmakat a bekezdésből töröltük, egyúttal a gyártás fogalomkörét kibővítettük az egyszeri előállítással és a sorozatgyártással.

A 4. §-hoz

A törvény első része különválasztja a rádiótávközlő végberendezésekkel, illetőleg a végberendezésnek nem minősülő rádiótávközlő berendezésekkel létesült rádióállomás engedélyezését. A kísérleti célra történő engedélyezésnél a törvény hasonló szétválasztást, valamint ennek megfelelő szövegpontosítást tartalmaz.

Az 5. §-hoz

A tervezet kibővíti a rádióengedélyek kötelező visszavonásának eseteit annak érdekében, hogy a rádiótávközlő végberendezéseknél a megfelelőség tanúsítás, végberendezésnek nem minősülő rádiótávközlő berendezéseknél a típus- vagy egyedi engedély fontosságát hangsúlyozzuk.

A törvény az Ft. 12. §-a (3) bekezdésének módosításával megteremti az összhangot a 15. § (1) bekezdésében hivatkozott nagyfrekvenciás villamos berendezések engedélyével, mivel a hatályos 12. § (3) bekezdése nagyfrekvenciás jelet, vagy mellékhatást keltő berendezéseket említ, amelyeknek üzemeltetéséhez engedély nem szükséges.

A 6. §-hoz

Az Ft. 15. §-ának (2) bekezdésében a vonatkozó közösségi jogszabály értelmében a megfelelőségi nyilatkozatot, vagy meghatározott esetekben a megfelelőségi tanúsítást kell az üzemben tartási engedély feltételeként előírni.

A 7. §-hoz

Az Ft. IX. Fejezete címének módosításával a tervezet megteremti az összhangot 16. és 18. §-okkal, mivel a fejezet címe jelenleg nem tartalmazza a nagyfrekvenciás villamos berendezéseket.

A törvény a zavarvédelem és a rádiózavar-szűrés fogalmai helyett a vonatkozó közösségi jogszabály szerinti általánosabb elektromágneses összeférhetőség (EMC) fogalmát vezeti be.

A 8. §-hoz

A törvény felhatalmazza a közlekedési, hírközlési és vízügyi minisztert, a rádiótávközlő végberendezésekkel kapcsolatban a 98/13/EK Tanácsi és Parlamenti irányelvvel harmonizáló rendelet kiadására.

A rendeletben meg kell határozni az idegen honosságú, alapvetően az EU tagállamainak tanúsító szervezetei által kiadott megfelelőség tanúsítások kölcsönös elismerésének feltételeit és rendjét. A kölcsönös elismerés azért kedvező, mert az EU-val és a Közösség tagállamaival megkötés előtt álló egyezmény (Európai Megfelelőség Értékelési Szerződés, PECA) alapján a Magyarországon tanúsított rádiótávközlő végberendezést egy másik tagállamban már nem kell ismét tanúsítani. Ez olcsóbbá teszi a terméket és meggyorsítja forgalomba hozatalát, továbbá elősegíti az áruk szabad áramlásának elvének érvényesülését a gyakorlatban.

A törvény előírja, hogy a rádiótávközlő végberendezés behozatalához és forgalomba hozatalához megfelelőség tanúsítás szükséges. A végberendezésnek nem minősülő rádiótávközlő berendezések esetében továbbra is szükség van a hatóság által végzett típus-, vagy egyedi vizsgálatra és engedélyezésre.

A 17. § új (3) bekezdése felhatalmazást ad a közlekedési, hírközlési és vízügyi miniszternek a végberendezésnek nem minősülő rádiótávközlő berendezések típus- és egyedi vizsgálatával, valamint engedélyezésével kapcsolatos rendelet megalkotására.

A 17. § új (4) bekezdése bevezeti a rádiótávközlő végberendezéseken alkalmazható megfelelőségi jelölést (CE), amelynek részletes szabályait a 17. § (1) bekezdése alapján megalkotandó miniszteri rendelet tartalmazza. Lényeges, hogy a CE megfelelőségi jelölést csak akkor szabad a berendezésen elhelyezni, ha az eleget tesz a rá vonatkozó elektromágneses összeférhetőség (EMC) és a villamos biztonság követelményeinek is.

A 9. §-hoz

A törvény a nagyfrekvenciás villamos berendezések esetében eddig hiányzó szabályozást pótol, és mind a nagyfrekvenciás villamos berendezések, mind a nagyfrekvenciás jelet vagy mellékhatást keltő berendezések tekintetében felhatalmazza a gazdasági minisztert, hogy a közlekedési hírközlési és vízügyi miniszterrel a vonatkozó közösségi jogszabállyal harmonizáló együttes rendeletet adjon ki.

A 10. §-hoz

Az új szabályozás a hatóság ellenőrzésének kiterjesztését és pontosítását célozza. Az ellenőrzés folyamatosságát és az engedélyesek érdekeit szolgálja a 20. § új (2) bekezdése azzal, hogy a vonatkozó miniszteri rendelet hatályba lépése előtt engedélyezett végberendezésekre az engedélyezés idején hatályos rendelkezéseket ismeri el.

-----STARTING---POINT---VEGE---

A 11. §-hoz

A zárórendelkezés megjelöli a hatálybalépés időpontját, továbbá tartalmazza azokat az átmeneti szabályozásokat, amelyek a törvény felhatalmazása alapján kiadott miniszteri rendeletek hatályba lépéséig maradnak fenn, biztosítva egyes frekvenciagazdálkodási tevékenységek ellátásának folyamatosságát.