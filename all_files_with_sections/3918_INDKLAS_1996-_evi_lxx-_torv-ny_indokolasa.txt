1996. évi LXX. törvény indokolása

az Európa Tanács kiváltságairól és mentességeiről szóló, Párizsban, 1949. szeptember 2-án kelt általános megállapodás második, negyedik, ötödik számú kiegészítő jegyzőkönyveinek, valamint az Emberi Jogok Európai Bizottsága és Bírósága eljárásaiban részt vevő személyekre vonatkozó, Londonban, 1969. május 6-án kelt Európai Megállapodásnak a kihirdetéséről

Indokolás

A Magyar Köztársaság részese az Emberi Jogok és Alapvető Szabadságok Védelméről szóló Európai Egyezménynek (Egyezmény) és jegyzőkönyveinek (1993. évi XXXI. és 1994. évi LXXXVI. törvények). Az Emberi Jogok és Alapvető Szabadságok Védelméről szóló Európai Egyezményt elfogadó országok túlnyomó többsége elfogadta az Emberi Jogok Európai Bizottsága és Bírósága eljárásában résztvevő személyek mentességéről és kiváltságairól szóló alábbi egyezményeket is:

- az Európa Tanács kiváltságairól és mentességeiről szóló egyezmény második kiegészítő jegyzőkönyve (a Bizottság tagjainak mentességéről), mely Párizsban 1956. december 15. napján kelt,

- az Európa Tanács kiváltságairól és mentességeiről szóló egyezmény negyedik kiegészítő jegyzőkönyve (a Bíróság bíráinak mentességéről) mely Párizsban 1961. december 16-án kelt,

- az Európa Tanács kiváltságairól és mentességeiről szóló egyezmény ötödik kiegészítő jegyzőkönyve a Bizottság tagjai és a bírák mentességi szabályainak módosításáról, mely Strasbourgban 1990. június 18-án kelt,

- a Bizottság és Bíróság előtti eljárásban résztvevő személyekről szóló 1969. évi Megállapodás, mely Londonban 1969. május 6-án kelt.

Az Egyezmény végrehajtása érdekében célszerű, hogy azok a személyek, akik részt vesznek az Emberi Jogok Európai Bírósága és Emberi Jogok Európai Bizottsága előtti eljárásban, bizonyos kiváltságokban és könnyítésekben részesüljenek. A Bizottság és Bíróság tagjainak biztosítani kell feladatuk független gyakorlását, az egyéb résztvevőknek, a panaszt előterjesztő személyeknek, jogi képviselőiknek, illetve a bepanaszolt Kormány képviselőinek pedig meg kell könnyíteni az eljárásban való részvételt. Ezeket a kiváltságokat és könnyítéseket tartalmazzák a fenti egyezmények.

A második kiegészítő jegyzőkönyv az Emberi Jogok Európai Bizottságának tagjaival kapcsolatban kimondja, hogy a tagok a Bizottság üléseire történő utazásuk közben, valamint feladatuk ellátása során mentesek a letartoztatás, őrizetbe vétel alól, funkciójuk ellátása közben kifejtett magatartásuk tekintetében mindenféle joghatóság alól. Az egyezmény kimondja azt is, hogy a Bizottság tagjai a Bizottsági ülésre utaztukban semmiféle mozgásbeli korlátozásnak nem vethetők alá, s a vám- és devizaellenőrzés során a magas rangú hivatalnokokat, illetőleg a külföldi kormányképviselőket megillető könnyítéseket élveznek.

A negyedik kiegészítő jegyzőkönyv az Emberi Jogok Európai Bírósága bírái számára gyakorlatilag ugyanilyen jogokat állapít meg.

Az ötödik kiegészítő jegyzőkönyv kiterjeszti a bírák és bizottsági tagok mentességeit a javadalmazásukkal kapcsolatos adózási kötelességekre.

A Bizottság és a Bíróság eljárásában résztvevő személyekről szóló megállapodás a személyek - a Kormányok képviselői, a panaszt előterjesztő és jogi képviselője - mentességét határozza meg.

A jegyzőkönyveket és a Megállapodást az Országgyűlés 96/1995. (IX. 28.) OGY határozatával megerősítette. E határozat 3. pontja felhívja a Kormányt, hogy a jegyzőkönyvek, illetőleg a Megállapodás hatályba lépését követően terjesszen törvényjavaslatot az Országgyűlés elé azok kihirdetésére. A jegyzőkönyveknek és a Megállapodásnak a Magyar Köztársaság részéről történő megerősítéséről szóló okiratok letétbe helyezése az Európa Tanács Főtitkáránál megtörtént, ezt követően azok Magyarország vonatkozásában hatályba is léptek. A jegyzőkönyvek és a Megállapodás záró rendelkezéseiben foglaltak figyelembe vételével külön-külön kellett a törvényjavaslat 3. §-ban meghatározni azokat az időpontokat, melyektől kezdődően azokat alkalmazni kell.

A törvényjavaslat a jegyzőkönyvek és a Megállapodás eredeti angol nyelvű szövegét és azok hiteles magyar fordítását tartalmazza.