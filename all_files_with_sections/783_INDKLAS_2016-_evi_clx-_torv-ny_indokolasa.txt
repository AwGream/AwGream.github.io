2016. évi CLX. törvény indokolása

a közbeszerzésekről szóló 2015. évi CXLIII. törvény és az azzal összefüggő egyes törvények módosításáról

-----STARTING---POINT---ALTALANOS--- 

A 2015. évi CXLIII. törvény (a továbbiakban: Kbt.) a 2014-ben elfogadott új uniós közbeszerzési irányelvek átültetésével jelentősen megújította a hazai közbeszerzési szabályozást. Jelen törvény - amellett, hogy levonja a Kbt. hatályba lépése óta eltelt egy év gyakorlati tapasztalatait -jelentős szigorítást vezet be a közpénzek felhasználása során az ajánlatkérői és az ajánlattevői oldalon egyaránt.

Az ajánlatkérők számára alapvető változás, hogy a Kbt. - a közbeszerzési törvény hatókörét kiterjesztve - az egymillió forintot elérő, ugyanakkor a közbeszerzési értékhatár alatti szerződésekre is előírja három ajánlat bekérését. Az ilyen beszerzések szabályainak a meghatározására külön Korm. rendelet megalkotására ad felhatalmazást. Az ajánlatkérők számára ezzel főszabály szerint megszűnik a szerződések ún. „közvetlen odaítélésének” lehetősége a közbeszerzési értékhatár alatt is, a piac felmérése és a - legalább három ajánlat alapján - leggazdaságosabb szerződéskötés általános törvényi követelményként érvényesül. A törvény ezzel megerősíti a közpénzekkel való tisztességes és ellenőrizhető gazdálkodás követelményét azáltal, hogy a szerződő partner gazdasági megfontolásokon alapuló kiválasztását a közbeszerzési értékhatárok alatt is konkrét szabályokkal biztosítja.

Az ajánlatkérőkkel és az ajánlattevőkkel szemben érvényesülő szigorúbb követelmények megfogalmazásakor a törvény egyúttal épít annak az ellenőrzésnek a tapasztalataira is, amelyet a Kbt. hatálybalépését követően a Közbeszerzési Hatóság a szerződések teljesítésének szakaszában végez.

A törvény kiemelt célja az előbbieken túl a közbeszerzésekben a verseny fokozása, amelyet különösen a hirdetmény nélküli tárgyalásos eljárások szabályainak módosításával, az eljárások dokumentumainak nyilvános közzétételével és a valódi verseny nélkül zajló közbeszerzési eljárások eredménytelenségére vonatkozó új eredménytelenségi ok bevezetésével kíván a szabályozás elérni. Az új szabályok a hirdetmény nélküli tárgyalásos eljárások alkalmazásának visszaszorítását és az egy ajánlattevő részvételével zajló közbeszerzések számának jelentős csökkenését irányozzák elő.

A törvény hatálybalépése óta eltelt egy év alkalmas arra is, hogy a jogalkotó összegezze az új szabályok alkalmazásának tapasztalatait. Jelen törvény a közbeszerzések szereplőinek széles körű visszajelzései alapján vezet be a gyakorlati jogalkalmazást segítő intézkedéseket. Egyes rendelkezések pontosítása mellett a közbeszerzési eljárások gyorsítását és egyszerűsítését célzó megoldások kerülnek a törvénybe.

A gyakorlat számára a közbeszerzési eljárások szabályainak módosítása körében a legnagyobb jelentőségű változást a nemzeti eljárásrend reformja jelenti.

A módosítás árubeszerzés és szolgáltatás megrendelés esetén 18 millió forintról 15 millió forintra csökkenti azt az értékhatárt, amely felett a közbeszerzéseket - egy összefoglaló tájékoztatás közzétételével - nyilvánosan meg kell hirdetni, így emelkedik a nyilvános verseny számára megnyitott áru- és szolgáltatás megrendelések száma.

Az egyszerűsítést szolgálja ugyanakkor, hogy a módosítás kizárólag építési beruházásokra tartja fenn a nyilvánosan meg nem hirdetett, közvetlen felhívással induló beszerzések lefolytatásának lehetőségét, és ezen eljárás szabályait egyszerűsíti is. Ez az eljárási típus a jövőben 300 millió forintos értékhatárig alkalmazható. A legkisebb értékű beszerzések szabályozásához a jogalkotó számára az osztrák szabályozás szolgált példaként, ugyanakkor a törvény az osztrák szabályoknál nagyobb versenyt követel meg (nem három, hanem öt gazdasági szereplő felhívását) és az eljárás dokumentumainak közzététele révén nagyobb nyilvánosságot biztosít. A tisztességes versenyt és a vállalkozások szélesebb körének a közbeszerzésekhez való hozzáférését szolgálja az az új rendelkezés, amely szerint az ajánlatkérő az ajánlattételre felhívni kívánt gazdasági szereplők személyét eljárásaiban változtatni köteles. A rendelkezés hatékony eszközként szolgál esetleges korrupciós kapcsolatok kialakulásának megelőzéséhez is, hiszen megakadályozza egyes szállítók bebetonozását azon beszerzéseknél, amelyek nem kerülnek hirdetménnyel meghirdetésre.

A törvény továbbra is hangsúlyozza, hogy az egyértelműen határon átnyúló érdeket képviselő, uniós forrásból finanszírozott, országhatáron átnyúló projektek beszerzéseire ez az eljárási típus nem alkalmazható, és az ajánlatkérőnek lehetősége van a 115. §-ban foglalt értékhatár alatt is a nyilvános hirdetménnyel, illetve összefoglaló tájékoztatással meghirdetett eljárási módokat alkalmazni.

A nyilvánosság és a beszerzések transzparenciájának biztosítása érdekében a törvény előírja, hogy az ajánlatkérő köteles honlapján és a Közbeszerzési Adatbázisban nyilvánosan közzétenni az eljárást megindító felhívást, a közbeszerzési dokumentumokat és az ajánlattételre felhívott gazdasági szereplők megnevezését, valamint a bontási jegyzőkönyvet is, amelynek alapján követhető, hogy kik tettek ténylegesen ajánlatot az eljárásban. (Az ajánlatok elbírálásáról szóló összegezést és az eredményről szóló tájékoztatót a korábbiakban is közzé kellett tenni.) Építési beruházások esetén 700 millió forintig alkalmazhatja az ajánlatkérő az összefoglaló tájékoztatással történő meghirdetést.

A nemzeti eljárásrend reformjához kapcsolódik a Magyarország 2017. központi költségvetéséről szóló 2016. évi XC. törvény eltérő szöveggel való hatálybalépéséről szóló 2016. évi CLVII. törvény, amely a lényegében több mint tíz éve változatlan, nem közszolgáltató ajánlatkérőkre irányadó nemzeti közbeszerzési értékhatárokat árubeszerzés és szolgáltatás megrendelés esetén 8 millió forintról 15 millió forintra, építési beruházás esetén 15 millió forintról 25 millió forintra, szolgáltatási koncesszió esetén pedig 25 millió forintról 30 millió forintra emeli. A közbeszerzési eljárási kötelezettség értékhatárának emelkedése jelentős egyszerűsítés a legkisebb értékű beszerzések esetén. A közbeszerzési eljárások - a nemzeti eljárásrendben alkalmazható egyszerűsítések mellett is - olyan szigorúan szabályozott eljárásrendet követelnek meg, amely az ajánlatkérők részéről speciális szakértelmet kíván. Különösen a kisebb ajánlatkérő szervezetek csak ügyvéd vagy felelős akkreditált közbeszerzési szaktanácsadó megbízásával tudják az eljárások jogszerű lefolytatását biztosítani. A közbeszerzési eljárásokhoz kapcsolódó költségek és szigorú eljárási kötöttségek egy nyolcmillió forintos beszerzés esetében aránytalan terhet jelentenek az ajánlatkérő szervezetek számára, amely indokolttá teszi a nemzeti közbeszerzési értékhatárok emelését.

A törvénymódosítás ugyanakkor az értékhatárok emelkedésével párhuzamosan a közbeszerzési kötelezettség alá nem tartozó beszerzések szabályozott, ellenőrizhető megvalósítása érdekében az értékhatárok alatt is előírja három ajánlat bekérését. A kapcsolódó felhatalmazó rendelkezés szerint a Kormány az ajánlatkérők - nem közbeszerzési eljárás keretében megkötött - nemzeti értékhatárt el nem érő értékű szerződéseinek megkötésére meghatározhat az előbbinél részletesebb követelményeket, és az ajánlatkérők beszerzéseikről kötelesek a közbeszerzésekért felelős miniszter részére tájékoztatást adni. Valójában így jelentősen csökken - nyolc helyett egymillió forintra - az az értékhatár, amely felett az ajánlatkérők jogszabályban rögzített követelményeknek megfelelően választják ki szerződéses partnerüket.

-----STARTING---POINT---RESZLETES---

Az 1. §-hoz

A Kbt. kisebb pontosítása, az uniós irányelvi megfogalmazáshoz igazítása.

A támogatás fogalmát pontosítja, az adózó által adókedvezményként érvényesíthető adófelajánlás nem esik a támogatás Kbt. szerinti fogalmába.

A 2. §-hoz

A beszerzések ellenőrizhetősége és a közpénzek ésszerű és hatékony elköltése - a szerződő partner gazdasági megfontolásokon alapuló kiválasztásával - a közbeszerzési értékhatár alatt is követelmény. Ezt fejezi ki az a rendelkezés, amely előírja, hogy a kormány irányítása alá tartozó ajánlatkérőként meghatározott szervezetek a 15. § (1) bekezdés b) pontja szerinti nemzeti értékhatárokat el nem érő - ugyanakkor egymillió forintot elérő - értékű beszerzéseik megvalósítását megelőzően is kötelesek legalább három ajánlatot bekérni. Az erre vonatkozó szabályokat külön Korm. rendelet tartalmazza, a Kbt. új szabályának bevezetése nem jelenti azt, hogy ezen kis értékű beszerzésekre a Kbt. szerinti közbeszerzési eljárást kellene lefolytatni. A közbeszerzési eljárási kötelezettség az ajánlatkérők számára olyan részletes eljárási követelményeket jelent, amelyek alkalmazása a kisebb értékű beszerzések esetében a beszerzés nagyságrendjéhez mérten aránytalan terhet jelentene. Ezek a szerződések tehát meghatározott követelmények szerint köthetőek meg, de nem terheli őket a közbeszerzési eljárásokra jellemző részletes eljárási szabályozás, illetve nem terjed ki a velük kapcsolatos igényekre a közbeszerzési eljárásokra kialakított jogorvoslati rendszer.

Természetesen vannak olyan esetek, amikor a három ajánlat kérésére vonatkozó követelmény nem ésszerű, ilyenek például azok az esetek, amelyeket a Kbt. a közbeszerzési kötelezettség alól is kivételként fogalmaz meg. A törvény egy felhatalmazó rendelkezés beiktatásával a Kormányt hatalmazza fel az értékhatár alatti beszerzésekre vonatkozó követelmények - ezek között a három ajánlat bekérésének kötelezettsége alóli kivételek - meghatározására.

A 3. §-hoz

Változnak azok a szabályok, amelyek alapján a támogatásban részesülő gazdasági szereplőket közbeszerzési kötelezettség terheli. Egyrészt könnyítést jelent, hogy nő a közbeszerzési kötelezettséget eredményező támogatási összeghatár (huszonötről negyvenmillió forintra), másrészt bővül a törvényi kivételek köre és a törvényben foglalt kivételi körök mellett lehetőség nyílik arra is, hogy a Kormány határozatában felmentést adjon a közbeszerzési kötelezettség alól.

A transzparencia növelését szolgálja az az előírás, hogy a közbeszerzési eljárás alkalmazása alól a támogatott gazdasági szereplők részére adott egyedi felmentéseket egy évben egyszer összefoglaló módon is közzé kell tenni a Magyar Közlönyben.

A 4-10. §-hoz

A Kbt. egyes rendelkezéseinek kisebb pontosítása, az uniós irányelvi megfogalmazáshoz igazítása.

A törvény a speciálisan az audiovizuális vagy rádiós szolgáltatások tekintetében meghatározott kivételi kört pontosítja kimondva, hogy az egyéb ajánlatkérőnek az audiovizuális vagy rádiós médiaszolgáltatótól megrendelt műsorszám szolgáltatására vagy műsoridőre vonatkozó szerződése, továbbá médiaszolgáltatás tárgyú szolgáltatására vagy műsoridőre vonatkozó szerződése is ebbe a körbe esik.

Az értelmezési nehézségek feloldása érdekében meghatározza, hogy pontosan mely, az értékpapírok vagy egyéb pénzügyi eszközök kibocsátásával, eladásával, vételével vagy átruházásával kapcsolatos pénzügyi szolgáltatások tartoznak a közbeszerzési kötelezettség alóli kivétel körébe.

A módosítás 6. §-a rendezi, hogy a kisebb értékű beszerzések egy közbeszerzésről való leválasztását lehetővé tevő szabály a leválasztható beszerzések értékét a jövőben euróban rögzítse. Az Európai Bizottság által közzétett, irányadó aktuális forint értékeket a Közbeszerzési Hatóság minden év elején tájékoztatásul teszi közzé.

A 8. § módosítása egyértelművé teszi, hogy jogszerűen jár el az ajánlatkérő minden olyan esetben, amikor a törvény az adott beszerzésre ugyan a Kbt. nemzeti eljárásrendjének alkalmazását rendeli, az ajánlatkérő azonban - választása szerint - beszerzését az uniós szintű nyilvánosságot biztosító európai uniós eljárásrend szabályai szerint valósítja meg.

A 11-12. §-hoz

A módosítás a központi beszerző szervek esetén alkalmazandó elektronikus közbeszerzési kötelezettséget rögzíti, amely 2017. február 1. napján lép életbe. Az elektronikus közbeszerzési kötelezettség a központi beszerző szervek számára 2017. február 1-től az elektronikus kommunikáció kötelező alkalmazását jelenti az eljárásokban és - az uniós irányelveknek megfelelően - nem terjed ki olyan eljárási cselekmények kötelező elektronizálására, mint például az értékelés.

A 13. §-hoz

A Kbt. szövegének kiigazítása.

A 14. §-hoz

A rendelkezés a minden ajánlatkérő tekintetében 2017. december 31-től bevezetésre kerülő elektronikus közbeszerzési kötelezettségre vonatkozó szabályt rögzít. Az ajánlatkérők által kötelezően alkalmazandó, egyegységes elektronikus közbeszerzési rendszerüzemeltetője a Miniszterelnökség, mint a közbeszerzésekért felelős tárca lesz.

A 15. §-hoz

A módosítás az eljárást megindító felhívás kötelező adattartalmának csökkentésére irányul. A módosítás indoka, hogy az Európai Bizottság által üzemeltetett, az alkalmazandó hirdetmények feladására szolgáló elektronikus felület a hirdetményekben karakterszám korlátozást vezetett be. A hirdetményekből első sorban a kizáró okok és az alkalmassági követelmények igazolására benyújtandó dokumentumok részletes ismertetése mellőzhető. Ezeket az információkat az egyéb közbeszerzési dokumentumokban kell részletesen megadni, melyeknek az eljárást megindító felhívás megjelenésével (illetve megküldésével) egyidejűleg rendelkezésre kell állnia. Tekintettel arra, hogy a Kbt. az egyéb közbeszerzési dokumentumok vonatkozásában is előírja a (regisztráció mellett) közvetlen és ingyenes elektronikus elérhetőség biztosítását, ezen adatok nyilvánosságában nem következik be változás.

A 16. §-hoz

A módosítás értelmében a felhívást módosító hirdetményt az ajánlattételi határidő lejártáig, több szakaszból álló közbeszerzési eljárás részvételi szakaszában a részvételi határidő lejártáig elegendő feladni. Figyelemmel a Kbt. 52. § (5) bekezdésében foglaltakra, ajánlatkérő ilyen esetben köteles az ajánlattételi/részvételi határidőt megfelelően meghosszabbítani.

A 17. §-hoz

A módosítás egyértelművé teszi, hogy amennyiben az ajánlatkérő a részekre történő ajánlattételt lehetővé teszi, a közbeszerzés becsült értékét, tárgyát és mennyiségét minden egyes rész tekintetében meg kell határoznia. Ez a rendelkezés keretmegállapodások esetében is irányadó.

A 18-19. §-hoz

A rendelkezések a kizáró okokat módosítják, erősítve a gazdasági szereplők felelősségét az általuk vállalt szerződéses kötelezettségek teljesítéséért.

A 62. § (1) bekezdés h) pontjának módosítása kimondja, hogy a hamis adatot szolgáltató gazdasági szereplő akkor is ki van zárva a közbeszerzésekből, ha a kizárás tekintetében sor került jogorvoslatra és az ajánlatkérő kizárásról hozott döntését - a hamis adat szolgáltatásának megállapítása mellett - a Közbeszerzési Döntőbizottság, a Döntőbizottság határozatának bírósági felülvizsgálata esetén a bíróság három évnél nem régebben meghozott határozata jogerősen jogszerűnek mondta ki.

A 62. § (1) bekezdés p) pontjának módosítása azzal függ össze, hogy a Kbt. mellett az uniós források felhasználásának rendjét szabályozó alacsonyabb szintű jogszabály is előír a kötelezően biztosítandó előlegre vonatkozó szabályokat. A módosítást követően a kizáró ok érvényesülése nem korlátozott kifejezetten a Kbt.-szerinti előleg nem rendeltetésszerű felhasználására.

A 62. § (1) bekezdés q) pontjában új kizáró ok kerül bevezetésre a szerződés teljesítése során elkövetett jogsértések szankcionálására. Ki van zárva a közbeszerzésekből az a gazdasági szereplő, aki súlyosan megsértette a közbeszerzési eljárás vagy koncessziós beszerzési eljárás eredményeként kötött szerződés teljesítésére a Kbt.-ben előírt rendelkezéseket, és ezt a Közbeszerzési Döntőbizottság, vagy a Döntőbizottság határozatának bírósági felülvizsgálata esetén a bíróság 90 napnál nem régebben meghozott, jogerős határozata megállapította. Az átmeneti rendelkezésekben foglaltakra tekintettel ez a szabály a módosítás hatálybalépését követően úgy alkalmazandó, hogy a Kbt. és a jelen módosítás hatálybalépése közötti időszakban jogerőssé vált döntések egy alkalommal, a módosítás hatálybalépését követő 90 napig eredményeznek kizárást.

A 63. § (1) bekezdés a) pontja az arányosság közbeszerzési irányelvekben lefektetett alapelvének megfelelően a környezetvédelmi, szociális és munkajogi követelményeket súlyos megszegése esetére rendeli kizárás alkalmazását.

A 20. §-hoz

A rendelkezések az alkalmasság igazolásával kapcsolatos egyes kérdéseket pontosítanak. A 65. § (2) bekezdésének módosítását itt is az eljárást megindító felhívást tartalmazó hirdetmények karakter korlátozásai indokolják.

A 65. § (9) bekezdése egyértelművé teszi, hogy milyen mértékben kell részt vennie a szerződés teljesítésében annak - az ajánlattevőtől különböző - szervezetnek, amely a közbeszerzési eljárásban referencia követelményt vagy szakember rendelkezésre állását igazolja. Az alkalmasság igazolása külső szervezet útján csak akkor tölti be rendeltetését, ha az említett szervezet ténylegesen is részt vesz a teljesítésben - olyan módon, hogy az ajánlatkérő által elvárt szakmai tapasztalat a teljesítés során, egyúttal az ajánlattevő kapacitásait is felhasználva, ténylegesen rendelkezésre álljon.

A bevonás megfelelőségéről az ajánlatkérőnek meg kell győződnie. A referenciát igazoló szervezet esetében egy könnyítést enged a törvény azzal, hogy - a közbeszerzési eljárás túlzott megterhelését elkerülendő - nem követeli meg az ajánlatkérőtől annak részletes vizsgálatát már az eljárásban, hogy a kapacitásait nyújtó szervezet részvételének pontos mértéke a teljesítésben megfelel-e az előbbi követelményeknek. Az ajánlatkérőnek az eljárásban csatolt dokumentumok alapján arról kell meggyőződnie, hogy a kapacitást nyújtó szervezet részéről csatolt kötelezettségvállalás a teljesítésben való tényleges, érdemi részvételt jelent. Természetesen, a törvényi követelmények a szerződés teljesítése során érvényesülnek, és amennyiben a kapacitást nyújtó szervezet tényleges részvétele nem olyan mértékű, hogy garantálja az elvárt szakmai tapasztalat meglétét a teljesítéskor, az ajánlattevő (illetve az eset körülményeitől függően a kapacitást nyújtó szervezet) jogsértést követ el. A Közbeszerzési Hatóság ellenőrzése során fellép az ilyen jogsértésekkel szemben és az érintett gazdasági szereplők - a Közbeszerzési Döntőbizottság által kiszabott szankció mellett - a törvény által bevezetett új kizáró ok révén 90 napra a közbeszerzésekből is kizárásra kerülnek. A kizárás szankciója várhatóan kellő visszatartó erőt jelent ahhoz, hogy a gazdasági szereplők más szervezetek referenciáit e szervezetek pusztán névleges megjelenésével használják fel alkalmasságuk igazolására.

A 21. §-hoz

A § azt a gyakorlati jogalkalmazási kérdést rendezi, hogy hogyan kell az ajánlatkérőnek eljárnia akkor, ha az ajánlattevő vagy részvételre jelentkező önként benyújtja az egységes európai közbeszerzési dokumentumban foglalt nyilatkozatát alátámasztó igazolásokat már az ajánlatban, illetve részvételi jelentkezésben. A Kbt.-vel bevezetett nyilatkozati elv célját figyelembe véve az ajánlatkérőnek ezeket nem kell rögtön bevonnia a bírálatba, elegendő csak majd a nyertesként megjelölni kívánt (vagy az azt követő meghatározott számú ajánlattevő) tekintetében ellenőriznie az igazolásokat.

A 22-26. §-hoz

A módosítás új eredménytelenségi okokat vezet be a közbeszerzési eljárásba. A verseny nélküli közbeszerzések visszaszorítását, a verseny kikényszerítését szolgálja az az új eredménytelenségi ok, amely szerint - amennyiben az ajánlatkérő ezen eredménytelenségi okot előírja - eredménytelen az eljárás, ha nem nyújtottak be legalább két ajánlatot. A jogalkotó abból indul ki, hogy ha a közbeszerzés feltételrendszerét - különösen a műszaki leírást és az alkalmasság követelményeit - az egyenlő bánásmód és a verseny tisztasága alapelveinek figyelembe vételével alakította ki az ajánlatkérő, illetve a piac szereplői sem kötöttek versenyt korlátozó megállapodást, akkor egy nagy értékű szerződés elnyerése iránt legalább két gazdasági szereplő komoly érdeklődése joggal feltételezhető. Amennyiben az eljárás ezen okból eredménytelen, ez nem jogosítja fel az ajánlatkérőt beszerzésének hirdetmény nélküli tárgyalásos eljárással történő megvalósítására.

A módosítás azt is rendezi, hogy amennyiben nem érkezett be az eredményes eljáráshoz kellő számú ajánlat, az ajánlatkérő a 69. §-tól eltérően az ajánlatok bírálata és értékelése nélkül meghozhatja az eljárás eredménytelenségéről szóló döntést.

A jelenlegi joggyakorlatban problémát okoz annak a helyzetnek a kezelése, amikor az ajánlatkérő szakemberekre vonatkozó adatokat értékel, a felolvasólapon szereplő adatokat azonban az ajánlatban csatolt dokumentumok (pl. önéletrajzok) nem megfelelően támasztják alá. Jelenleg vitás a gyakorlatban, hogy az ilyen hibák mennyiben pótolhatóak, illetve milyen jogkövetkezménye van az adatokban való eltérésnek. A módosítás ennek a helyzetnek a kezelésére vezet be egy olyan áthidaló megoldást, amely egyrészt biztosítja az alapelveknek megfelelést, másrészt ugyanakkor tekintettel van arra az érdekre, hogy minél több ajánlat érvényesként vehessen részt az értékelésben.

Az eredménytelenségi ok nem vonatkozik a hirdetmény nélküli tárgyalásos eljárásokra, tekintettel arra, hogy azok túlnyomó részt eleve olyan esetben kerülhetnek alkalmazásra, amikor csak egy meghatározott ajánlattevővel lehetséges a szerződéskötés.

Bár a legalább két ajánlat beérkezésére vonatkozó eredménytelenségi ok választhatóan írható elő, a közbeszerzésekért felelős minisztert felhatalmazza a törvény arra, hogy az ajánlattételi, illetve részvételi határidő lejártát megelőzően előírhatja a kormány irányítása alá tartozó ajánlatkérő számára a 75. § (2) bekezdés e) pontjának kötelező alkalmazását. Ebben az esetben az eljárást megindító felhívást az ajánlatkérő köteles a 75. § (2) bekezdés e) pontja szerinti eredménytelenségi ok alkalmazását feltüntetve módosítani. A közbeszerzésekért felelős miniszter ezen, közbeszerzési gyakorlatot alakító jogosultsága nemzeti eljárásrendben is érvényesül.

A rendelkezés egyértelművé teszi, hogy a közbeszerzési eljárásokban alkalmazható értékelési szempontként a megelőzően közfoglalkoztatási jogviszony keretében foglalkoztatott személyek - az adott közbeszerzési szerződés teljesítésekor történő - foglalkoztatásának megajánlott mértéke.

Az ajánlatkérő által választható új eredménytelenségi okként kerül meghatározásra, ha a közbeszerzéshez támogatást nyújtó vagy a közbeszerzések jogszabályban előírt folyamatba épített ellenőrzését végző szerv döntése szerint jogsértés történt, és a közbeszerzési eljárás szabályai szerint ajánlatkérőnek már nincs lehetősége az eljárás jogszerűségét helyreállítani.

A 27. §-hoz

Ha a hirdetmény nélküli tárgyalásos eljárás egy ajánlattevő részvételével zajlik, az egységes európai közbeszerzési dokumentum alkalmazása és az ahhoz kapcsolódó két lépcsős bírálat nem kötelező, tekintettel arra, hogy a nyilatkozati elv alkalmazása ilyen esetben nem hozna egyszerűsítést az eljárás résztvevői számára.

A 28. §-hoz

A versenyt nélkülöző hirdetmény nélküli tárgyalásos eljárások magas arányának visszaszorítása érdekében a törvény megerősíti a Közbeszerzési Hatóság általi előzetes ellenőrzést. A módosítás előírja, hogy a Hatóság minden hirdetmény nélküli tárgyalásos eljárás esetén részletes indokolással ellátott döntést hoz, amely alapján a tárgyalásos eljárás jogalapjának megalapozottsága egyértelműen megállapítható. A Közbeszerzési Hatóság döntését honlapján is közzéteszi.

A módosítás azt is előírja, hogy amennyiben az ajánlatkérő műszaki-technikai sajátosságokra vagy kizárólagos jogokra hivatkozással hirdetmény nélküli tárgyalásos eljárás alkalmazása mellett dönt, köteles előzetes átláthatóságra vonatkozó hirdetmény közzétételéről gondoskodni. Az előzetes átláthatóságra vonatkozó hirdetmény közzétételével elérni kívánt cél az átláthatóság minél szélesebb körű érvényre juttatása. A hirdetmény révén a piac szereplői is előzetesen tudomást szerezhetnek a megkötni tervezett szerződésről, és módjuk nyílik jogorvoslati eljárás indításával kifogásolni, amennyiben úgy vélik, hogy az adott szerződést jogszerűtlenül nem nyitnák meg a verseny számára. A hirdetmény közzétételével az ajánlatkérő jogi kockázatai is csökkennek, hiszen egy jogsértés esetleges későbbi megállapítása esetén mentesülhet a szerződés semmisségének szankciója alól.

Jelentős lépés a transzparencia irányába, hogy az ajánlatkérő a hirdetmény nélküli tárgyalásos eljárás megkezdése napján köteles a Közbeszerzési Adatbázisban és honlapján is közzétenni a Közbeszerzési Hatóságnak megküldött minden dokumentumot - így az ajánlattételi felhívást, a felhívni kívánt gazdasági szereplőkről, a beszerzés értékéről, valamint a tárgyalásos eljárás alkalmazását megalapozó körülményekről szóló tájékoztatást -, valamint a közbeszerzési dokumentumokat és az ajánlatok bontását követően a bontásról készült jegyzőkönyvet.

A 29. §-hoz

A Kbt. kisebb pontosítása, az uniós irányelvi megfogalmazáshoz igazítása.

A 30. §-hoz

A törvény a beszerzési tárgy sajátosságaira tekintettel az európai uniós értékhatárig mentesíti a közbeszerzési kötelezettség alól a hangszerek, hangszertartozékok és hangszer alkatrészek beszerzését.

A törvény a szakmai szervezetek visszajelzései és igénye alapján pontosítja a korábban CPV-kóddal meghatározott, nemzeti eljárásrendben irányadó tervezési szolgáltatásokra vonatkozó kivételeket. A módosítás célja a korábbi jogalkotói szándék pontosítása, egyértelművé tétele. A Kbt. 111. § r) pontjában CPV-kódok által meghatározott fogalmak ugyanis nem feleltethetők meg minden esetben a hazai jogi szabályozásban elterjedt szakkifejezésnek, ezért a módosítás eredményeként általánosabb jelleggel, de kizárólag az épületekre (tehát műtárgyakra nem) vonatkozóan kerül meghatározásra a kivételi kör. A módosítás egyidejűleg új kivételekkel egészíti ki a Kbt. 111. §-át.

A 31. §-hoz

A Kbt. 113. §-ának pontosítása egyértelművé teszi, hogy az ajánlatkérőnek a nemzeti eljárásrendben összefoglaló tájékoztatással meghirdetett eljárás esetén hogyan kell a gazdasági szereplőket ajánlattételre felhívnia.

Az ajánlatkérő beszerzésének előkészítésekor maga is köteles a piacot felmérni, és legalább három olyan gazdasági szereplőt azonosítani, aki a szerződés teljesítésére alkalmas, és a szerződés iránt potenciálisan érdeklődő gazdasági szereplő lehet. Ezen gazdasági szereplők személyéről szóló értesítést az összefoglaló tájékoztatással egyidejűleg meg kell küldeni a Közbeszerzési Hatóságnak. A megjelölt gazdasági szereplők mellett az ajánlatkérő köteles mindazokat felhívni az eljárásban való részvételre, illetve ajánlattételre, akik az összefoglaló tájékoztatás alapján érdeklődésüket jelezték. Az ajánlatkérő a megjelölt legalább három gazdasági szereplőt mindenképpen felhívja részvételre, illetve ajánlattételre, és rajtuk kívül minden további gazdasági szereplőnek megküldi az eljárást megindító felhívást, aki jelezte érdeklődését a beszerzés iránt.

Az összefoglaló tájékoztatás adattartalmát is bővíti a törvény, amelynek részletes tartalmát végrehajtási rendelet adja meg. A bővítés az összefoglaló tájékoztatással kapcsolatos tapasztalatok alapján azért indokolt, hogy mind az ajánlatkérőket, mind a gazdasági szereplőket mentesítse azon adminisztratív terhek alól, amelyek abból adódnak, hogy olyan gazdasági szereplők jelzik érdeklődésüket, amelyek az adott szerződés nagyságrendjét, a teljesítéshez szükséges kapacitásokat figyelembe véve azután nem tudnak ténylegesen bekapcsolódni az eljárásba. Az összefoglaló tájékoztatás adattartalmának bővítése indokolt továbbá azzal összefüggésben is, hogy építési beruházások esetén 700 millió forintra emelkedik az az értékhatár, melynek eléréséig ilyen módon hirdethető meg a közbeszerzés.

Az ajánlatkérő az ajánlatok, illetve a részvételi jelentkezések bontásakor ismerteti, hogy mely gazdasági szereplőknek küldte meg saját elhatározásból az eljárást megindító felhívást.

A 32. §-hoz

A törvény pontosítja és bővíti a nemzeti eljárásrendben alkalmazandó kizáró okok körét. A módosítással bevezetett új kizáró ok, amely a szerződés teljesítéséhez kapcsolódó közbeszerzési jogsértéseket szankcionálja, nemzeti eljárásrendben is alkalmazandó.

A módosítás lehetővé teszi a bírálat két lépcsős módszerétől való eltérést nemzeti eljárásrendben, amennyiben az ajánlatkérő az eljárásban nem határoz meg alkalmassági követelményt. Tekintettel arra, hogy a kizáró okok tekintetében egyébként is csak nyilatkozni szükséges, a nyilatkozati elv és a hozzá kapcsolódó két lépcsős bírálat ebben az esetben nem töltené be célját.

A 33. §-hoz

A módosítás jelentősen átalakítja a legkisebb értékű beszerzések szabályait. A szabályozás mintájául az osztrák szabályozás szolgált, a jogalkotó ugyanakkor az osztrák szabályoknál nagyobb versenyt követel meg és az eljárás dokumentumainak közzététele révén nagyobb nyilvánosságot biztosít. A korábban legalább négy ajánlattevő közvetlen felhívásával induló eljárás a közbeszerzési értékhatárok emelkedésével árubeszerzés és szolgáltatás megrendelés esetén megszűnik. Ezzel 15 millió forintra csökken az az értékhatár, amely felett az áru- és szolgáltatás megrendeléseket nyilvánosan meg kell hirdetni. Építési beruházások esetén a törvény 300 millió forintban határozza meg azt az értékhatárt, amely felett az ajánlatkérőnek beszerzését összefoglaló tájékoztatással meg kell hirdetnie, egyidejűleg ugyanakkor a verseny kiterjesztése érdekében az eljárásban ajánlattételre felhívandó gazdasági szereplők számát ötre emeli. A tisztességes versenyt és a vállalkozások szélesebb körének a közbeszerzésekhez való hozzáférését szolgálja az a rendelkezés, amely szerint az ajánlatkérő az ajánlattételre felhívni kívánt gazdasági szereplők személyét eljárásaiban lehetőség szerint változtatja. A rendelkezés hatékony eszközként szolgál esetleges korrupciós kapcsolatok kialakulásának megelőzéséhez is, hiszen megakadályozza egyes szállítók bebetonozását azon beszerzéseknél, amelyek nem kerülnek hirdetménnyel meghirdetésre.

A törvény emellett egyszerűsíti ezen eljárástípus szabályait, azzal, hogy mentesíti az ajánlatkérőt a több körös hiánypótlási lehetőség biztosításától. Természetesen az ajánlatkérő a 115. § (6) bekezdése szerinti lehetőséggel az egyenlő bánásmód alapelvét figyelembe véve élhet, az ajánlattevők tekintetében egységesen eljárva.

A törvény továbbra is hangsúlyozza, hogy az egyértelműen határon átnyúló érdeket képviselő, uniós forrásból finanszírozott, országhatáron átnyúló projektek beszerzéseire ez az eljárási típus nem alkalmazható. Az ajánlatkérőnek lehetősége van a 115. §-ban foglalt értékhatár alatt is a nyilvános hirdetménnyel, illetve összefoglaló tájékoztatással meghirdetett eljárási módokat alkalmazni.

A nyilvánosság és a beszerzések transzparenciájának biztosítása érdekében a törvény előírja, hogy az eljárás megindításakor az ajánlatkérő köteles honlapján és a Közbeszerzési Adatbázisban is nyilvánosan közzétenni az eljárást megindító felhívást és a közbeszerzési dokumentumokat, majd - a bontást követően haladéktalanul - az ajánlattételre felhívott gazdasági szereplők megnevezését, valamint a bontási jegyzőkönyvet is, amelynek alapján követhető, hogy kik tettek ténylegesen ajánlatot az eljárásban. A bontás időpontjában történő közzététel ez utóbbi esetben azt szolgálja, hogy az ajánlattételre felhívott gazdasági szereplők csak ezt követően szerezzenek egymásról tudomást, és ne kössenek versenyt korlátozó megállapodást. Az ajánlatkérő akkor alkalmazhatja a 115. § szerinti eljárást, ha a tisztességes verseny biztosításához e törvény által megkövetelt, megfelelő számú alkalmas gazdasági szereplőről van tudomása.

Az ajánlatkérő csak a teljesítésre képes, szakmailag megbízható gazdasági szereplőknek küldhet ajánlattételi felhívást. Az előbbi követelmény értelmében az ajánlatkérő köteles az eljárás megindítását megelőzően megfelelően tájékozódni a felhívni kívánt gazdasági szereplőkről, szakmai megbízhatóságukról. Az eljárásban - ennek megfelelően - nem is kötelező alkalmassági feltételt előírni.

A 34. §-hoz

A módosítás az egy ajánlat beérkezésének esetére vonatkozó új eredménytelenségi okkal kapcsolatos szabályokat alkalmazandóvá teszi arra az esetre is, ha az ajánlatkérő nemzeti eljárásrendben saját eljárási szabályok szerint jár el. Az ajánlatkérő tehát ilyenkor is köteles az eljárást megindító felhívásban az eredménytelenségi ok alkalmazására, vagy nem alkalmazására vonatkozó információt megadni, és a közbeszerzésekért felelős miniszter ilyenkor is előírhatja az eredménytelenségi ok alkalmazását.

A 35-36. §-hoz

A módosítás a koncessziós beszerzési eljárás egyes elemeit pontosítja.

A 37. §-hoz

A módosítás az alvállalkozói közvetlen kifizetés intézménye helyett - a kamarák és vállalkozói érdekképviseleti szervezetek kifejezett kérésére - az ellenérték kifizetésére vonatkozóan a 2015 novembere előtti szabályozáshoz kíván visszatérni. Ennek megfelelően végrehajtási rendeleti szinten a fővállalkozó kétlépcsős kifizetése (ahol az alvállalkozói kifizetések igazolását követően történik a fővállalkozóra eső díjrészlet kifizetése) váltja fel a jelenlegi szabályokat. A visszajelzések szerint problémát jelent, hogy a jelenlegi szabály gyakorlatban nehezen alkalmazható, az ajánlatkérőknek sok szerződést kell kezelni, az alvállalkozók kifizetésének ütemezése pedig nem esik egybe a fő szerződés fizetési ütemezésével, így egyes alvállalkozók még később juthatnak a pénzükhöz.

A módosítás a Kbt. és a 272/2014. (XI. 5.) Korm. rendelet összhangját teremti meg, mely utóbbi jogszabály a Kbt.-ben foglaltaknál magasabb mértékű szállítói előleg nyújtását írja elő.

A 38. §-hoz

A 138. § (1) és (5) bekezdése szintén a kamarák és vállalkozói érdekképviseleti szervezetek álláspontját figyelembe véve tartalmazza, hogy építési beruházás esetén az alvállalkozói teljesítés összesített aránya nem haladhatja meg a szerződés értékének 65%-át. A módosítás indoka, hogy a hazai vállalkozások visszajelzése alapján az 50%-os alvállalkozásra vonatkozó korlátozás a hazai kis- és középvállalkozásokat hátrányosan érinti, tekintettel arra, hogy az építőipari piacon nagy számban működnek az építési munkák egy-egy részére szakosodott kisvállalkozások, akik tipikusan alvállalkozóként működnek közre a teljesítésben (a 100 főnél többet foglalkoztató építőipari vállalkozások száma nem éri el Magyarországon a 40-et). A jogalkotónak szükséges figyelembe vennie a hazai piac szerkezetét a szabályozás módosításakor annak érdekében, hogy a hazai kkv.-k megfelelő esélyekkel indulhassanak a közbeszerzéseken.

A 138. § (3) bekezdésének pontosítása rendezi, hogy a nyertes ajánlattevő(k) az alvállalkozók bevonásáról mindig előzetesen köteles az ajánlatkérőt értesíteni. Elsőként köteles a szerződés megkötésekor az akkor ismert alvállalkozók bejelentéséről nyilatkozni, majd a szerződés teljesítése során később bevont alvállalkozók tekintetében később is előzetes bejelentési kötelezettség terheli.

A 39. §-hoz

Pontosítja a szerződésmódosítást kis mértékben, indokolás nélkül lehetővé tevő ún. de minimis szerződésmódosítási szabályokat. Egyrészt az irányelvi rendelkezéseknek megfelelően rögzíti a törvény, hogy koncessziók esetében a szerződés értékének 10%-áig alkalmazható ez a jogalap. Másrészt a gyakorlat orientálása érdekében kifejezetten kimondja azt a - korábban értelmezéssel levezethető - korlátozást, hogy ezen szerződésmódosítási jogalap nem alkalmazható akkor, ha az ajánlatkérő olyan értékhatárt lép át a módosítással, amelynek elérésével a megelőző eljárást más szabályok szerint (pl. nagyobb nyilvánosságot biztosítva) kellett volna lefolytatnia. Amennyiben a szerződés módosítása ilyen értékhatárt lépne át, arra csak akkor kerülhet sor, ha valamely más jogalapon (pl. előre nem látható körülmény folytán) a módosítás indoka igazolható.

A 40. §-hoz

A törvény lehetőséget ad arra, hogy a támogatási intézményrendszer szereplői egy esetleges perben a Közbeszerzési Döntőbizottság döntésének hiányában is hivatkozzanak a kedvezményezett által elkövetett közbeszerzési jogsértésre, és a perben sor kerülhessen az ügy érdemi megítélésére. A módosítás figyelembe veszi a fejlesztéspolitikai intézményrendszer működését és a támogatások felhasználására vonatkozó uniós auditok tapasztalatait is.

A törvény - a jelenleg is irányadó bírói gyakorlattal összhangban - pontosítja a közbeszerzési jogsértés esetén a szerződés érvénytelenségével kapcsolatos igényérvényesítési lehetőség egyes kérdéseit. A szerződés közbeszerzési jogsértés miatti érvénytelensége iránt a közbeszerzési eljárásban részt vett valamely ajánlattevő csak akkor indíthat pert, ha a szerződés érvénytelenségére vonatkozóan közvetlen jogi érdekét igazolja. A közvetlen jogi érdeket a szerződésben nem részes ajánlattevő részéről nem alapozza meg önmagában az a tény, hogy a közbeszerzési eljárásban érvényes ajánlatot tett. A módosítás törvénybe foglalja azt az elvet is, amely - a 4/1999. PJE határozatnak megfelelően -meghatározza, hogy a bírói jogorvoslat lehetősége meddig terjed a szerződést el nem nyert ajánlattevők számára: a szerződés érvénytelenségéről folyó perben a bíróság nem nyilváníthat valamely ajánlattevőt a korábbi közbeszerzési eljárás nyertesének, a Kbt. szerinti szerződéskötési kötelezettség hiányában nem írhat elő ajánlatkérő részére szerződéskötési kötelezettséget.

Az európai uniós forrásból nyújtott támogatás esetén a támogatási jogviszony alapján, közbeszerzési jogsértéssel összefüggően felmerült vagyoni igény érvényesítésének nem feltétele, hogy a Közbeszerzési Döntőbizottság, illetve - a Közbeszerzési Döntőbizottság határozatának felülvizsgálata esetén - a bíróság a közbeszerzési jogsértést jogerősen megállapítsa. A módosítás értelmében a Közbeszerzési Döntőbizottság, illetve - a Közbeszerzési Döntőbizottság határozatának felülvizsgálata esetén - a bíróság közbeszerzési jogsértést megállapító határozatára szükség van abban az esetben, ha az adott közbeszerzési eljárás szabályos lefolytatását a támogatáspolitikai intézményrendszer valamely szereplője korábban megállapította.

A 41-43. §-hoz

A törvény a Közbeszerzési Hatóság elnökének javadalmazására vonatkozó szabályokat az Állami Számvevőszék elnöke esetében alkalmazott módszer szerint állapítja meg.

A törvény csökkenti a Közbeszerzési Hatóság keretében működő Tanács tagjainak létszámát, egyúttal pedig növeli a Tanács üléseinek éves minimális számát is.

A 44. §-hoz

Tekintettel arra, hogy a felelős akkreditált közbeszerzési szaktanácsadók nyilvántartásba vételét a Miniszterelnökség látja el, a Hatóság ezzel kapcsolatos feladatait a törvényben is szükséges a változásokhoz igazítani.

A 45. §-hoz

A Döntőbizottság elnöke az államtitkárt megillető javadalmazásra jogosult.

A 46. §-hoz

A törvény - különösen a közbeszerzésekért felelős miniszter ellenőrzési feladataira tekintettel - előírja, hogy az ajánlatkérő szervezetek a miniszter megkeresésére kötelesek a közbeszerzésekkel kapcsolatos információk megküldésére.

A közbeszerzési értékhatárok emelésével összefüggésben a törvény előírja, hogy az ajánlatkérő szervezetek kötelesek a közbeszerzési értékhatárt el nem érő - ugyanakkor az egymillió forintot elérő - értékű beszerzéseik esetén is - a külön jogszabályban foglaltak szerint és az ott meghatározott kivételekkel - legalább három ajánlatot bekérni, valamint a beszerzésekkel kapcsolatos adatokat a kormányrendeletben foglaltak szerint a közbeszerzésekért felelős miniszter részére megküldeni. A közbeszerzésekért felelős miniszter a kormányrendeletben foglaltak szerint ellenőrizheti az ajánlatkérő szervezetek közbeszerzési értékhatárt el nem érő értékű beszerzéseit.

A törvény a közbeszerzésekért felelős miniszter feladatainak ellátásával összefüggésben a felelős akkreditált közbeszerzési szaktanácsadók névjegyzékének vezetésével összefüggő egyes eljárási szabályokat - a Hatóság helyett - a miniszter eljárására állapítja meg.

A törvény rögzíti, hogy a 2017. december 31-én minden ajánlatkérő számára kötelezően bevezetésre kerülő egységes elektronikus közbeszerzési rendszer működtetője a Miniszterelnökség.

A 47. §-hoz

A törvény a minden ajánlatkérő számára kötelező elektronikus közbeszerzés bevezetésének időpontját 2017. december 31-ben határozza meg.

A 48. §-hoz

A Kbt. módosításához kapcsolódó átmeneti rendelkezések. A közbeszerzési jogszabályok változása esetén az új rendelkezések alkalmazása jellemzően a módosítás hatálybalépését követően megkezdett közbeszerzési eljárásokban lehetséges. Ettől a törvény részben eltér.

A központosított közbeszerzések elektronikus úton történő megvalósítására vonatkozó kötelezettség 2016. november 1-jei dátummal hatályba lépett, azonban azt az intézmények jelenleg még nem tudják alkalmazni. A módosítás értelmében az elektronikus eljárások alkalmazása csak 2017. február 1-jétől kötelező. A fentiekre tekintettel az elektronikus eljárási kötelezettséget a módosító törvény hatálybalépésekor folyamatban lévő közbeszerzési eljárásokban nem kell alkalmazni.

Az alvállalkozó %-os bevonásának korlátozására vonatkozó szabályok szolgáltatás-megrendelések esetén történő elhagyása tekintetében a szerződő felek már megkötött szerződésük esetében is dönthetnek úgy, hogy a módosult szabályokat alkalmazzák. Tekintettel arra, hogy már megkötött, illetve teljesítésben lévő szerződések tartalmának módosulásáról lenne szó, a törvény a felek szándékára bízza, hogy át kívánnak-e térni a módosítást követő szabályok alkalmazására. A Kbt. ezt lehetővé teszi, és kifejezetten kimondja azt is, hogy a szerződés ilyen módosítása a Kbt. 141. § (6) bekezdése szerint nem tekintendő lényeges módosításnak, így nem vonja maga után új közbeszerzési eljárás lefolytatásának kötelezettségét.

Speciális átmeneti rendelkezés érvényesül a törvény által bevezetendő, a Kbt. 62. § (1) bekezdés q) pontja szerinti kizáró ok alkalmazásának megkezdésekor. Az új kizáró okot - a hatálybalépést követően indult közbeszerzési eljárások mellett - alkalmazni kell azokban a közbeszerzési eljárásokban is, ahol az ajánlattételi (részvételi) határidő a kizáró ok hatálybalépésekor még nem telt le. Ebben az esetben az ajánlatkérő részéről szükséges lesz a felhívás (abban a kizáró okok megjelölésének) módosítása. Az új kizáró ok a módosítás hatálybalépését követően úgy alkalmazandó, hogy a Kbt. hatálybalépésétől 2017. január 1-ig jogerőssé vált döntések - függetlenül attól, hogy egy vagy több jogsértésre került sor, valamint attól, hogy a jogerőre emelkedéstől 90 nap eltelt-e, illetve mikor telne le a 90 nap - egységesen egy időszakban, a módosítás hatálybalépését követő 90 napig eredményeznek kizárást.

A 49. §-hoz

A felhatalmazó rendelkezések változása a törvényben foglalt módosításokkal összefüggésben.

A Kbt. módosításához kapcsolódóan a 2017. évi költségvetési törvény a közbeszerzési értékhatárok emelkedéséről rendelkezik. A közbeszerzési eljárási kötelezettség az ajánlatkérők számára olyan részletes eljárási követelményeket jelent, amelyek alkalmazása a kisebb értékű beszerzések esetében a beszerzés nagyságrendjéhez mérten aránytalan terhet jelent. A beszerzések ellenőrizhetősége és a közpénzek ésszerű és hatékony elköltése azonban a közbeszerzési értékhatár alatt is követelmény. Ezt fejezi ki az a rendelkezés, amely ezen beszerzéseknél is előírja három ajánlat bekérését és felhatalmazást ad a Kormány számára, hogy az ajánlatkérőként meghatározott szervezetek közbeszerzési értékhatár alatti beszerzéseire is meghatározzon követelményeket. A törvény egy felhatalmazó rendelkezés beiktatásával a közbeszerzésekért felelős miniszter részére lehetőséget biztosít ezen - nem közbeszerzési eljárás útján megvalósuló - beszerzések ellenőrzésére is. Valójában a módosítás eredményeként jelentősen csökken - nyolc helyett egymillió forintra - az az értékhatár, amely felett az ajánlatkérők jogszabályban rögzített követelményeknek megfelelően választják ki szerződéses partnerüket.

A közbeszerzésekért felelős miniszter felhatalmazást kap a nemzeti eljárásrendben alkalmazott összefoglaló tájékoztatások további adataira és részletes adattartalmára vonatkozó rendelkezések megállapítására és az összefoglaló tájékoztatások közzétételéért fizetendő igazgatási szolgáltatási díj mértékének megállapítására.

Az 50. §-hoz

A hatályon kívül kerülő rendelkezések között az egyszerűsítést szolgálja, hogy az ajánlatkérő nyílt eljárásban akkor is élhet az értékelés és a bírálat megfordításának lehetőségével, ha valamely ajánlattevő kiesésével az ajánlattevők sorrendje változna. A 69. § általános szabályai megfelelő megoldást adnak ennek a helyzetnek a kezelésére - természetesen ajánlatkérő az értékelési szempontokra tekintettel legkedvezőbb érvényes ajánlattevőt hirdetheti ki az eljárás nyerteseként.

Az 51. §-hoz

A szövegcserés módosításokat tartalmazza.

Az 52. §-hoz

A módosítás arra irányul, hogy a Közbeszerzési Hatóság szerződés teljesítésének ellenőrzésére irányuló eljárásában a Teljesítésigazolási Szakértői Szerv szakértői minőségben működhessen közre.

Az 53. §-hoz

A módosítás a jogszabályok koherenciája érdekében helyezi hatályon kívül a központi hivatalok felülvizsgálatával és a járási (fővárosi kerületi) hivatalok megerősítésével összefüggő egyes törvények módosításáról, valamint egyes költségvetési szervek feladatainak átadásáról szóló 2016. évi CIV. törvény azon rendelkezését, amely a Közbeszerzési Hatóság Tanácsában a fogyasztóvédelemért felelős miniszter által jelölt személy tagságáról rendelkezik, tekintettel arra, hogy a Kbt. módosítása értelmében az érintett szakterület részvétele a Tanácsban megszűnik.

-----STARTING---POINT---VEGE---

Az 54. §-hoz

A hatályba léptető rendelkezéseket tartalmazza.

Az 55. §-hoz

Jogharmonizációs záradék.