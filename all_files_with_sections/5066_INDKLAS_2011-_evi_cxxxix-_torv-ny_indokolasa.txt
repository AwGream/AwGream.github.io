2011. évi CXXXIX. törvény indokolása

a Bernben, 1980. május 9-én kelt, Nemzetközi Vasúti Fuvarozási Egyezmény (COTIF) módosításáról Vilniusban elfogadott, 1999. június 3-án kelt Jegyzőkönyv E, F és G Függelékeinek kihirdetéséről

-----STARTING---POINT---ALTALANOS---

Általános indokolás

A Bernben, 1980. május 9-én kelt, Nemzetközi Vasúti Fuvarozási Egyezmény (COTIF) módosításáról Vilniusban elfogadott, 1999. június 3-án kelt Jegyzőkönyv (1999-es COTIF) 2006. július 1-jén lépett hatályba. A Jegyzőkönyvet hazánkban a 2006. évi LXXVII. törvény hirdetette ki. Az 1999-es COTIF lehetővé teszi a nemzetközi szervezetek COTIF-hoz való csatlakozását is. Az Európai Unió ennek alapján válhat a COTIF részesévé.

A Jegyzőkönyv hatályba lépését megelőzően az Európai Bizottság felhívta az EU Tagállamok figyelmét arra, hogy tegyenek fenntartást a COTIF E, F és G Függelékek alkalmazását illetően, mivel azok nincsenek összhangban a közösségi joggal. A fenntartást hazánk megtette, mely szerint nem alkalmazza a fenti 3 Függeléket és erről 2006. decemberben diplomáciai úton értesítette a Nemzetközi Vasúti Fuvarozási Államközi Szervezet (OTIF) Főtitkárát. A 2006. évi LXXVII. törvény 3. §-a tartalmazza a Magyar Köztársaság fenti három függelékkel kapcsolatos fenntartását, mely szerint nem alkalmazza azokat.

Időközben a három vitatott Függelék közösségi joggal való harmonizálása megtörtént, és azok 2010. december 1-jén hatályba léptek. Az Európai Bizottság azonban kérte az EU Tagállamokat, hogy fenntartásaikat addig ne vonják vissza, amíg az Európai Unió nem tud csatlakozni a COTIF-hoz. Az EU COTIF-hoz történő csatlakozását az OTIF főtitkára évek óta különböző jogi kifogásokkal blokkolta. Az EU-COTIF csatlakozási szerződés aláírására az OTIF 2011. június 22-23. között Bernben megrendezett 10. Közgyűlésén került sor. Tekintettel erre a tényre, az Európai Bizottság levélben jelezte az EU Tagállamoknak, hogy a COTIF három függelékekét illetően korábban tett fenntartásaikat vonják vissza.

A COTIF E Függeléke (CUI) a nemzetközi vasúti forgalomban használt infrastruktúrára vonatkozó szerződésekre vonatkozó-, az F Függeléke (APTU) a nemzetközi forgalomban használni tervezett vasúti berendezésekre vonatkozó műszaki szabványok érvényesítésére és egységes műszaki előírások elfogadására vonatkozó-, míg a G Függelék (ATMF) a nemzetközi forgalomban használt vasúti berendezések műszaki engedélyezésére vonatkozó egységes szabályokat tartalmaz.

A törvényben a Nemzetközi Vasúti Fuvarozási Egyezmény (COTIF) E, F és G Függelékeihez 2006-ban tett fenntartás visszavonását, illetve a COTIF európai uniós szabályozással összhangban álló, 2010. december 1-jén hatályba lépett E, F és G Függelékeit hirdeti ki az Országgyűlés.

-----STARTING---POINT---RESZLETES---

Részletes indokolás

Az 1. §-hoz

A Bernben, 1980. május 9-én kelt, Nemzetközi Vasúti Fuvarozási Egyezmény (COTIF) módosításáról Vilniusban elfogadott, 1999. június 3-án kelt Jegyzőkönyv módosításainak kihirdetéséről rendelkezik.

A 2. §-hoz

A Bernben, 1980. május 9-én kelt, Nemzetközi Vasúti Fuvarozási Egyezmény (COTIF) módosításáról Vilniusban elfogadott, 1999. június 3-án kelt Jegyzőkönyv E, F és G Függelékeinek hiteles angol nyelvű szövegét és hivatalos magyar nyelvű fordítását tartalmazza.

A 3. §-hoz

Az Országgyűlés felhatalmazását tartalmazza, amely alapján a Magyar Köztársaság a COTIF 42. cikke alapján a szerződéshez tett korábbi, 3 függelékkel kapcsolatos fenntartást visszavonja.

A 4. §-hoz

A Magyar Köztársaság a COTIF 42. cikke alapján a szerződéshez tett fenntartás hatályon kívül helyezéséről rendelkezik.

Az 5. §-hoz

Az első és második bekezdés a törvény hatálybalépéséről, a harmadik bekezdés a fenntartás visszavonásának hatálybalépéséről rendelkezik, míg a negyedik bekezdés a törvény végrehajtásáért felelős minisztert nevezi meg.