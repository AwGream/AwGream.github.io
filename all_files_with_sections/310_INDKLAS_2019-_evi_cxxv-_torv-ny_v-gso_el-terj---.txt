2019. évi CXXV. törvény végső előterjesztői indokolása

a társasági adóról és az osztalékadóról szóló 1996. évi LXXXI. törvény módosításáról

-----STARTING---POINT---ALTALANOS--- 

A törvényjavaslat megteremti annak a lehetőségét, hogy az országos sportági szakszövetségek a sportági stratégiákkal összhangban végzett sportági létesítmény-fejlesztéseket 100%-os támogatási intenzitás keretében valósítsák meg, emellett kimondja, hogy a tárgyi eszköz beruházást az adott tárgyi eszköz beruházásra vonatkozó, első támogatási igazolás kiállítását követő évben kezdődő támogatási időszaktól számított 6. támogatási időszak végéig kell üzembe helyezni.

-----STARTING---POINT---RESZLETES---

Az 1. §-hoz

A módosítás az Európai Bizottság SA.31722 (2011/N), SA.46615 (2016/N) és SA.48265 számú határozataival való összhangot biztosítja azzal, hogy 70%-ot meghaladó támogatási intenzitás mellett csak olyan fejlesztések valósulhatnak meg (úgy a látvány-csapatsportban működő országos sportági szakszövetségek, mint a látvány- csapatsport országos sportági szakszövetsége tagjaként működő amatőr sportszervezet és a látvány-csapatsport fejlesztése érdekében létrejött alapítvány részéről), amelyek hivatásos sporttevékenységgel nem érintettek. A módosítás az európai uniós jogból eredő kötelezettségeknek való megfelelés érdekében szükséges.

A 2. §-hoz

A törvényjavaslat lehetőséget biztosít arra, hogy az országos sportági szakszövetségek a sportági stratégiákkal összhangban végzett sportági létesítmény-fejlesztéseket − ide értve a felújításokat és az új építéseket egyaránt − 100%-os támogatási intenzitás keretében valósítsák meg. A 100%-os támogatási intenzitás nem jelent kockázatot a költségvetési törvény készítése során kalkulált és a kormányrendeletben rögzített sportági keretösszegek mértékére. A javaslat emellett az amatőr sportszervezetek és a látvány-csapatsport fejlesztése érdekében létrejött alapítványok beruházásai esetében korábban érvényesülő 300 millió forintos összeghatárt is elhagyja.

A 3. §-hoz

A több ütemben megvalósuló beruházások esetében az egyes ütemek befejezését követően problémát okozhat, hogy ugyan megvalósul a sportfejlesztési programokban (ütemekben) vállalt fejlesztések egésze, azonban annak aktiválására nem kerülhet sor minden esetben. A Tao tv. 22/C. § (8) bekezdése időbeli korlátot is állít az üzembe helyezésre, amely az elhúzódó beruházások esetében problémát okozhat, amennyiben a támogatott szervezet kifut az időből.

A 4. §-hoz

A 2. §-hoz kapcsolódó átmeneti rendelkezés, amely értelmében a Tao tv. e törvényjavaslattal megállapított 22/C. § (4c) bekezdését a hatálybalépésekor folyamatban lévő, jóváhagyott sportfejlesztési programokkal összefüggésben is alkalmazni kell.

Az 5. §-hoz

A 3. §-hoz kapcsolódó átmeneti rendelkezés, amely értelmében a Tao tv. e törvényjavaslattal megállapított 22/C. § (8) bekezdését a hatálybalépésekor folyamatban lévő, jóváhagyott sportfejlesztési programokkal összefüggésben is alkalmazni kell.

-----STARTING---POINT---VEGE---

A 6. §-hoz

Hatályba léptető rendelkezés.