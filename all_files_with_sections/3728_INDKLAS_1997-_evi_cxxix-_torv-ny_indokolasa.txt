1997. évi CXXIX. törvény indokolása

a személyi jövedelemadó meghatározott részének az adózó rendelkezése szerinti közcélú felhasználásáról szóló 1996. évi CXXVI. törvény módosításáról

-----STARTING---POINT---ALTALANOS--- 

A személyi jövedelemadó meghatározott részének az adózó rendelkezése szerinti közcélú felhasználásáról szóló 1996. évi CXXVI. törvény (a továbbiakban: Tv.) módosítását az egyházak finanszírozási rendjének megváltoztatása teszi szükségessé. A módosító törvény a magyarországi egyházak hitéleti és közcélú tevékenységének anyagi feltételeiről szóló törvénnyel összhangban az adózó magánszemélynek - a civil szféra javára felajánlott személyi jövedelemadó 1%-án túlmenően - az egyházak javára további (elkülönült) 1% felajánlását teszik lehetővé.

-----STARTING---POINT---RESZLETES---

Az 1-2. §-hoz

A törvény a Tv. címét és preambulumát oly módon módosítja, hogy az összhangban legyen a változásokkal. A módosulás lényege az, hogy az Szja tv. - ezzel összhangban - módosuló 45. §-a nem tartalmazza az 1%-ra való utalást, hanem a törvény rendelkezik a két (elkülönült) 1%-ra történő rendelkezés feltételeiről és jogi kereteiről.

A 3. §-hoz

A Tv. 1. §-át a törvény egészében átalakítja. A rendelkezés az adófizető magánszemély részére két nyilatkozat adását teszi lehetővé, az egyik a Tv. 4. §-a szerinti „civil” szféra javára adható, a másik a Tv. (új) 4/A. §-a szerinti egyházaknak tehető. A rendelkező nyilatkozatok csak egy-egy kiválasztott kedvezményezett javára tehetők, azaz a 4. § és a 4/A § szerinti kedvezményezhetők közül csak egy-egy megjelölt részesülhet az 1-1%-ból.

A 4. §-hoz

A törvény a Tv. 2. §-át a változó eljárási rendnek megfelelően módosítja, illetőleg pontosítja. Tartalmi változás, hogy ha a bevallott személyi jövedelemadó ellenőrzés vagy önrevízió miatt csökken, akkor - ha a magánszemély rendelkező nyilatkozatot tett - csak akkor kell a különbözetről az adóhatóságnak határozatot hoznia, ha annak összege az 1000 forintot meghaladja. (A hatályos rendelkezés szerint ez az összeg 100 forint.)

Az 5. §-hoz

A Tv. 3. §-a szerkezeti változás miatt módosul.

A 6. §-hoz

A 4. § szerinti kedvezményezhetők körét a törvény azzal pontosítja, hogy idetartoznak azok a színházak, közgyűjtemények, közművelődési intézmények is, akik a központi költségvetésből részesültek támogatásban. (A hatályos rendelkezés szerint e körbe csak a helyi önkormányzat által támogatott ilyen intézmények sorolhatók.) A kedvezményezhetők köre az új Nemzeti Színház építési programjával egészül ki, ezzel a lehetőséggel is bővítve a létesülő új nemzeti közintézmény anyagi forrásait.

A módosítás részletesen leírja azokat a feltételeket, amelyek mellett lehet egy szervezet kedvezményezett.

A 7. §-hoz

A Tv. új 4/A §-a tartalmazza a civil szférától elkülönült módon kedvezményezhető kört. Idetartoznak a lelkiismereti és vallásszabadságról, valamint az egyházakról szóló törvény szerinti egyházak, továbbá - alternatív módon - a költségvetési törvényben az Országgyűlés által meghatározott kiemelt előirányzat.

Az egyház mint „egész” kedvezményezhető, tehát az egyes egyházi szervezeti egységek, intézmények külön-külön nevesített módon nem jelölhetők meg kedvezményezettként.

A személyi jövedelemadó 1%-ára igényt tartó egyházak az APEH-tól ún. technikai számot kérnek, míg a kiemelt előirányzat hivatalból kap technikai számot.

A 8. §-hoz

A törvény a Tv. 5. §-ában a hatályos rendelkezések szerinti nyilatkozattételi eljárást tartalmilag nem változtatja meg. A módosítás az új típusú („kétszer 1%-os”) kedvezményezési rendhez igazodik.

A 9. §-hoz

A Tv. 6. §-a elsősorban a szerkezeti változásokra tekintettel módosul. Új rendelkezés a 4/A. § szerinti kedvezményezettek javára történő átutalás, ez a törvény szerint a rendelkező nyilatkozatot követő év január 10-éig történik. Az időbeni eltolódás indoka az, hogy 1998. évben az egyházak még az 1998. évi költségvetési törvényben foglaltak szerint, továbbá a magyarországi egyházak hitéleti és közcélú tevékenységének anyagi feltételeiről szóló törvény alapján részesülnek támogatásban.

Új elem, hogy a kedvezményezettek a befolyt összeget köztartozásaik kiegyenlítésére is fordíthatják. A kedvezményezetteknek az átutalt összeg cél szerinti felhasználásáról szóló adatokat sajtóközleményben nyilvánosságra kell hozniuk.

A pénzügyminiszter minden év szeptember 15-ig közzé teszi az egyházi szervezetek és a kiemelten támogatott egyéb szervezetek javára tett felajánlások számát és összegét.

A 10. §-hoz

A Tv. 7. §-ának változása szintén a szerkezeti rend módosulásával függ össze, az áttekinthetőséget javítja, hogy e § (1) bekezdése egy helyen felsorolja a rendelkező nyilatkozatokkal kapcsolatos érvénytelenségi eseteket (ilyen pl. ha a kedvezményezett nem beazonosítható).

-----STARTING---POINT---VEGE---

A 11. §-hoz

A törvény a módosítást - főszabály szerint - 1998. január 1-jétől lépteti hatályba, a 4/A § szerinti rendelkezés első ízben pedig az 1997. évi jövedelemre vonatkozó, 1998. év elején benyújtandó személyi jövedelemadó bevallásban tehető. Ettől eltérően az egyházak technikai szám kérésére vonatkozó rendelkezés már a módosító törvény kihirdetése napján lép hatályba azért, hogy az érintettek számára minél több idő álljon rendelkezésre ennek lebonyolítására.