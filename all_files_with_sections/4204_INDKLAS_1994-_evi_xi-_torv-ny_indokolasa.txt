1994. évi XI. törvény indokolása

a Magyar Köztársaság és az Európai Közösség között a bormegnevezések kölcsönös védelméről és ellenőrzéséről, Brüsszelben, 1993. november 29-én aláírt megállapodás kihirdetéséről

A Kormány a Magyar Köztársaság és az Európai Közösség között a bormegnevezések kölcsönös védelméről és ellenőrzéséről, Brüsszelben, 1993. november 29-én aláírt Megállapodást megerősítés és törvénnyel való kihirdetés céljából egyidejűleg terjesztette az Országgyűlés elé. Ezt lehetségesnek tartotta azért, mert - a közösségi jóváhagyás befejezése és az erről való értesítés megtörténte alapján - a szerződés hatálybaléptetése már kizárólag a Magyar Fél döntésétől függ. A Kormány ezzel összefüggésben mindössze azt kéri, hogy a kihirdetésről szóló határozathozatal néhány nappal, de akár csak egy nappal a megerősítést követően történjék, hiszen egy nap is elegendő arra, hogy az EK melletti Magyar Misszió a megerősítésről az Európai Unió tanácsát értesítse. A Kormány a megállapodásnak megerősítés és kihirdetés céljából együtt való előterjesztését szükségesnek is tartja, mert ellenkező esetben fennállna a lehetősége annak, hogy az Országgyűlés általi megerősítést követően a hatálybalépésig rendelkezésre álló idő alatt esetleg már nem történne meg a törvény elfogadása és nem lenne lehetséges a Megállapodás szövegének kihirdetése, ami mind alkotmányossági, mind gyakorlati szempontból aggályos lenne.

A Kormány a Megállapodás megerősítésére vonatkozó országgyűlési határozati javaslatot a kihirdetésre vonatkozó törvényjavaslattal egyidejűleg, azzal a kéréssel terjesztette elő, hogy az országgyűlési határozati javaslat elfogadására 1994. februárjában sor kerüljön. Tekintettel arra, hogy a szerződés hatálybaléptetése már kizárólag a Magyar Fél döntésétől függ, mivel az Európai Közösség részéről a jóváhagyási eljárások befejezéséről szóló kölcsönös értesítések megtörténtét követő második hónap első napján lép hatályba, ezért a törvényjavaslat - feltételezve az Országgyűlés általi megerősítés februárban való megtörténtét - a Megállapodás hatálybalépési idejeként 1994. április 1-jét jelöli meg.

A törvényjavaslat 1., 2. és 4. §-a a kihirdető törvények szokásos szövegét tartalmazza. (A 2. § a Megállapodás magyar nyelvű szövege, amelyet az 1993. december 17-én beterjesztett 14.656. irományszámú országgyűlési határozati javaslat melléklete tartalmaz.) A 3. §-t a Megállapodás továbbfejlesztéséről, valamint végrehajtásáról rendelkező Cikkek indokolják.