2019. évi XXXIX. törvény indokolása

az atomenergiáról szóló 1996. évi CXVI. törvény és a nemzetgazdasági szempontból kiemelt jelentőségű beruházások megvalósításának gyorsításáról és egyszerűsítéséről szóló 2006. évi LIII. törvény módosításáról

-----STARTING---POINT---ALTALANOS--- 

A törvény az atomenergiáról szóló 1996. évi CXVI. törvény (a továbbiakban: Atomtörvény), valamint a nemzetgazdasági szempontból kiemelt jelentőségű beruházások megvalósításának gyorsításáról és egyszerűsítéséről szóló 2006. évi LIII. törvény (a továbbiakban: Ngtv.) kisebb terjedelmű módosítását tartalmazza. A módosítás elsődlegesen egyes eljárási szabályok felülvizsgálatával összefüggő, valamint jogtechnikai jellegű pontosításokat tartalmaz.

-----STARTING---POINT---RESZLETES---

Az 1. §-hoz

Az Atomtörvény 11. § (6) bekezdése alapján a munkavállalók előéletére vonatkozó hatósági ellenőrzéseket, illetve a személyes és különleges adatok közbiztonsági engedély nyilvántartásban való külön tárolását a rendőrség csak addig végezheti, míg az Atomtörvény 11. §-ában meghatározott munkakörökben való foglalkoztatottság megvalósul. Az Atomtörvény 11. §-ában meghatározott büntetőjogi kizáró okokon (az ott felsorolt bűntettek miatti elítélés) kívül lényegesen gyakoribb, hogy a közbiztonsági engedély azért válik „feleslegessé”, mert a munkavállaló munkaviszonya megszűnt, illetve feladatköre, beosztása, munkaköre olyan módon változott, amelyhez már nem szükséges közbiztonsági engedély. A rendőrség erről a változásról csak az atomenergia polgári célú felhasználás engedélyesének (a továbbiakban: engedélyes) bejelentése alapján értesülhet és intézkedhet a közbiztonsági engedély visszavonásáról. Az engedélyes azonban nem köteles ilyen bejelentést tenni, mivel az Atomtörvény erre vonatkozóan nem tartalmaz rendelkezést. Erre figyelemmel az Atomtörvény 11. §-a kiegészül az engedélyes közbiztonsági engedélyhez kötött munkaviszony megszűnésére, vagy közbiztonsági engedély nélkül végezhető munkakör betöltésére vonatkozó bejelentési kötelezettségével.

A 2. §-hoz

Az általános közigazgatási rendtartásról szóló 2016. évi CL. törvény (a továbbiakban: Ákr.) nem szabályozza nagyszámú ügyfél esetén, hogy az eljáró hatóság hirdetmény útján tarthassa az ügyfelekkel a kapcsolatot. Az Országos Atomenergia Hivatal (a továbbiakban: OAH) hatósági eljárásaiban indokolt a hirdetmény útján történő kapcsolattartás lehetőségének megteremtése, abban az esetben, ha az eljárás több mint 50 ügyfelet érint. Erre tekintettel a módosítás a kapcsolattartásra vonatkozó részletszabályokat határozza meg.

A 3. §-hoz

Tűzvédelmi szakhatóságként egyes tűzvédelmi szakkérdések vonatkozásában első fokon az Atomtörvény 11/B. § (1) bekezdésében, valamint a 2. mellékletében meghatározott területileg illetékes katasztrófavédelmi kirendeltségek járnak el. A tervezett módosítás értelmében [11/B. § (1) és (1a) bekezdése] az Ngtv. felhatalmazása alapján a Kormány által rendeletben kiemelt jelentőségű üggyé nyilvánított beruházásoknál a nukleáris biztonság szempontjából sajátos építményekre vonatkozóan tűzvédelmi szakhatósági ügyekben a helyi szerv helyett a Belügyminisztérium Országos Katasztrófavédelmi Főigazgatóság jár el. A nem kiemelt ügyekben tűzvédelmi hatóságként eljáró szerv szintje nem változik.

Az Ákr. 55. § (1) bekezdése alapján törvény vagy a szakhatóságok kijelöléséről szóló kormányrendelet közérdeken alapuló kényszerítő indok alapján az ügyben érdemi döntésre jogosult hatóság számára előírhatja, hogy az ott meghatározott szakkérdésben és határidőben más hatóság (a továbbiakban: szakhatóság) kötelező állásfoglalását kell beszereznie. Az Atomtörvény 11/B. § (2) bekezdése tartalmazza, hogy a szakhatósági eljárásban az ügyintézési határidő huszonegy nap. A Belügyminisztérium Országos Katasztrófavédelmi Főigazgatóság egyes szakhatósági eljárásai esetén az ügyintézési határidő felülvizsgálata vált szükségessé. A törvény 11/B. § új (5)-(6) bekezdése újraszabályozza a nukleáris létesítmény létesítése, bővítése esetén a szakhatósági ügyintézés határidejét. Az Ákr. hatálybalépésével a hatóság ügyintézési határidejébe minden időtartam, így a szakhatóság ügyintézési határideje is beleszámít. A felülvizsgálat alapján a törvény egyes tűzvédelmi, valamint katasztrófavédelmi szakkérdés vonatkozásában a szakhatósági közreműködésével kapcsolatos eljárások esetén az ügyintézési határidő módosítja, továbbá figyelembe veszi a nemzetgazdasági szempontból kiemelt beruházások jelentőségét is. A törvény a nemzetgazdasági szempontból kiemelt jelentőségű beruházások esetén az egyes építmények hatósági engedélyezésével kapcsolatos szakhatósági eljárásokban megfelelő ügyintézési határidőket biztosít.

A 4. és a 13. §-hoz

Az Ákr. 50. §-a tartalmazza az ügyintézési határidőre vonatkozó rendelkezéseket, amely szerint teljes eljárásban az ügyintézési határidő 60 nap. Az Ákr. alapján e határidőnél hosszabbat ágazati törvény megállapíthat. Az OAH egyes hatósági eljárásai esetén az ügyintézési határidő felülvizsgálata vált szükségessé, különösen arra figyelemmel, hogy az Ákr. hatálybalépésével az ügyintézési határidőbe minden időtartam (pl. szakhatóság ügyintézési határideje) beleszámít. A törvény újraszabályozza a nukleáris létesítmény létesítése, bővítése esetén az ügyintézési határidőt, figyelemmel arra, hogy az engedélyes benyújtott-e előzetes biztonsági tájékoztatót.

A felülvizsgálat alapján a törvény egyes sugárvédelmi engedélyezési eljárások, valamint az egyes építmények hatósági engedélyezésével kapcsolatos eljárások esetén az ügyintézési határidőt csökkenti, továbbá figyelembe veszi a nemzetgazdasági szempontból kiemelt beruházások jelentőségét is. Az Ngtv. 3. § (1) bekezdése rendelkezik a nemzetgazdasági szempontból kiemelt jelentőségű beruházások esetén az ügyintézési határidőkről, amelynek időtartama 42 nap. Az OAH eljárásaiban az Ngtv.-ben előírtak helyett az Atomtörvényben meghatározott ügyintézési határidőt kell figyelembe venni, amely nemzetgazdasági szempontból kiemelt jelentőségű beruházások esetén az egyes építmények hatósági engedélyezésével kapcsolatos eljárásokban megfelelő ügyintézési határidőt biztosít.

Az 5. §-hoz

Az OAH valamennyi hatósági eljárására és nukleáris biztonságot veszélyeztető körülményre tekintettel pontosításra kerül az Atomtörvény 14. § (3) bekezdése, amely arról rendelkezik, hogy mely esetekben szükséges az engedély visszavonása.

Összefüggésben a közigazgatási szabályszegések szankcióiról szóló 2017. évi CXXV. törvény (a továbbiakban: Szankciótv.) 13. § (4) bekezdésével, törvény eltérő rendelkezése hiányában, a tevékenység végzésétől történő eltiltás a döntés véglegessé válásától számított 45 napnál hosszabb időre nem szólhat. Az Atomtörvény új, 14. § (3a) bekezdésében foglalt módosítás alapján, amennyiben a radiológiai kockázat mértéke ezt indokolttá teszi, a tevékenységtől való eltiltás 45 napon túl, a jogsértő állapot helyreállításáig tarthat. Az eltiltásról az atomenergia-felügyeleti szerv, az OAH határozatban rendelkezik. Az eltiltás időtartama megállapításának szempontjaira vonatkozó követelményrendszert az új (3b) bekezdés szabályozza.

A 6. §-hoz

Az Atomtörvény új 15. § (1a) bekezdése - a Szankciótv. 9. § (4) bekezdésében foglaltak alapján - az Atv. hatálya alá tartozó eljárásokban a fokozatosság elvének áttörésével egyes esetekben kizárja a figyelmeztetés és az óvadék jogintézményének alkalmazását, mivel az atomenergetikai szakterületen egyes körülmények bekövetkezésével járó jogsértés esetén indokolt, hogy azonnal bírság kiszabására kerüljön sor. A fentiek figyelembevételével az Atomtörvény új 15. § (1a) bekezdése tartalmazza a részletszabályokat.

A 7. §-hoz

Az Ákr. nem tartalmaz a meghatározott cselekmény teljesítésére és egyéb fizetési kedvezményre vonatkozó rendelkezéseket, azonban lehetőséget ad arra, hogy ágazati jogszabály kiegészítő rendelkezéseket állapítson meg. Az Atomtörvény 15/A. §-ában foglalt módosítás biztosítja, hogy ha a kötelezetten kívül álló ok miatt nem lehetséges a megállapított határidőre a teljesítés, vagy az a kötelezett számára aránytalan nehézséget jelentene, akkor lehetőség legyen a megállapított határidő módosítására. Főszabály szerint csak egyszer, az első alkalommal megállapított határidővel azonos időtartammal hosszabbítható meg a teljesítési határidő. Kivételes esetben azonban ennél hosszabb is lehet a meghosszabbított határidő, ha az engedélyes igazolja, hogy rajta kívül álló ok miatt (pl. előre nem látható műszaki ok) nem tudja határidőre a meghatározott cselekményt teljesíteni, továbbá biztonsági elemzéssel igazolja, hogy a nukleáris biztonság szintje a késedelem miatt nem csökken.

A Szankciótv. 14. § (1) bekezdés b) pontja szerint ágazati törvény lehetővé teheti az eljáró hatóság számára, hogy elkobozza azt a dolgot, amely veszélyezteti a közbiztonságot. Az atomenergetikai szakterület sajátosságaira figyelemmel nem csak a közbiztonság veszélyeztetése, hanem a nukleáris biztonsági és védettségi követelmények betartása érdekében is szükség van az elkobzás jogintézményének alkalmazására. A nukleáris és radioaktív anyag elkobzásának részletszabályait a hiányzó, a talált, valamint a lefoglalt nukleáris és más radioaktív anyagokkal kapcsolatos bejelentésekről és intézkedésekről, továbbá a nukleáris és más radioaktív anyagokkal kapcsolatos egyéb bejelentést követő intézkedésekről szóló 490/2015. (XII. 30.) Korm. rendelet szabályozza, így a módosítás a Szankciótv. rendelkezései alapján kiegészítő szabályozást vezet be. A Szankciótv. 14. § (2) bekezdés a) pontja szerint ágazati törvény rendelkezhet eltérően arról, hogy kivel szemben lehet elrendelni az elkobzást. Az atomenergia alkalmazása során szükséges megteremteni annak lehetőségét, hogy ne csak a jogsértő tulajdonában és birtokában lévő dolgot lehessen elkobozni, hanem az engedélyest vagy más birtokost érintően is elrendelhető legyen az elkobzás. Erre tekintettel az Atomtörvény kiegészül a 15/B. §-sal.

A 8. §-hoz

Az Atomtörvény 19/B. § (5) bekezdéssel történő kiegészítésének indoka, hogy a Szankciótv. hatályba lépésével ágazati törvényben szabályozható a 45 napnál hosszabb idejű eltiltás. Az atomenergia alkalmazása körében eljáró független műszaki szakértőről szóló 247/2011. (XI. 25.) Korm. rendelet 8. § (3) bekezdése arról rendelkezik, hogy a szakértői tevékenységtől eltiltó határozatban rendelkezni kell annak időtartamáról, amely nem haladhatja meg a három évet. Az Atomtörvény 19/B. §-a kiegészül egy (5) bekezdéssel, amely a jelenleg hatályos kormányrendeleti szintű szabályozást emeli be az Atomtörvénybe.

A 9. §-hoz

A módosítás átmeneti rendelkezést határoz meg, amely alapján e törvény 2. §-ában foglalt rendelkezések a már folyamatban lévő eljárásokban is alkalmazandók.

A 10. §-hoz

A 10. § egy felhatalmazó rendelkezés pontosítását tartalmazza. Az energiaügyért felelős miniszter kap felhatalmazást, hogy az atomenergia alkalmazása körében a munkavállalók speciális szakmai képzését, továbbképzését és az atomenergia alkalmazásával összefüggő tevékenységek folytatására jogosultak körére vonatkozó előírásokat meghatározza, a tevékenység jellege szerint érintett miniszterrel egyetértésben.

A 11. §-hoz

Az a) pontba foglalt módosítás célja az Atomtörvény 5. §-a szerinti követelmény teljesítése, amelynek értelmében az atomenergia alkalmazásának nukleáris biztonsági követelményeit - a tudomány eredményeinek és a nemzetközi tapasztalatoknak a figyelembevételével - rendszeresen felül kell vizsgálni és korszerűsíteni kell. A törvény a nemzetközi tapasztalatok alapján korszerűsíti a fogalmat. Az Atomtörvény 12/B. § (2) bekezdésének 10. § e) pontjába foglalt módosítása a nemzetközi tapasztalatokra alapozva szükséges. A g) pont előírása pontosítja a Radioaktív Hulladékokat Kezelő Közhasznú Nonprofit Kft. által ellátandó feladatokra vonatkozó rendelkezéseket.

A b)-d) és f) pontok jogtechnikai jellegű szövegcserés módosításokat tartalmaznak.

A 12. §-hoz

Hatályon kívül helyező rendelkezéseket tartalmaz. Az a) pontban foglalt módosítás azért szükséges, mert az igazságügyi szakértő fogalmat az Atomtörvény más rendelkezésében nem használja. A b) pont egy elírás módosítását tartalmazza. A c) pontban foglalt módosítás összefügg a 10. § módosításával, amelyben a felhatalmazó rendelkezés újraszabályozásra került.

-----STARTING---POINT---VEGE---

A 14. §-hoz

Hatályba léptető rendelkezést tartalmaz.

A 15. §-hoz

Jogharmonizációs záradék, amely egyértelmű beazonosítást biztosít az EURATOM irányelv egységes szerkezetének hiányában is.