2012. évi CLXXXIX. törvény indokolása

egyes törvényeknek a kormányzati ellenőrzéssel összefüggő módosításáról

-----STARTING---POINT---ALTALANOS--- 

A közpénzekkel való gazdálkodás fegyelmének megszilárdítása és az állam gazdasági érdekeinek érvényesítése kiemelt jelentőségű társadalmi érdek. Jelen módosítás e célok elérését segíti elő.

-----STARTING---POINT---RESZLETES---

Az 1. §-hoz

A módosítás a kormányzati ellenőrzési szervnek az állami részvétellel működő gazdasági társaságok vonatkozásában jelenleg is fennálló jogkörét nem terjeszti ki a kisebbségi, illetve közvetett állami tulajdonban álló társaságokra, egyúttal rögzíti, hogy az államot mint tulajdonost törvény alapján megillető ellenőrzési jogkört a kormányzati ellenőrzési szerv is gyakorolhatja. E jogkör gyakorlására azonban kizárólag célhoz kötötten, az állami vagyonnal való gazdálkodás, a vagyonérték-megőrző és vagyongyarapító tevékenység értékelése érdekében kerülhet sor.

A 2. §-hoz

A rendelkezés - más ellenőrzési szervek gyakorlatához hasonlóan - lehetővé teszi az adattartalom ellenőrzés során történő felhasználását úgy, hogy eközben az eredeti az ellenőrzöttnél marad, nem akadályozva annak további tevékenységét.

A 3. és a 9. §-hoz

Az intézkedések célja a kormányzati ellenőrzési szerv szankcionálási lehetőségeinek megerősítése azokban az esetekben, amikor az ellenőrzöttek és az adatszolgáltatásra kötelezettek az együttműködési kötelezettségüket nem teljesítik.

A 4-5. §-hoz

A szövegpontosítás a 2011. évi CXCV. törvény (a továbbiakban: Áht.) 63. § (1) bekezdés d) pontjának módosítása következtében vált szükségessé.

A szakasz továbbá kiegészítésre került egy új rendelkezéssel, amely megteremti annak lehetőségét, hogy a kormányzati ellenőrzési szerv saját nevében, közvetlen jogi érdek fennállásának igazolása nélkül keresetet indíthasson a hatáskörében eljárva megismert szerződés vagy a szerződés egyes rendelkezései semmisségének megállapítása iránt.

Ezen kívül a szakasz kiegészült egy új bekezdéssel, amelyben a büntetőeljárásról szóló 1998. évi XIX. törvény (a továbbiakban: Be.) 56. § (1) bekezdése szerint a sértett képviseletének ellátásához szükséges törvényi felhatalmazás került szabályozásra.

A 6. §-hoz

Az Áht. 67. §-ában foglaltak alapján az ellenőrzés tárgyával kapcsolatos polgári jogviszonyból fakadó jog, követelés, egyéb polgári jogi igény érvényesítése iránt, valamint a költségvetési támogatás visszafizetése érdekében indított perekben kiemelt állami érdek a bíróságok soron kívüli eljárásának biztosítása, a rendelkezés ennek lehetőségét teremti meg.

A 7. §-hoz

A Be. 71/B. §-a alapján a büntetőeljárás iratainak megismerésére az egyéb felsorolt szervek mellett a közigazgatási hatóságok jogosultak. E szabály a jogalkalmazás során egyes esetekben értelmezési problémát vetett fel mindazon közigazgatási szervek esetében, amelyek nem rendelkeznek hatósági jogkörrel. A módosítás nyomán egyértelművé válik, hogy - törvényben meghatározott feladataik ellátásához szükséges mértékben - a központi államigazgatási szervek is kérhetik a büntetőeljárásokhoz kapcsolódó iratok megismerését.

A Be. 195. § (2) bekezdésének rendelkezései szerint a feljelentő nem élhet panasszal a feljelentés elutasítása miatt, ha a bűncselekménynek nem sértettje. A módosítás célja, hogy azokban az esetekben, amikor a feljelentő központi államigazgatási szerv, a sértett pedig - akár közvetetten - a Magyar Állam, az állami érdekek képviseletében eljáró szervek is rendelkezhessenek panaszjoggal a feljelentés elutasításáról, a nyomozás részbeni mellőzéséről, felfüggesztéséről, illetve megszüntetéséről szóló határozattal szemben.

A 8. és a 10. §-hoz

A rendelkezések célja az ellenőrzés hatékonyságának növelése.

A 11. §-hoz

A légiközlekedésről szóló 1995. évi XCVIII. törvény (a továbbiakban: Lt.)megalkotásakor a jogalkotó a repülőtereket két alapvető csoportba sorolta: nyilvános és nem nyilvános repülőtér. A nyilvános repülőtér lehet: kereskedelmi és nem kereskedelmi repülőtér. A nem nyilvános repülőtér kategóriájába a polgári célú nem nyilvános repülőtér és az állami repülések céljára szolgáló repülőtér tartozik. A jogszabály 1995. évi megalkotása óta a társadalmi, gazdasági viszonyok nagymértékben átalakultak, ez pedig kihatott a repülőterek üzemeltetőinek, tulajdonosainak és használóinak viszonyára is.

A polgári célú repülések iránt mind nagyobb kereslet mutatkozik, ez látszik az egyes hobbi vagy sportcélú repülések időközi egyre szélesedő népszerűségéből. A gazdasági szereplők változásával a vállalkozások olyan szegmense alakult ki, amely professzionális módon, haszonelven végez repültetéseket az ezt megfizetni képes kereslet alapján. Ennek a tevékenységnek helyt adó polgári célú, nem nyilvános repülőterek között azonban jelenleg is nagy számban vannak azok, amelyek önkormányzati tulajdonban állnak.

A nemzeti vagyonról szóló 2011. évi CXCVI. törvény 7. §-a előírja, hogy a nemzeti vagyonnal felelős módon, rendeltetésszerűen kell gazdálkodni. A nemzeti vagyongazdálkodás feladata a nemzeti vagyon rendeltetésének megfelelő, az állam, az önkormányzat mindenkori teherbíró képességéhez igazodó, elsődlegesen a közfeladatok ellátásához és a mindenkori társadalmi szükségletek kielégítéséhez szükséges, egységes elveken alapuló, átlátható, hatékony és költségtakarékos működtetése, értékének megőrzése, állagának védelme, értéknövelő használata, hasznosítása, gyarapítása, továbbá az állam vagy a helyi önkormányzat feladatának ellátása szempontjából feleslegessé váló vagyontárgyak elidegenítése.

A felelős gazdálkodás fentiek szerint feltételezi az állagmegóvást és az értéknövelést, ezt a feladatot azonban megfelelő forrás nélkül nem lehet ellátni és a jelenleg hatályos szabályozás ezt nem teszi lehetővé.

Az Lt. 41. § (8) bekezdése indokoltatlanul tesz különbséget a nyilvános és a nem nyilvános repülőtér igénybevétele esetén fizetendő díj kapcsán. Míg a 41. § (1) bekezdése a nyilvános repülőtér igénybevétele esetében kifejezetten díjfizetési kötelezettséget ír elő, és a fizetendő díj megállapításának elveit és módszereit a 61/2011. (IX. 25.) NFM rendelet szabályozza, a nem nyilvános repülőtér igénybevétele során a jogszabály kizárja az ellenszolgáltatás igényét.

Ez a rendelkezés amellett, hogy indokolatlanul diszkriminatív, a Ptk. 112. §-ában deklarált rendelkezési jogot is sérti, nevezetesen megfosztja a tulajdonost attól, hogy a tulajdona használatáért, amortizációjáért ellenszolgáltatásra tartson igényt.

A nem nyilvános repülőterek használatáért a jelenlegi tulajdonosok és üzembentartók különböző jogilag aggályos módokon kényszerülnek díjakat szedni, hogy a fenntartással járó költségeket fedezni tudják. Egy jogszerű megoldás esetén kerülőutak igénybevétele nélkül lehet biztosítani a nem nyilvános repülőterek fenntartását és így a rajtuk folyó sporttevékenység elősegítését.

A nemzeti vagyonról szóló 2011. évi CXCVI. törvény 11. § (13) bekezdése értelmében nemzeti vagyon ingyenesen kizárólag közfeladat ellátása céljából, a közfeladat ellátásához szükséges mértékben hasznosítható, valamint adható vagyonkezelésbe.

Az Lt. 41. § (8) bekezdés jelenleg hatályos rendelkezése a nemzeti vagyont képező nem nyilvános repülőterek használata tekintetében is előírja az ingyenességet.

Így nemzeti vagyont képező nem nyilvános repülőtér csak közfeladat ellátása céljából hasznosítható, ami a jelenlegi gyakorlattal sok esetben szöges ellentétében áll, illetve a repülőterek gazdaságos és okszerű hasznosítását tovább nehezíti, ellehetetleníti.

Az Lt. 41. § (8) bekezdésének második mondata megteremti a lehetőséget a nem nyilvános repülőtér tulajdonosának számára, hogy a repülőtér igénybevétele esetén olyan forrásra tegyen szert, amely a légijárművek leszállásához, felszállásához, tárolásához, továbbá a nem nyilvános repülőtereken folyó sport tevékenységekhez és a hozzájuk szervesen kapcsolódó, ezeket kisegítő létesítmények (hangárok, klubépületek, raktárak, szerviz stb.) és szolgáltatások fenntartásához, a használat folytán felmerülő amortizáció ellensúlyozásához szükséges.

Az Európai Parlament és a Tanács 1070/2009/EK rendelete módosította az Lt. 74/A. § (1) bekezdés c) pontjában szerepelő 549/2004/EK rendeletet, erre tekintettel szükséges a jogharmonizációs záradék kiegészítése.

A hatályon kívül helyezendő felhatalmazó rendelkezés alapján a lajstromozásra nem kötelezett légijárművekkel kapcsolatos feladatokat, amelyeket nem közigazgatási feladat ellátására létrehozott szervezet lát el, továbbá az azokkal kapcsolatos eljárási szabályokat a Kormány rendeletben állapítja meg. A felhatalmazó rendelkezés hatályba lépése óta eltelt 7 évben sem a légiközlekedési hatóság, sem a közlekedésért felelős tárca részéről nem merült fel az igény arra, hogy hatósági feladatokat ne a hatóság, hanem más, nem közigazgatási szervezet lásson el.

-----STARTING---POINT---VEGE---

A 12. §-hoz

Hatályba léptető rendelkezést tartalmaz.