1996. évi XXXVII. törvény indokolása

a polgári védelemről

-----STARTING---POINT---ALTALANOS--- 

Az államigazgatási szervek, az önkormányzatok polgári védelmi feladatairól, illetőleg a gazdálkodó szervezetek és az állampolgárok polgári védelmi kötelezettségéről korábban a honvédelemről szóló 1976. évi I. törvény, valamint a 2041/1974. (XII. 11.) MT határozat rendelkezett.

A polgári védelem feladatrendszerében azonban az elmúlt időszakban jelentős súlypont áthelyeződés következett be. Figyelemmel arra a körülményre, hogy térségünkben a háborús veszély realitása jelentősen csökkent, a polgári védelemnél a háborús időszaki felkészülés mellett előtérbe kerültek a polgári védelem békeidőszaki, elsősorban humanitárius és katasztrófavédelmi feladatai.

A ma hatályban lévő és a polgári védelemre vonatkozó jogszabályok, de különösen a honvédelemről szóló 1993. évi CX. törvény (a továbbiakban: Hvt.) rendelkezései szerint a polgári védelem a honvédelem körébe tartozik, annak szerves része. A Hvt. rendelkezései szerint a honvédelmi miniszter a Kormánynak az ország honvédelmi feladatainak végrehajtásáért felelős szakminisztere, aki mindazt a honvédelmi irányítási jogkört gyakorolja, amelyet az Alkotmány, illetőleg egyéb törvény nem utal más szerv vagy személy hatáskörébe.

Kormányzati döntés alapján a polgári védelem feladata és szervezete 1990-ben a Honvédelmi Minisztériumtól a Belügyminisztérium irányítása alá került. A belügyminiszter polgári védelem irányítására vonatkozó hatáskörét azonban nem törvény, hanem kormányrendelet vonta el a honvédelmi minisztertől, ezért az Alkotmánybíróság a 18/1995. (III. 28.) AB határozatában a polgári védelemre vonatkozó jogszabályokat alkotmányellenesnek minősítette, és a megsemmisítésükre irányuló eljárást 1995. december 31-ig felfüggesztette. Ez egyben azt is jelenti, hogy az Alkotmánybíróság lehetőséget adott a jogalkotónak arra, hogy a rendelkezésre álló idő alatt az alkotmányellenes helyzetet megszüntesse.

A polgári védelem feladatrendszerét szabályozó jogszabályok alapját képező, és az 1989. évi 20. törvényerejű rendelettel kihirdetett 1949. évi Genfi Egyezmények Kiegészítő I., II. Jegyzőkönyve, továbbá a Magyar Köztársaság honvédelmi alapelveiről szóló 27/1993. (IV. 23.) OGY határozatban foglalt új védelmi koncepció, illetőleg a közigazgatásban és a gazdaságban beállt változások szükségessé teszik a polgári védelem jogszabályi hátterének megújítását.

A törvényjavaslat abból az alkotmányos alapelvből indul ki, hogy az állampolgároknak egyfelől joguk van a biztonságra, másfelől viszont tevékenyen részt kell venniük annak megteremtésében. Ennek során a tervezet érvényesíteni kívánja az alapvető emberi jogok védelmét, biztosítja a lakosság és a jogi személyek védelméhez szükséges jogi garanciákat, és a megvalósítás során a közreműködésben az önkéntesség és a kötelezettség megfelelő arányát.

Mivel egyrészt a polgári védelem feladatrendszere a közigazgatás szerveire, a magánszemélyekre, továbbá a gazdálkodó szervezetekre nézve kötelezettségeket állapít meg, másrészt az alkotmányellenes helyzet feloldása csak az Alkotmány, valamint a Hvt-vel való összhang megteremtése útján lehetséges, ezért a polgári védelem törvényi szintű szabályozást igényel. Figyelemmel azonban arra a körülményre, hogy a polgári védelem a honvédelem része, és a Hvt. ezzel összhangban a polgári védelem feladataira, a kötelezettségekre több rendelkezést tartalmaz, a Javaslat bár önállóan, de szubszidiárius jelleggel alakította ki a jogtárgy szabályozási körét. Ennek megfelelően a törvényjavaslat csak utaló jelleggel tartalmazza a polgári védelem honvédelmi törvényben már szabályozott kérdéseit.

-----STARTING---POINT---RESZLETES---

Az 1-2. §-hoz

1. A törvényjavaslat a polgári védelmet, mint szervezeti, feladat- és intézkedési rendszert a honvédelem rendszerében helyezi el. A törvény céljaként a lakosság oltalmazását jelöli meg, amely az életet és a létfenntartáshoz szükséges anyagi javakat veszélyeztető hatások elhárítására, továbbá a túlélésre való felkészítést, a tervezést és a tényleges védekezést is magában foglalja.

2. Az értelmező rendelkezések között a törvényjavaslat pontosan körülírja azokat a veszélyeztető hatásokat, amelyek bekövetkezésére a polgári védelem felkészül (fegyveres összecsapás), illetőleg amelyek során - a katasztrófa jellegétől függően - elsődleges szerepet vállal vagy közreműködik.

I. fejezet

ALAPVETŐ RENDELKEZÉSEK

A 3. §-hoz

1. A polgári védelem megszervezése és irányítása államigazgatási feladat. Ezeknek a feladatoknak az ellátásában elsősorban a hivatásos polgári védelmi szervezetek, az államigazgatási szervek, valamint az önkormányzatok szervei vesznek részt.

2. Az ország honvédelméért a fegyveres erők felelnek. Alapvető feladataik ellátása mellett közreműködőként vesznek részt azoknak a feladatoknak az ellátásában, amelyeknél a fegyveres erők számbeli, harci és technikai felkészültsége nem nélkülözhető. Hasonlóképpen közreműködők a polgári védelmi szerveken túl a rendvédelmi szervek: a rendőrség, a polgári nemzetbiztonsági szolgálatok, a büntetés-végrehajtási testület, a vám- és pénzügyőrség, az állami és önkormányzati tűzoltóság [2. § (1) bekezdés g) pontja].

3. A polgári védelmi kötelezettséget a személyes honvédelmi kötelezettségek sorába helyezve a honvédelemről szóló 1993. évi CX. törvény állapította meg. A törvényjavaslat e kötelezettség részletes szabályait a IV. fejezetben foglalja össze. A személyes kötelezettség mellett a polgári védelem feladatainak ellátása érdekében a magánszemély, a jogi személy és a jogi személyiséggel nem rendelkező gazdasági társaság vagyoni szolgáltatásra is kötelezhető. Ez utóbbi kötelezettséget a törvényjavaslat úgy érvényesíti, hogy alkalmazni rendeli a Hvt. megfelelő rendelkezéseit (43. §).

Polgári védelmi feladatok

A 4. §-hoz

1. A törvényjavaslat nagyobb csoportonként határozza meg azokat a teendőket, amelyekre a polgári védelem feladatrendszere építkezik. Ezek jelentősebb részben a lakosság életbenmaradásának feltételeit biztosító feladatok: az egyéni és kollektív védelem, a riasztás, az élelmiszer, ivóvíz biztosítása, másfelől a szervezeti, szervezési és felkészítő munka és a mindezt megalapozó tervezés.

2. A polgári védelem alapvető feladatainak ellátása mellett közreműködik olyan feladatok teljesítésében, amelyekért elsősorban más szervek felelnek, továbbá, ha olyan esemény következik be, amely több szerv együttműködését igényli [4. § m) pont].

II. fejezet

A POLGÁRI VÉDELEM IRÁNYÍTÁSA

Az 5-7. §-hoz

1. A polgári védelmi szervezetek egyidejű alkalmazásáért, működésük és fejlesztésük pénzügyi feltételeiért a Kormány felel.

2. A polgári védelem közvetlen irányítója a belügyminiszter, aki felelős a polgári védelmi feladatok végrehajtásáért. A belügyminiszter dönt hivatásos polgári védelmi szervezet létrehozásáról, kinevezi és felmenti a polgári védelem országos parancsnokát, s rajta keresztül gyakorolja irányítási jogosítványait.

A 8-10. §-hoz

1. A megyében, a fővárosban, a fővárosi kerületekben és a településeken a polgári védelmi feladatok irányítása és szervezése a megyei közgyűlés elnökére, a főpolgármesterre és a polgármesterre hárul, aki illetékességi területén a törvényjavaslatban részletezett feladatait a védelmi bizottságok közreműködésével látja el (8-9. §).

2. A törvényjavaslat a polgári védelmi tevékenység legfőbb gazdájává a település polgármesterét teszi. A polgármester jogosult az állampolgárok polgári védelmi kötelezettsége gyakorlásának elrendelésére. Szervezet létrehozását, alkalmazását rendelheti el, első fokú hatósági jogkört gyakorol, összefoglalva: felel a település lakosságának a polgári védelem eszközeivel történő védelméért (10. §).

A 11-12. §-hoz

1. A törvényjavaslat felhatalmazza a megyei közgyűlés elnökét, a főpolgármestert és a polgármestert, hogy - kizárólag a polgári védelmi feladatok tervezése és végrehajtása érdekében - az adattal rendelkező szervtől adatot kérjen.

2. A polgári védelem államigazgatási feladat, amelyet az önkormányzatok első számú tisztségviselői a hivatali apparátusuk és a hivatásos polgári védelmi parancsnokság közreműködésével látnak el (12. §).

A 13. §-hoz

Polgári szerv a törvényjavaslat szerint minden jogi személy és jogi személyiséggel nem rendelkező társaság, amely nem alapvető feladatkörében látja el a törvényben meghatározott polgári védelmi teendőit, illetőleg a törvény szerint nem közreműködő. Aki katasztrófaveszélyes tevékenységet folytat, technikailag és szervezetileg köteles felkészülni a védekezésre. Kötelezettségét hatósági határozat állapítja meg, amelyet a polgári szerv székhelye, illetőleg telephelye szerint illetékes polgármester ad ki. A polgári szerv vezetője a határozat szerint polgári védelmi kötelezettségen alapuló szervezetet is létrehoz, annak tagjait kijelöli és felkészítésükről is gondoskodik. A polgári védelmi szervezet ebben az esetben az adott munkahelyen dolgozó, polgári védelmi kötelezettség alatt álló munkavállalókból jön létre, és a polgári szerv tekintetében önvédelmi jellegű. Azt a munkavállalót, aki a munkahelyi polgári védelmi szervezetbe kerül beosztásra, a polgári szerv vezetője jelöli ki.

III. fejezet

A POLGÁRI VÉDELEM SZERVEZETE

A polgári védelem hivatásos szervezete

A 14-15. §-hoz

1. A polgári védelem hivatásos szervezete rendvédelmi szerv, országos hatáskörű központi szerve a Belügyminisztérium Polgári Védelmi Országos Parancsnokság. Ennek alárendelten működnek a megyékben és a fővárosban, valamint a több települést is magukban foglaló körzetekben azok a hivatásos szervezetek, amelyek a polgári védelem megfelelő szintű feladatainak ellátásáért felelnek, s amelyek tagjai hivatásos állományúak, igazgatási feladatokat ellátó köztisztviselők és közalkalmazottak.

2. Az országos parancsnokságot az országos parancsnok vezeti, aki egyben irányítja a területi és helyi polgári védelmi szervek működését.

A 16-19. §-hoz

1. A hivatásos polgári védelmi szervezetek mellett a polgári védelmi feladatok végrehajtásában jelentős szerepet vállalnak az állampolgárok polgári védelmi kötelezettsége alapján létrehozott polgári védelmi szervezetek. Ezek a szervezetek mindenekelőtt a településeken jönnek létre, szervezésük megelőzi a területi és a munkahelyi polgári védelmi szervezetekét.

2. Területi polgári védelmi szervezetet a polgári védelmi kötelezettség alapján olyan feladatra lehet létrehozni, amelyet a települési szervezetek önállóan nem láthatnak el, vagy technikai és szervezeti feltételeik mellett az ellátására nem képesek. Az állomány tagjait a hadkötelezettség elsőbbségének érvényesítése érdekében a hadkiegészítő parancsnoksággal történt egyeztetés után a megyei, fővárosi polgári védelmi parancsnok jelöli ki. A kötelezettet a lakcíme szerint illetékes polgármester osztja be.

3. A településen létrehozandó polgári védelmi szervezet létszámát a település polgári védelmi besorolása határozza meg. A besorolás a település veszélyeztetettségének megfelelően készül, és azt a belügyminiszter rendeletben állapítja meg (18. §).

4. A munkahelyi polgári védelmi szervezet létrehozása a polgári szerv tevékenységéhez, pontosabban a tevékenység veszélyességéhez igazodik és megalakítását hatósági határozat rendeli el (19. §).

IV. fejezet

POLGÁRI VÉDELMI KÖTELEZETTSÉG

A 20-21. §-hoz

1. A polgári védelmi kötelezettség a honvédelmi kötelezettség része, ezen belül is személyes közreműködési kötelezettséget jelent. A polgári védelmi kötelezettség azokat a magyar állampolgárságú férfiakat (16-60 éves korig) és nőket (18-55 éves korig) terheli, akiknek Magyarországon belföldi lakóhelyük, ennek hiányában tartózkodási helyük van.

2. A Javaslat felsorolja a kötelezettség alóli mentesség eseteit, amelyek elsősorban a gyermekneveléshez és a kötelezettség alatt álló személy egészségi állapotához igazodnak, és csak ezen állapot fennállásáig érvényesek.

3. A polgári védelmi kötelezettségét munkaköre ellátásával, közmegbízatása gyakorlásával teljesíti az, aki a Javaslatban felsorolt szervezetnél, avagy munkakörben dolgozik, illetőleg az ott megjelölt közfeladatot látja el.

A 22-25. §-hoz

1. A polgári védelmi kötelezettség az adatszolgáltatási, a bejelentési, a megjelenési és a szolgálat adási kötelezettséget foglalja magában. Az a polgári védelmi kötelezettség alatt álló állampolgár, akit nem osztottak be polgári védelmi szervezetbe, a lakcíme szerint illetékes polgármester határozata alapján köteles részt venni olyan mentési munkálatokban, amikor a település védelme azonnali beavatkozást igényel.

2. A bejelentési kötelezettség azokat a személyeket terheli, akiket a lakcímük szerint illetékes polgármester polgári védelmi szervezetbe osztott be. Ezek a személyek kötelesek foglalkozásuk gyakorlásának megkezdését, munkahelyüket és annak megváltozását a nyilvántartást vezető szervnél bejelenteni. A bejelentési kötelezettség fennáll akkor is, ha az érintett új szakképzettséget szerez meg. A kötelezettség teljesítésére 15 nap áll rendelkezésre. A határidő kezdő napja az a nap, amikor az esemény bekövetkezett, pl. a munkaviszony kezdő napja (23. §).

3. A megjelenési kötelezettség szintén a polgári védelmi szervezet tagját terhelő részkötelezettség. Eszerint az érintett évente 40 órát meg nem haladó időtartamban kiképzésre, illetve összességében maximum 72 óra gyakorlatra osztható be, amelyen köteles megjelenni. A megjelenés helyét, időpontját és célját a felhívás, azaz a határozat tartalmazza. A felhívást a kiképzés, illetőleg a gyakorlat időpontját legalább 8 nappal megelőzően kell kézbesíteni.

A kiképzést és a gyakorlatot csak azon a településen lehet megtartani, ahol a kötelezett lakik, illetőleg ahol a munkahelye van. Ezenkívül a kiképzés és a gyakorlat helyszínéül csak polgári védelmi oktatási intézmény jelölhető meg (24. §).

4. A kiképzésen és a gyakorlaton való részvétel kötelező. A megjelenési kötelezettség alól az a polgármester adhat felmentést, aki a megjelenést elrendelte. A felmentésre indokolt esetben akkor kerülhet sor, ha a kérelmet és a felmentés okát a kiképzés és a gyakorlat időpontját megelőzően legalább 5 nappal bejelentik és igazolják (25. §).

A polgári védelmi szolgálat

A 26-28. §-hoz

1. A polgári védelmi kötelezettség alapján létrehozott szervezet tagja szolgálat adására felhívással beosztható. A szolgálat ténylegesen a szervezet alkalmazását jelenti, lehet időbeli korlátozás nélküli, ideiglenes, vagy jelentheti a település azonnali mentési munkálataiban való részvételt, attól függően, hogy milyen célra és ki rendeli el. A szolgálat adási kötelezettség alól indokolásra az elrendelő felmentést adhat.

2. A polgári védelmi szolgálat elrendelésére és a szervezeti beosztásra irányadó szabály, hogy a kötelezettet elsősorban lakóhelyén, ilyen beosztás hiányában a munkahelyén lehet beosztani. Területi rendeltetésű polgári védelmi szervezetbe csak az osztható be, akinek a lakóhelye vagy a munkahelye azon a településen van, ahol a szervezet működik.

A polgári védelmi szolgálat elrendelése

A 29. §-hoz

1. A polgári védelmi kötelezettséggel kapcsolatos ügyekben első fokon a polgármester jár el. A kötelezett lakcíme szerint illetékes polgármester biztosítja beosztása során a megfelelő sorrendet, dönt a felmentési kérelmekről és ezen túlmenően is felel a polgári védelmi feladatok ellátásáért.

2. A polgármesteren, főpolgármesteren, megyei közgyűlés elnökén kívül ideiglenes polgári védelmi szolgálat azonnali teljesítését a Kormány, valamint a belügyminiszter rendelheti el.

A 30-31. §-hoz

1. A polgári védelmi szervezetbe beosztott munkavállalót a polgári védelmi feladatok ellátására történő kiképzés, gyakorlat és ideiglenes szolgálat idejére a munkavégzés alól fel kell menteni, erre az időtartamra részére távolléti díj jár. Ha a kötelezett nem áll munkaviszonyban, az egyébkénti kiesett munkaidőre járó térítésre jogosult.

2. Aki a tájékoztatási, bejelentési, megjelenési vagy szolgálat adási kötelezettségét menthető ok nélkül elmulasztja, szabálysértési felelősséggel tartozik.

A 32. §-hoz

A polgári védelmi szervezet tagja beosztásánál fogva felel a rábízott polgári védelmi feladatok ellátásáért. Ezért a ruházatot és a technikai eszközöket, valamint a létesítményeket megkülönböztető jelzéssel kell ellátni. A polgári védelmi szervezet tagja igazolvánnyal rendelkezik.

V. fejezet

ADATSZOLGÁLTATÁS, ADATKEZELÉS

A 33-37. §-hoz

1. A Javaslat egyértelműen szabályozza, hogy a polgári védelmi szervezetbe történő beosztás céljából mely szervek milyen tartalmú adatgyűjtést végezhetnek.

2. A polgári védelmi kötelezettség alatt álló állampolgárok adatszolgáltatási kötelezettsége része a polgári védelmi kötelezettségnek és mindazokat terheli, akiknek a személyi adataival sem a hadkiegészítő parancsnokság, sem pedig a polgármester nem rendelkezik. Az adatszolgáltatási kötelezettséget felhívásra kell teljesíteni, és az a Javaslatban megjelölt adatkörre terjed ki (34. §).

3. A polgármester az összegyűjtött adatokat nem tárolhatja, nyilvántartást nem vezethet, a rendelkezésére álló adatokat át kell adnia az illetékes hivatásos polgári védelmi szervezet részére. A hivatásos polgári védelmi szervezet vezeti a nyilvántartást azokról a személyekről, akiket polgári védelmi szervezetbe beosztottak. A hadkötelezettség elsődlegességének érvényesítése céljából a nyilvántartásban szereplő adatokat évente legalább egy alkalommal a hadkiegészítő parancsnoksággal egyeztetni kell. A kötelezett a Javaslat 23. §-ában megjelölt adatairól, illetőleg azok megváltozásáról a nyilvántartást vezető szervet köteles tájékoztatni.

VI. fejezet

A KÖLTSÉGVISELÉS RENDJE

A 38-40. §-hoz

A Javaslat a hatályba lépéssel egyidejűleg biztosítja a hivatásos polgári védelmi szervek fenntartásával, működésével és fejlesztésével összefüggő kiadások, a Kormány és a belügyminiszter irányítási jogkörében elrendelt felkészítésével, alkalmazásával összefüggő kiadások fedezetét a Belügyminisztérium költségvetése útján. Az egyes minisztériumok polgári védelmi feladatainak ellátásához szükséges forrást az adott költségvetési fejezeten belül állapítják meg.

A polgári védelmi kötelezettség alapján létrehozott polgári védelmi szervezetek működéséhez szükséges technikai eszközök beszerzésének költségeit 1997. január 1-jétől rendeli biztosítani a Javaslat.

A megyei közgyűlés elnöke, a főpolgármester és a polgármester államigazgatási jogkörében ellátott polgári védelmi feladatának anyagi feltételeit a Javaslat szerint a helyi önkormányzatok normatív forrásszabályozási rendszerében kell biztosítani.

A munkahelyen létrehozott polgári védelmi szervezetek létrehozásával, működésével és fenntartásával összefüggő kiadások fedezete a polgári szervet terheli.

-----STARTING---POINT---VEGE---

VII. fejezet

ZÁRÓ RENDELKEZÉSEK

A 41-42. §-hoz

A Javaslat a hatályba lépés időpontját a kihirdetést követő harmincadik napra teszi.

A záró rendelkezések között a Javaslat felhatalmazást ad rendeleti szabályozásra - az ott felsorolt körben - a Kormánynak, a belügyminiszternek és a polgári védelmi feladatokban érintett miniszternek.

A 43. §-hoz

A Javaslat alkalmazni rendeli a Hvt. azon szabályait, amelyek a honvédelem részeként funkcionáló polgári védelemre is kiterjednek. Így

1. a polgári védelem hivatásos állományának békeidőszaki fegyver vagy más kényszerítő intézkedés alkalmazására;

2. a polgári védelmi kötelezettséget teljesítők és hozzátartozóik jogosultságaira, ezek között:

- a) a csökkent munkaképességűek védelmére,

- b) a lakáshasználatra,

- c) az illetményföldre és egyéb kedvezményekre,

- d) a szociális kedvezményekre,

- e) a megjelenési kötelezettséget teljesítők útiköltség-térítésére,

- f) a társadalombiztosítási és állami ellátásra,

- g) az eltemettetésről való gondoskodásra,

- h) a baleseti ellátásra,

- i) a kártérítésre vonatkoznak.

3. A gazdasági és anyagi szolgáltatási kötelezettség vagy szolgáltatás tűrésének igénybevételére irányuló szabályokat tartalmazzák, valamint

4. a diplomáciai-, illetve más személyes mentességet,

5. az államigazgatási eljárás illetékmentességét biztosítják.

E rendelkezések alkalmazásában, ahol a Hvt. hadkötelest említ, ott a polgári védelmi kötelezettségét teljesítő állampolgárt, ahol hadkiegészítő parancsnokságot említ, ott a hivatásos polgári védelmi szervezetet kell érteni.

A 44. §-hoz

A Javaslat értelmében a Hvt. 9. § (2) bekezdésében foglalt rendelkezéshez képest a polgári védelem irányítása a honvédelmi miniszter hatásköréből a belügyminiszterhez kerül, ezért szükséges a Hvt. hivatkozott rendelkezésének módosítása.

A 45. §-hoz

A Javaslat módosítani rendeli a polgárok személyi adatainak és lakcímének nyilvántartásáról szóló 1992. évi LXVI. törvény 21. §-át. A módosítás szerint a személyi- és lakcímadatokat tartalmazó nyilvántartáshoz a javaslat alapján ezen túl adatokat kérhet a polgári védelem hivatásos szervezete, valamint a polgármester. Az adatigénylés célja a polgári védelmi kötelezettség érvényesítése.