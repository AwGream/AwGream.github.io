1996. évi LXIII. törvény indokolása

az egészségügyi ellátási kötelezettségről és a területi finanszírozási normatívákról

-----STARTING---POINT---ALTALANOS--- 

A társadalom működésének egyik alapfeltétele a megfelelő egészségügyi ellátórendszer, amelynek megszervezése, működtetése, felügyelete az állam alapvető kötelessége. Az ellátórendszer szervezetében hosszú folyamat után az 1990-es évekre oly torzulások alakultak ki, amelyek sem a valós ellátási igényeknek, sem a korszerű szakmai követelményeknek nem felelnek meg, és nem biztosítják az ellátás egyenletes területi hozzáférhetőségét sem.

Az elmúlt időszakban az egészségügyi ellátás fejlődését a korszerű orvos-technika koncentrálására, a magas szintű ellátás biztosítására alkalmas kórházrendszer fejlesztése jelentette. Mára ez a tendencia megfordult. A korszerű diagnosztikai és terápiás eszközök megjelenése és tömeges elterjedése lehetővé tették az ápolási idő jelentős lerövidülését, illetve a kórházi kezelések egy részét feleslegessé tették.

Az egészségügy szakmai fejlődését Magyarországon nem követte megfelelően az ellátórendszer átalakulása, továbbra is a kórházrendszer jelentette az ellátás alapját, meghatározó szegmensét. A kórházi ágyak száma az 1980-as évek végéig igen gyors ütemben növekedett, amelynek eredményeként az európai normákhoz képest is túlméretezett, sem a valós ellátási igényeknek, sem a korszerű szakmai követelményeknek nem megfelelő, mintegy 110 ezer szervezett kórházi ággyal működő egészségügyi ellátó hálózat jött létre, amely ma is 93 000 ággyal működik. A túlméretezett kórházi ellátó rendszer kihasználtsága nem megfelelő, ugyanakkor jelentős területi különbségek vannak mind az ellátó kapacitások szempontjából, mind az ellátó személyzet számát és szakképzettségét tekintve.

A szakmai feltételrendszer nélkül történt kapacitásfejlesztés, az évtizedeken át jellemző forráshiány, az egészségügyben dolgozók rendkívül alacsony bérezése, a kórházon kívüli ellátási formák leértékelése együtt vezetett azokhoz a válságjelenségekhez, amelyek az ellátás színvonalának stagnálásában és a rendszer funkciózavaraiban, a magas abszolút ágyszám igen kedvezőtlen funkció szerinti összetételében nyilvánulnak meg.

Az 1990-es években meghirdetett egészségügyi reform a piaci viszonyok szimulálásával önszabályozó pénzügyi mechanizmusokon keresztül kívánta a valós igényekhez igazítani az egészségügyi ellátó-hálózat nagyságát és szerkezetét. Ez azonban nem hozta meg a kívánt eredményt. A bevezetett teljesítmény-finanszírozás következtében a kórházak nem kapacitásaik szűkítésével válaszoltak a gazdasági feltételek szigorodására, hanem a valós- és látszat-tevékenység fokozásával próbálták meg pótolni a hiányt.

A struktúra-átalakítás elmaradása és a finanszírozási, érdekeltségi rendszer hibái együttesen a funkcionális zavarok további mélyüléséhez vezettek, Az egészségügyben tapasztalható „költségrobbanás”, az évek óta az inflációt sem követő finanszírozás, a stabilizációs intézkedésekből és az államháztartási reform folyamatából következő megszorítások változatlan intézményrendszer és struktúra mellett kezelhetetlen folyamatokat indíthatnak el, más szavakkal: az intézményrendszer összeomlása ma reális veszély. Ehhez adódik az egészségügyben dolgozók jogos - és más forrásokból nem kielégíthető - bérkövetelése. A válság megoldása még javuló gazdasági helyzetben is kilátástalan az intézményrendszer alapvető megváltoztatása, átalakítása nélkül.

Az intézményrendszer strukturális átalakítása, a valós szükségletekhez igazítása kiemelt, sürgősen megvalósítandó céllá vált, ezért a népjóléti tárca előkészítette és az 1995. évben megkezdte az ellátórendszer szerkezetátalakítását.

A szerkezetátalakítás első ütemében megvalósult a szervezett ágyként, illetve a ténylegesen működő ágyként nyilvántartott intézményi kapacitásokból adódó különbségek megszüntetésével a finanszírozás alapjául elfogadott ágyszám kialakítása. Az egyeztetések eredményeként 8700-zal csökkent a működő kórházi ágyak száma, ezen belül az aktív kórházi ágyaké a megyékben 6200-zal, a fővárosban 2500-zal lett kevesebb. Az aktív és a krónikus ágyak aránya az utóbbi javára kedvező irányban változott, ezzel közeledett a nemzetközileg elfogadott arányok felé.

A tervezett változások eredményeként a struktúra-átalakítás során az 1996. évben további, mintegy 10 000 akut kórházi ágy szűnik meg, illetve részben átalakul krónikus ellátást szolgáló vagy szociális ággyá. Az előző évi átalakításokhoz adódóan ez már olyan rendszerszerű változást jelent, ami nemzetközi összehasonlításban is helytálló, valóban korszerűbb összetételű és gazdaságosabban működtethető ellátórendszert eredményez. Az elkövetkezendő néhány évben a kialakult új struktúra nagyobb léptékű szűkítésre nem szorul, a korszerűsítésnek a még fennmaradó egyenetlenségek csökkentésére és a működő rendszer fejlesztésére kell irányulnia.

Az átalakulások egzisztenciális változtatásokra kényszerítik az ellátásban dolgozókat. Bár a humán erőforrás mozgások nehezen becsülhetők, a tervezett átalakítás eredményeként 1996-ban több mint 10 000 egészségügyi dolgozó kényszerül pályamódosításra. A szakdolgozói területen érdemi mozgással nem számolunk, hisz gyakorlatilag az ellátórendszer minden szintjén jelentős hiány tapasztalható. Az orvosok egzisztencia-váltása nagyobb léptékűnek becsülhető. Számításaink szerint nem több, mint 3-400 orvos munkanélkülisége tervezhető, a leépítések ellensúlyozására a nyugdíjazások, az újonnan kialakuló háziorvosi- és csoportpraxisok és a hiányszakmákra való átképzés jelentős tartalékkapacitást nyújtanak, mintegy 1000 orvos számára. Becsléseink szerint nagyobb számban kerülnek más ágazatba a valóban túlméretezett gazdasági-műszaki ellátó hálózatban dolgozók, itt 3-4 ezer fős létszámmozgással kell számolnunk.

A struktúraváltás megvalósításán túljutott országok a felszabadult költségekből az ellátás színvonalát emelték. A leépítésekből származó pénzösszeg ugyanakkor az egészségügyben maradó dolgozók bérhelyzetének javítására fordítható.

Az egészségügyi ellátó-szolgálat tervezése, szabályozása nem idegen a piacgazdaságtól, a fejlett államok mindegyikében működik valamilyen direkt, vagy indirekt központi szabályozás, kvótarendszer, vagy koordinált beruházás-politika, és az egészségügy általánosan tapasztalható költségrobbanása a fejlett országokban fokozza a központi szabályozás szerepét. A szabályozáson belül jelentős kórház-leépítés zajlott és zajlik szinte minden nyugat-európai országban. Németországban 1990 és 1994. között a kórházak száma 110-zel, az ágyak száma 68 000-rel csökkent, egyedül az új tartományokban 68 kórházat zártak be, de jelentős és hasonlóan tervezetten lezajló kórházi ágyszámcsökkentés folyik Ausztriában és Svájcban is.

A Javaslat a kialakult problémákat kívánja a nemzetközi gyakorlattal összhangban rendezni a valós igényeknek megfelelő ellátási kapacitások országosan egységes elvű normatívák szerinti meghatározásával. Ez a szabályozás biztosítja a szükségletekhez - és nem az igényekhez - igazodóan az egészségügyi ellátás azonos esélyű igénybevehetőségét az országban, és megteremti az egészségügyi ellátó-hálózat korszerűsítésének, a tényleges struktúraváltásnak az alapjait. A Javaslat ugyanakkor csak a szükséges területi normatívák meghatározását tekinti központosított feladatnak, a konkrét, tényleges kapacitások kialakítását széles konszenzuson alapuló területi egyeztető mechanizmusokra bízza. Ez biztosítja a tulajdonosok és a működtetők érdekegyeztetésével a helyi igényeknek és a helyi körülményeknek megfelelő legjobb, de költséghatékony megoldás kialakításának lehetőségét.

-----STARTING---POINT---RESZLETES---

Az 1. §-hoz

A Javaslat rögzíti, hogy az egészségügyi ellátórendszer az egészségügyi szolgáltatás nyújtására a tulajdoni és működési formától függetlenül, szektorsemleges szakmai követelményrendszer alapján jogosult szolgáltatók összességéből áll. A szakmai szabályokban rögzített személyi és tárgyi feltételek meglétét a szolgáltatók részére kiadott működési engedély tanúsítja.

A 2-3. §-hoz

Az Alkotmány az állampolgárok lehető legteljesebb testi és lelki egészséghez való jogának biztosítására az állam feladatává tette az egészségügyi ellátás megszervezésének kötelezettségét. Ennek alapján garantálni kell, hogy megfelelő mennyiségben, összetételben és minőségben álljon rendelkezésre olyan egészségügyi szolgáltatási kapacitás, amely biztosítja a zökkenőmentes ellátást. Az ellátási kötelezettséget a Javaslat a mellékleteiben meghatározott területi normatívák szerinti mértékig - feladatkörüknek megfelelő tartalommal - a területen működő egészségügyi intézmények fenntartói és az Egészségbiztosítási Alap kezelője számára írja elő, azaz a fenntartók kötelezettsége a szolgáltatás nyújtásához szükséges személyi és tárgyi feltételek és az intézmény működőképességének biztosítására, az OEP-nek pedig a normák szerinti intézményi kapacitások lekötésére és a végzett szolgáltatások finanszírozására terjed ki.

A Javaslat 1. számú melléklete a megyékben maximálisan leköthető szakorvosi órák számát tartalmazza.

A 2. számú melléklet a fekvőbetegellátó kapacitások meghatározásához használt képletet és az ennek alapján kiszámított megyei ágyszámokat tartalmazza szakmánkénti bontásban. A megyében lekötendő ágyszámok meghatározásával lehetővé válik annak a kapacitásnak a korlátozása, amelyen belül a fekvőbetegellátásban szolgáltatás nyújtható. A kevesebb ágyszám rövidebb ápolási időre, gazdaságosabb szolgáltatás nyújtására ösztönzi a szolgáltatókat és korlátozza annak lehetőségét, hogy a járóbetegellátásban is ellátható betegek nagy számban kerüljenek kórházba.

A Javaslat 3. számú mellékletében azokat kapacitásokat tüntetjük föl, amelyek a megyei szinten el nem látható feladatok regionális vagy országos ellátásához feltétlenül szükségesek és amelyek ezért nem képezhetik a megyei egyeztetésekben alku tárgyát. Ezen kapacitások meghatározása az ellátás biztonsága érdekében szükséges a progresszivitás elvének szem előtt tartásával.

A 4. §-hoz

A 4. § rendelkezik a kapacitáslekötés szabályairól. Külön mellékletben határozza meg az országos, regionális és speciális szakellátást nyújtó intézmények körét. A megyénként és országosan összesített kapacitást a népjóléti miniszter juttatja el az Országos Egészségbiztosítási Pénztárnak.

Az 5. §-hoz

A kapacitáslekötési szerződés tartalmazza a lekötött intézményi kapacitásokat, annak szakmai összetételét és az ellátási terület meghatározását. Ennek alapján tehát rögzítésre kerül, hogy mely intézményben, mekkora osztályon, milyen szolgáltatásokat fog finanszírozni az OEP, illetve e szolgáltatásokat mely terület lakosai részére köteles garantálni a szolgáltató.

A 6. §-hoz

A Javaslat az ellátási kötelezettség teljesítéséhez szükséges konkrét kapacitások meghatározásának eljárási rendjét úgy rögzíti, hogy lehetőség nyíljon az ellátásra kötelezettek közötti konszenzus megteremtésére oly módon, hogy ne sérülhessenek az ellátottak érdekei sem. A szükséges kapacitások lekötésére - külön a járóbeteg és külön a fekvőbeteg ellátásra - az intézmények fenntartói tehetnek közös ajánlatot az MEP-nek. Az ajánlat a lekötésre javasolt intézményi kapacitások megjelölésén túl figyelemmel kell, hogy legyen a szolgáltatásokhoz való hozzáférhetőségre, a területen rendelkezésre álló erőforrások hatékony felhasználására, azaz a korszerű egészségügyi ellátási struktúra kialakítására. Azokon a területeken, ahol a mellékletben meghatározott ellátási normákat meghaladó intézményi kapacitások működnek, a szükséges kapacitásokat úgy kell kijelölni, hogy amennyiben a szolgáltatások mennyisége és összetétele lehetővé teszi, egész intézményeket, illetve elkülönült részlegeket, telephelyeket, illetve önálló szervezeti egységeket, osztályokat vonjanak ki az ellátási kötelezettség alól, vagy alakítsanak át hiánypótló ellátásra.

A 7-11. §-hoz

A közös szerződési ajánlatok kialakításának lehetőségét segíti elő a megyei egyeztető fórumok működése, amelyben tagként részt vesznek az ellátásra kötelezett egészségügyi szolgáltatók képviseletében a megye területén működő egészségügyi intézmények fenntartói; a szakmai követelmények érvényrejuttatása érdekében a megyei tisztifőorvos; állandó meghívottként az egészségügyben dolgozók érdekeinek érvényesítése céljából a MOK, a Magyar Kórházszövetség, továbbá az EDDSZ megyei szervezetének képviselői, valamint a terület ellátási struktúrájának konszenzuson alapuló kialakítása érdekében a szolgáltatásokhoz szükséges kapacitás lekötésére és a szolgáltatások finanszírozására kötelezett MEP.

Amennyiben az intézményfenntartók szerződési ajánlata megfelel a megyei normáknak és az ajánlat összeállítására vonatkozó követelményeknek, az MEP az ajánlat szerint köteles megkötni a szerződéseket.

Amennyiben az egyeztető fórumon nem születik közös ajánlat úgy a MEP határozattal dönt. A határozat ellen jogorvoslatra van lehetőség.

A 12. §-hoz

A megtámadott határozatot másodfokon az OEP főigazgatója bírálja el. A másodfokú határozat ellen közigazgatási per kezdeményezhető.

-----STARTING---POINT---VEGE---

A 13-14. §-hoz

A Javaslat felhatalmazza a Kormányt arra, hogy rendeletben határozza meg a működési engedélyezési eljárás szabályait. Tekintettel arra, hogy jelenleg kizárólag az egészségügyi magánszektor tekintetében szükséges a működés engedélyeztetése, a Javaslat határidő tűzésével előírja a működési engedélyek kiadásának szükségességét az állami, illetve önkormányzati egészségügyi szolgáltatók tekintetében is.

A Javaslat megoldási lehetőséget biztosít arra, hogy abban a három megyében, ahol a fekvőbeteg ellátásra szolgáló kapacitás jelenleg nem éri el a területi normáknak megfelelő mennyiséget. Eszerint a hiányzó kapacitásokat 2000. december 31-ig kell pótolni, ha a hiány nem fedezhető a szomszédos megyék többletkapacitásainak a megyei egyeztető fórumok megegyezésén alapuló lekötésével.

Az 1-3. számú mellékletekhez

Az 1. számú melléklet a járóbeteg szakellátás szakmánkénti és összóraszámainak felső határát tartalmazza. A következő évek fontos szakmai feladata lesz e normák folyamatos karbantartása, figyelembe véve a kórházi ellátás kiváltására alkalmas járóbeteg szolgáltatások bővülését és fejlődését.

A 2. számú melléklet a fekvőbeteg ellátás mutatóit részben az ágyszámot meghatározó matematikai összefüggéssel és az ennek alapján kiszámított megyénkénti megoszlás táblázatba foglalásával, részben a szükséges ágyak szakmánkénti bontásával adja meg.

Az alkalmazott matematikai összefüggés alapján az adott megye (főváros) ágyszámának 10 ezer lakosra vetített értékét kapjuk meg

A képlet komponenseinek magyarázata

X*: konstans szám, melynek 1996-97-re javasolt értéke 52, majd évenként eggyel csökkentve 2000-ben 49. Ez azt jelenti, hogy minden terület ágyszámának meghatározásakor ez jelenti a kiindulási alapot, azaz a többi komponens ehhez adódik hozzá.

Akron: az adott terület 10 ezer lakosra számított krónikus ágyainak száma. A jelenlegi ágystruktúra átalakítás egyik alapvető tényezője a krónikus ágyak számának és arányának növelése, ezért a krónikus ágyak 50%-át (azaz 0,5*Akron) számítunk még hozzá az alapértékhez.

Aregio: a klinikai, központi intézeti ágyszám 10 ezer lakosra.

Azokon a területeken, ahol orvostudományi egyetem, illetve központi intézet működik, a többi megyékhez képest a kórházi ágyszükséglethez többletként hozzáadódik az ágyszámuk 30%-a (0.3* Aregio). Ez tehát nem azt jelenti, hogy ezen ágyaknak csak a 30%-ával számolunk, hanem azt, hogy az egyetemek, országos intézetek országos, regionális és speciális szakfeladataik ellátása érdekében más területekhez képest az adott megyékben ennyivel több ággyal kell számolni. Ez az ágyszám az adott terület (főváros, illetve megye) összes ágyszámához adódik hozzá, a matematikai képlet csak területre vonatkoztatható, intézményi szintekre nem.

Fdem: Demográfiai mutatók alapján számított megyénkénti pontértékek (ún. score-ok) szerint megállapított korrekciós tényező.

- A szükséges ágyszámok meghatározásában egyik alapvető szempontként kell kezelni az adott területen élő lakosság egészségi állapotát, illetve az ezzel szoros kapcsolatban lévő demográfiai, társadalmi-gazdasági tényezőket. Ezeket vettük figyelembe a következő mutatókkal:

- A férfiak születéskor várható átlagos élettartama a legáltalánosabban használt, nemzetközileg elfogadott statisztikai mutató, mely a lakosság egészségi állapotának egyik legjobb mutatója. Az ágyszám meghatározásánál többlet ágyszükséglet indokolt azokon a területeken, ahol kedvezőtlenebb ez a mutató.

- Standardizált halálozási hányados (SHH) a lakosság halandósági viszonyait, azaz egészségi állapotát fejezi ki. A kedvezőtlen halandóságú területeken az ágyszámok növelése indokolt.

- A 60 éven felüli lakosok aránya is fontos tényező az ágyszámok kialakításánál, ugyanis a kórházi igénybevétel jelentős részét a 60 éven felüliek adják. Ahol az időskorúak aránya nagyobb, ott bizonyos ágytöbblettel kell számolni.

- A felsőfokú végzettségűek aránya. Hazai és nemzetközi adatok azt mutatják, hogy az egészségi állapot szorosan összefügg az iskolai végzettséggel, mégpedig úgy, hogy az alacsonyabb iskolai végzettségűek megbetegedési aránya jóval nagyobb, mint a magasabb iskolai végzettségűeké. Ott, ahol a felsőfokú végzettségűek aránya kicsi, (azaz az iskolázottsági szint alacsonyabb) nagyobb kórházi ágyszámot indokolt biztosítani.

- A munkanélküliség kedvezőtlen irányban befolyásolja a lakosság egészségi állapotát. Magyarországon igen nagy területi különbségek vannak e tekintetben, ezért azokban a megyékben, ahol az átlagosnál nagyobb a munkanélküliségi ráta, ott az ágyszámok arányos növelése indokolt.

- Az állandó ingázók aránya is befolyásolja a megbetegedési viszonyokat. Több hazai vizsgálat kimutatta, hogy az ingázók egészségi állapota rosszabb az átlag lakosságénál, ezért ahol az ingázók aránya jelentős, az ágyszám növelése javasolt.

A felsorolt demográfiai, társadalmi-gazdasági tényezők mellé még egy infrastruktúrára vonatkozó faktor került bevonásra, nevezetesen a csatornahálózatba bekötött lakások aránya.

A vállalkozások száma is összefügg az adott terület társadalmi-gazdasági fejlettségével, közvetve az ott élő lakosság szociális körülményeivel, áttételesen az egészségi állapottal. Ahol a vállalkozások fajlagos száma kisebb, ott az ágyszám növelése indokolt.

Az ágyszámot meghatározó összefüggés Fdem komponense a fenti 8 tényezőből számított pontszám érték.

Feü.szoc: A megye egészségügyi és szociális helyzetét kifejező mutatókból számított pontértékek (score-ok) szerint megállapított korrekciós tényező.

A kórházi ellátás összefügg az egészségügyi szolgálat más ellátási formáival, valamint a szociális ellátó rendszerrel is. Azokon a területeken, ahol ezeknek az ellátási formáknak a hozzáférhetősége rosszabb, ott a kórházi ágyszámok növelése indokolt.

Az Feü.szoc faktorba bevont statisztikai mutatók:

- egy háziorvosra jutó bejelentkezett lakosok száma,

- házi gyermekorvosok száma 10 ezer 0-14 éves lakosra,

- rendelőintézeti szakorvosi óraszám/100 lakos,

- egy lakosra jutó laboratóriumi vizsgálatszám,

- pszichiátriai gondozói szakorvosi óra/ezer lakos,

- tartós bentlakásos szociális intézményi férőhelyek száma/10 ezer lakos.

Feü.szoc számítási módszere megegyezik az Fdem számítási módjával.

Ftöbblet tényező: a kórházi betegforgalom területi elemzése alapján jelentős mértékű a területen kívüli (nem az állandó lakhely szerinti megye kórházában) történő betegellátás. Ez részben a regionális ellátással, részben egyéb tényezőkkel (pl. a szabad intézmény választás) magyarázható.

A Ftöbblet tényező számítási módja

Területen kívüli betegellátás statisztikai mutatója: területen kívüli ápolási eset/10 ezer lakos (a lakosságszám a befogadó megyére vonatkozik) levonva ebből a megyéből távozó eset/10 ezer lakos számot. Az Ftöbblet tényező ettől a statisztikai mutatótól abban különbözik, hogy a területen kívüli ápolási eseteket nem 10 ezer lakosra, hanem 100 lakosra vonatkoztatjuk.

Az adatokat és a számítás részletes matematikai levezetését a Népjóléti Közlöny teszi közzé.

A 2. számú melléklet 1. számú táblázata a fenti matematikai összefüggés alapján - összesített táblázatban rögzíti a megyei ágyszámokat. A táblázat külön oszlopban feltünteti az összes megyei ágyszámokból a 3. számú mellékletben részletezett országos, regionális és speciális szakfeladatokra szolgáló kapacitásokat.

A 2. számú táblázat a fekvőbeteg ellátás szakmái szerint %-os megoszlásban adja meg, hogy az összmegyei ágyszámon belül hogyan kell kialakítani a szakmai összetételt. Az egyes szakmára vonatkozó - az Egészségügyi Tudományos Tanáccsal egyeztetett - mértékek megyékre vonatkoznak.

A 3. számú melléklet szakmánként és intézményenként részletezi a megyei összes ágyszámokból az országos, regionális és speciális szakfeladatokra szolgáló ágyak számát. Ezek a kapacitások tartalmazzák

- a speciális műszerezettséget vagy szakértelmet igénylő, csak országosan vagy több megyére kiterjedő módon megszervezhető ellátáshoz szükséges ágyszámokat,

- a különleges szakellátást igénylő foglalkozási csoportok számára létrehozott egészségügyi szolgálatok kapacitásaiból a foglalkoztatás jellegéből adódó speciális ellátáshoz szükséges ágyakat,

- az egyetemi klinikák és az országos intézetek országos és regionális szakfeladataira szolgáló kapacitásain túl azt az ágyszámot, ami az orvosszakmai gyakorlat megszerzéséhez és az orvosok szakmai tudásának szinten tartásához és továbbfejlesztéséhez minimálisan szükséges.

Ebben a körben az OEP-et szerződéskötési kötelezettség terheli. A 6-9. §-okban foglalt szerződéskötési eljárást ezen intézmények esetében csak a fennmaradó kapacitásokra kell lefolytatni.