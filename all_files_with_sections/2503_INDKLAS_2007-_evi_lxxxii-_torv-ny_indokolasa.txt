2007. évi LXXXII. törvény indokolása

egyes jogszabályok és jogszabályi rendelkezések hatályon kívül helyezéséről

-----STARTING---POINT---ALTALANOS--- 

1. A törvény célja - az Alkotmány 2. § (1) bekezdésében foglalt jogállamiság elve lényeges elemét képező jogbiztonság követelményének fokozottabb érvényesülése érdekében - a hatályos törvények és törvényerejű rendeletek, valamint az 1989. október 23-a előtt megalkotott más jogforrások és normatív jogi aktusok teljes technikai deregulációs szempontú felülvizsgálata.

A törvény a korábbi technikai deregulációs célú törvényekkel megegyezik abban, hogy kizárólag a hatályos, ám már nem hatályosuló, végrehajtott vagy normatív tartalommal nem rendelkező törvényeket és törvényerejű rendeleteket hatályon kívül helyezi. Ebből következően a törvény érdemi módosítást és hatályon kívül helyezést nem tartalmaz.

A törvény ugyanakkor teljesebb deregulációt céloz azáltal, hogy egyrészt a teljesség igényével rendezi az 1989. október 23-a előtt megalkotott törvények és törvényerejű rendeletek hatályosságát, másrészt nem csupán a hatályos, ám végrehajtott, illetve elavult teljes törvények és törvényerejű rendeletek, hanem az e szempontoknak megfelelő törvényi rendelkezéseket is hatályon kívül helyezi.

A dereguláció során az elavultság meghatározása nem pusztán formai szempontokra, hanem arra is figyelemmel történik, hogy előfordulhat-e egyáltalán olyan élethelyzet, amelyre az adott jogszabályt alkalmazni kell.

A dereguláció a nemzetközi szerződést kihirdető jogszabályok esetében részben jogforrási szintváltást jelent: az 1989 előtt indokolatlanul törvényi szinten kihirdetett, változatlanul hatályos nemzetközi szerződéseket a törvény elfogadása esetén kormányrendeletben ismételten ki kell hirdetni. Minderre a nemzetközi szerződésekkel kapcsolatos eljárásról szóló 2005. évi L. törvény szerint csak abban a körben kerülhet sor, ahol a szerződés kizárólag az állam szerveire nézve állapít meg jogokat vagy kötelezettségeket (tipikusan ilyenek a különböző együttműködési megállapodások).

A törvény - a modern jogalkotási elveknek megfelelően - a már végrehajtott, ezért tartalmi értelemben hatálytalan módosító, hatályon kívül helyező és átmeneti rendelkezéseket is hatályon kívül helyezi. Az Alkotmánybíróság 4/2006. (II. 15.) AB határozatában megsemmisítette a Magyar Köztársaság 2005. évi költségvetéséről szóló 2004. évi CXXXV. törvény azon rendelkezéseit, amelyek a költségvetésen kívül más szabályokat állapítottak meg, illetve egyes törvényi rendelkezéseket módosítottak. Az Alkotmánybíróság a megsemmisítés kapcsán a következőket rögzítette: „[A] törvényi rendelkezések megsemmisítése nem érinti a megsemmisített törvénnyel módosított (megváltoztatott) törvények - és a megsemmisített törvényi rendelkezések által a jogrendszerben végrehajtott más változások, módosítások, különösen a hatályon kívül helyezések - érvényességét.” Ebből következően az Alkotmánybíróság megerősítette azt a jogalkotási elvet, amely szerint a végrehajtott módosító és hatályon kívül helyező rendelkezések hatályban tartása felesleges, mert az alaprendelkezésbe beépült rendelkezések a továbbiakban joghatást már nem váltanak ki.

A törvény értelmében hatályukat vesztik továbbá - a hatályos alkotmányos jogalkotási keretek közé nem illeszkedő - hatályos államtitkári rendelkezések, jegybanki rendelkezések, bankfelügyeleti rendelkezések, szabványok és ármegállapítások, továbbá az Országgyűlés, a Minisztertanács és a Kormány által alkotott hatályos irányelvek és elvi állásfoglalások.

2. Szimbolikus értelemben a köztársasági alkotmány hatálybalépésének napja, 1989. október 23-a a jogrendszer tekintetében cezúrát képez: a jogállam előtti és a jogállam utáni időszakot választja el egymástól a harmadik Magyar Köztársaság születésének napja. A jogrendszer formai megtisztításának szimbolikus határnapjaként ezért a törvény a jogállam megteremtésének időpontját választja.

Az 1989. október 23-a előtt alkotott törvények esetében a törvény azt az elvet követi, hogy a deklaratív, szabályozási tartalommal nem rendelkező jogszabályokat általában nem jelöli meg hatályban maradóként, kivéve néhány kitüntetett jelentőségűnek ítélt emléktörvényt. Mindez értelemszerűen nem jelenti azt, hogy az előterjesztő nem azonosul a hatályban tartani nem javasolt emléktörvények tartalmával, mindössze azt fejezi ki, hogy a jogszabályoknak az életviszonyok szabályozása a feladata, ezért az ilyen tartalommal nem rendelkező normák hatályban tartása jogalkotás-tanilag nem indokolt.

3. A törvény értelmében hatályukat vesztik a mellékletben fel nem sorolt 1989. október 23-a előtt megalkotott, hatályos törvények és törvényerejű rendeletek, kivéve azok, amelyek az Alkotmány megalkotására illetve módosítására irányulnak. A melléklet az ezen időpontot megelőzően alkotott hatályos és hatályosuló, normatív rendelkezést tartalmazó törvényeket és törvényerejű rendeleteket tartalmazza. Ezek jelentős része nemzetközi szerződést hirdet ki.

Hatályukat vesztik továbbá azok az 1989. október 23. előtt a magyar felelős minisztérium, az ideiglenes nemzeti kormány, valamint a Minisztertanács, továbbá e szervek tagjai által alkotott rendeletek, amelyeket a Kormány a törvényben foglalt felhatalmazás alapján 2007. december 31-ig megalkotandó rendeletében nem jelöl meg. A törvény a magyar állam joghatósága alapján 1989. október 23-a előtt alkotott minden egyéb normatív jogi aktust hatályon kívül helyez.

4. Az „elavult” jogszabályok hagyományos zárónapja a rendszerváltás előtti államjogban 1944. december 31-e volt: az ezt megelőzően kiadott jogszabályokat - tételes jogi alap nélkül, formális hatályon kívül helyezés hiányában is - a társadalmi viszonyok megváltozására hivatkozva nem tekintették alkalmazandónak. Egy adott jogterület újraszabályozása során sokszor ezen kívül is elmaradt a tételes dereguláció. Mindez együttesen azt eredményezi, hogy nagy tömegben, ezres nagyságrendben találhatóak a jogrendszerben tartalmilag nem hatályosuló, de soha hatályon kívül nem helyezett jogszabályi rendelkezések. Ezek köre, tehát a hatályos jogszabályok teljes körű felsorolása teljes bizonyossággal nem állapítható meg, mivel ilyen nagyságrendű jogszabálytömegnél utólag nem rekonstruálható, hogy milyen tartalmi újraszabályozások történtek az elmúlt százötven évben.

Az Alkotmánybíróság legutóbb a 4/2006. (II. 15.) AB határozatban fejtette ki, hogy „a hatályos jog megismerhetőségének bizonytalansága adott esetben megnehezítheti, ellehetetlenítheti a jogalanyok jogainak érvényesítését, valamint kötelezettségeik teljesítését, s ez már a jogbiztonság alkotmányos követelményét is sértheti.” Az Alkotmány 2. § (1) bekezdésében elismert jogállamiságból tehát az a követelmény következik, hogy a hatályos jogszabályok köre egyértelműen és bárki számára meghatározható legyen.

A hatályban maradó jogszabályok teljes körű és pontos megjelölésének igénye csak olyan kodifikációs technikával elégíthető ki, amely a ma hatályos jogi normák közül a hatályban maradó jogszabályokat jelöli meg, és a fel nem soroltakat hatályon kívül helyezi, mivel a kiinduló halmaz, a ma (a törvény hatálybalépése előtt) hatályos jogi normák köre ténylegesen nem határozható meg, vagyis csak a hatályban maradó jogszabályok tételes megjelölésével érhető el a hatályos jogszabályok körének teljes körű és egyértelmű megismerhetősége.

Ez a kodifikációs technika a jogalkotással szemben támasztott alkotmányossági követelményeknek is megfelel, mivel a ma hatályos jogszabályok halmazán belül bármelyik részhalmaz (a hatályban maradó vagy a hatályon kívül helyezendő) egyértelmű megjelölése elvileg a másik részhalmaz terjedelmét is egyértelműen kijelöli.

A törvény szerint a Miniszterelnöki Hivatalt vezető miniszter és az igazságügyi és rendészeti miniszter gondoskodik arról, hogy a hatályban maradó jogszabályok módosításokkal egységes szerkezetbe foglalt, hatályos szövege hozzáférhető legyen. Ez teljesíthető a kormányzati portálon vagy más honlapon való közzététellel, illetve külön erre a célra kiadott jogszabálygyűjtemény megjelentetésével is.

5. A törvény II. Fejezete a korábban említett alkotmánybírósági határozat jogértelmezésére tekintettel hatályon kívül helyezi a törvényekben és törvényerejű rendeletekben található hatályos, ám végrehajtott - módosító, hatályon kívül helyező és átmeneti - rendelkezéseket, valamint a kizárólag ilyen rendelkezéseket tartalmazó jogszabályokat. A jogalkalmazók egyértelmű eligazítása érdekében a törvény rögzíti, hogy a módosító jogszabályi rendelkezés hatályon kívül helyezése a módosított jogszabályi rendelkezés tartalmát nem érinti, illetve hogy a hatályon kívül helyező jogszabályi rendelkezés hatályon kívül helyezése nem eredményezi a hatályon kívül helyezett norma újbóli hatályba lépését.

6. A törvény abban a körben is érvényesíti a kormányzati szervezetalakítással összefüggő törvénymódosításokról szóló 2006. évi CIX. törvény kodifikációs megoldását, ahol arra a tavalyi évben a párhuzamosan futó törvényekre tekintettel nem került sor. A törvény záró rendelkezései között sor kerül a módosító jogszabályokba átmeneti jelleg hiányában rendszertanilag nem illeszkedő rendelkezések alapjogszabályba illesztésére. E rendelkezések nem átmeneti jellegűek, hanem az adott tárgykört állandó jelleggel szabályozzák, így rendszertanilag mindenképpen az alapjogszabályba illeszkednek.

A törvény - ahol az szükséges - gondoskodik továbbá a hatályon kívül helyezésre kerülő módosító és hatályon kívül helyező rendelkezésekhez kapcsolódó jogharmonizációs záradékoknak az alapjogszabályba illesztéséről is, ha arra a jogharmonizáció módszertanának megfelelően korábban nem került sor. Ez annál is inkább indokolt, mivel a közösségi jognak való megfelelést, illetve annak végrehajtását nem a módosítás, illetve hatályon kívül helyezés, hanem a hatályosuló (vagy éppen nem hatályosuló) alapjogszabályi rendelkezés biztosítja. Természetesen notifikációs szempontok miatt a módosító, illetve hatályon kívül helyező jogszabályban is indokolt szerepeltetni a jogharmonizációs záradékokat, ugyanakkor ezek hatályosság szempontjából szükségszerűen a módosító, illetve a hatályon kívül helyező rendelkezések sorsát osztják.

-----STARTING---POINT---RESZLETES---

Az 1. §-hoz

A törvény 1. §-a rendezi az 1989. október 23-át megelőzően a magyar állam joghatósága alapján alkotott normatív jogi aktusok hatályosságát. Ennek keretében az Alkotmány megalkotására és módosítására irányuló rendelkezést tartalmazó törvények, a törvény mellékletében felsorolt törvények és törvényerejű rendeletek, valamint a törvényben foglalt felhatalmazás alapján 2007 végéig megalkotandó kormányrendeletben felsorolt kormányrendeletek és miniszteri rendeletek kivételével valamennyi a magyar állam joghatósága alapján 1989. október 23-át megelőzően alkotott normatív jogi aktus hatályát veszti. Hatályát veszti továbbá minden államtitkári rendelkezés, jegybanki rendelkezés, bankfelügyeleti rendelkezés, szabvány és ármegállapítás, továbbá az Országgyűlés, a Minisztertanács és a Kormány által alkotott valamennyi irányelv és elvi állásfoglalás.

A 2-4. §-hoz

A törvény 2-4. §-a végzi el az 1. § alapján hatályukat nem vesztő törvények és törvényerejű rendeletek teljes technikai deregulációját a 4/2006. (II. 15.) AB határozatban is megerősített modern jogalkotási elveknek megfelelően. A már hatályosult módosító és hatályon kívül helyező rendelkezések hatályvesztése az elvégzett módosításokat és hatályon kívül helyezéseket nem érinti.

-----STARTING---POINT---VEGE---

Az 5-6. §-hoz

A törvény 5. §-a tartalmazza a hatályba léptető rendelkezéseket. Az egyes rendelkezések hatálybalépésének eltérő időpontjait az általuk hatályon kívül helyezni kívánt rendelkezések hatálybalépésének különböző időpontjai indokolják.

A törvény felhatalmazza a Kormányt, hogy a magyar felelős minisztérium, az ideiglenes nemzeti kormány, valamint a Minisztertanács, továbbá e szervek tagjai által alkotott rendeletek hatályosságának rendezése érdekében rendeletben sorolja fel azokat az e körbe tartozó, 1989. október 23-át megelőzően alkotott jogszabályokat, amelyek a törvény alapján nem vesztik hatályukat.

Az 1989. október 23-a előtt alkotott hatályos joganyag megismerhetőségéről a törvény alapján a Miniszterelnöki Hivatalt vezető miniszter és az igazságügyért felelős miniszter gondoskodik.

A törvény felhatalmazást biztosít a miniszterek számára a későbbiekben feleslegessé, végrehajtottá váló, feladatkörükbe tartozó azon miniszteri rendeletek hatályon kívül helyezésére, amelyek esetében ennek hiányában a miniszteri szintű deregulációra nem lenne lehetőség.

A törvény a természeti védelmet megállapító 1989. október 23. előtt megalkotott nagyszámú, még hatályos normatív jogi aktus hatályosságának rendezése és megismerhetőségének biztosítása érdekében felhatalmazást ad a természetvédelemért felelős miniszter és a helyi védetté nyilvánításra jogosult helyi önkormányzatok részére, hogy az ezen aktusok alapján fennálló védettséget rendeletükkel fenntartsák. A védettség fenntartása nem igényli új védetté nyilvánítási eljárás lefolytatását, azonban a törvény a védetté nyilvánító jogszabály esetében előírt tartalmi követelményeket - megfelelő módosításokkal - e rendeletekre is alkalmazni rendeli.

A 7-13. §-hoz

A törvény 7-13. §-a rendelkezik a módosító jogszabályokba átmeneti jelleg hiányában rendszertanilag nem illeszkedő rendelkezések, valamint a jogharmonizációs záradékok alapjogszabályba illesztéséről, érvényesíti továbbá a kormányzati szervezetalakítással összefüggő törvénymódosításokról szóló 2006. évi CIX. törvény kodifikációs megoldását, ahol arra a 2006. évi CIX. törvény keretében a párhuzamosan futó törvényjavaslatokra tekintettel nem került sor.