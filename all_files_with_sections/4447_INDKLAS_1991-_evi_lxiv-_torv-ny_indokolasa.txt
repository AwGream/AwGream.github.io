1991. évi LXIV. törvény indokolása

a gyermek jogairól szóló, New Yorkban 1989. november 20-án kelt Egyezmény kihirdetéséről

-----STARTING---POINT---ALTALANOS---

Általános indokolás

A Gyermek jogairól szóló, New Yorkban, 1989. november 20-án kelt egyezmény az ENSZ Közgyűlésének 1386 (XIV) számú 1959-ben elfogadott nyilatkozata óta az első átfogó jellegű, nemzetközi jogi dokumentum, amely a Polgári és Politikai Jogok Egyezségokmányán alapulva, a kiskorúak speciális adottságait figyelembe véve határozza meg a gyermekek jogait. Egyes jogok vonatkozásában a gyermekek számára külön jogvédelmet biztosít és figyelembe veszi egyes csoportok, például a hátrányos helyzetű gyermekek speciális jogait és a jogaik védelméhez szükséges eszközöket.

Az egyezményben vállalt kötelezettségek teljesítéséről a részes államoknak időszaki jelentéseket kell tenniük az e területen elért haladás vizsgálatára létrehozott „Gyermek Jogainak Bizottságá”-nak.

Az egyezmény egészében egybeesik azokkal a hazai törekvésekkel, amelyek az emberi jogok fokozott tiszteletben tartására vonatkoznak, rendelkezései megfelelő jogszabályalkotási munka útján beilleszthetők a hazai jogrendszerbe.

A köztársasági elnök 140/1990. számú határozata alapján hazánk képviselője 1990. március 14-én aláírta az Egyezményt.

A megerősítésről az Országgyűlés 46/1991. (IX. 15.) OGY határozatában döntött. A megerősítő okirat 1991. október 7-én került letétbe helyezésre az Egyesült Nemzetek Főtitkáránál, amely ellátja a letéteményesi feladatokat.