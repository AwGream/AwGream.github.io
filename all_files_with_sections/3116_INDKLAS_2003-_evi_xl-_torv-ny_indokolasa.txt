2003. évi XL. törvény indokolása

a tőkepiacról szóló 2001. évi CXX. törvény módosításáról

-----STARTING---POINT---ALTALANOS--- 

A jelenlegi törvénymódosítás főbb tartalmában két részre bontható. Egyfelől beépíti a szabályozásba az eddig hiányzó, a befektetési vállalkozásokra vonatkozó összevont alapú felügyeletet, másrészt a befektetési alapokról szóló fejezet módosításával biztosítja két új uniós irányelv harmonizálását.

A befektetési vállalkozások és a hitelintézetek tőkemegfeleléséről szóló 1993/6/EGK irányelv nagy részének harmonizálása a hazai jogszabályainkkal már korábban megtörtént, az irányelv befektetési vállalkozások összevont alapú felügyeletét érintő rendelkezéseinek átvételére kerül most sor. A befektetési vállalkozásokra vonatkozó összevont alapú felügyelet célja, hogy az összefüggő vállalkozások között a kockázatok kezelése transzparens módon valósuljon meg, azaz a felügyeleti hatóság elől ne lehessen „eldugni” a kockázatokat.

2001-ben az Európai Unió két új irányelvvel módosította az átruházható értékpapírokba kollektív alapon befektető vállalkozásokról szóló 85/611/EGK számú irányelvet. A 2001/107/EK számú irányelv a befektetési alapkezelők engedélyezésére és működésére, valamint a befektetők tájékoztatására vonatkozóan állapít meg új szabályokat annak érdekében, hogy az alapkezelők valamennyi tagállamban egységes feltételekkel végezhessék tevékenységüket. A törvény külön cím alatt határozza meg az európai befektetési alapot kezelő alapkezelőre vonatkozó, az irányelvvel való harmonizációt biztosító kiegészítő követelményeket. Az európai befektetési alapot kezelő alapkezelők így európai útlevéllel rendelkezhetnek az Unióban Magyarország csatlakozása után. A már működő alapkezelőknek csak abban az esetben kell alkalmazniuk az új előírások többségét, ha európai befektetési alapot kívánnak létrehozni.

A 2001/108/EK irányelv új és részletesebb befektetési szabályokat vezet be és kibővíti a befektetési lehetőségeket. A 2001/108/EK irányelv új szabályai alapján a törvény módosítja az európai befektetési alapokra vonatkozó befektetési szabályokat. Az európai befektetési alap olyan Magyarországon létrehozott befektetési alap, amelynek szabályozása megfelel az EU irányelveiben foglalt előírásoknak, ezért csatlakozásunk után befektetési jegye az EU valamennyi tagállamában szabadon forgalmazható. A módosítások többsége csak az európai befektetési alap speciális szabályait érinti.

A tervezet még néhány pontosító, kiegészítő módosítást is tartalmaz:

-----STARTING---POINT---RESZLETES---

Az 1. §-hoz

A törvény az összevont alapú felügyelettel kapcsolatos rendelkezések e törvényben való megjelenítésével összhangban pontosítja a tőkepiacról szóló 2001. évi CXX. törvény (a továbbiakban: Tpt.) hatályát.

A 2. §-hoz

Az egységes fogalom használat miatt a Tpt. is a hitelintézetekről és a pénzügyi vállalkozásokról szóló 1996. évi CXII. törvény (a továbbiakban: Hpt. ) pénzügyi holding társaság fogalmát használja, a Tpt. hatálya alól azonban szükséges kivenni azokat a pénzügyi holding társaságokat, amelyek a Hpt. hatálya alá tartoznak.

A 3. §-hoz

Az (1)-(3), illetve az (5) bekezdés fogalom meghatározásait illetőleg módosításait az összevont alapú felügyelettel kapcsolatos új rendelkezések tették szükségessé, míg a (4) bekezdésben módosított pénzpiaci eszköz definíció módosítására a 2001/108 EK irányelv harmonizálása miatt volt szükség.

A 4. §-hoz

Az állampapír nyilvános forgalomba hozatalával kapcsolatban az (1) bekezdésben az ismertető nyilvánosságra hozatali módjának pontosítására, a (2) bekezdésben a nyilvános ajánlattétel közzétételi helyének pontosítására került sor.

Az 5. §-hoz

Jogharmonizációs céllal került a törvénybe az elismert értékpapírpiacra bevezetett részvények féléves gyorsjelentésének közzétételi szabályai.

A 6. §-hoz

Az összevont alapú felügyelettel kapcsolatos fogalomhasználat változása miatti pontosításra került sor (ellenőrző részesedés helyett ellenőrző befolyás).

A 7-8. §-hoz

E §-okban technikai jellegű kiegészítés történt.

A 9. §-hoz

A 2001/107/EK irányelvben foglaltak miatti pontosítás.

A 10. §-hoz

A befektetési vállalkozás kifejezést több helyen a befektetési szolgáltató fogalom váltotta fel, mivel a hitelintézetek által végzett befektetési szolgáltatási illetőleg kiegészítő befektetési szolgáltatási tevékenységre is vonatkoztatni kell a határon átnyúló tevékenység végzésének szabályait. Ezen túl a paragrafus jogharmonizáció miatti pontosítást is tartalmaz.

A 11. §-hoz

A 8. §-ban megfogalmazott indok miatt kell a határon átnyúló tevékenység végzése szempontjából a befektetési vállalkozás kifejezést a befektetési szolgáltató fogalomra cserélni.

A 12. §-hoz

Szintén a 8. §-ban megfogalmazott indok miatt kell a határon átnyúló tevékenység végzése szempontjából a befektetési vállalkozás kifejezést a befektetési szolgáltató fogalomra cserélni.

A 13. §-hoz

A törvény a Tpt. 136. § (1) bekezdésének b) pontjához hasonlóan a kivételi lehetőséget bővíti a nyilvános, nyíltvégű befektetési jegyekkel, tekintettel arra, hogy ezen értékpapírok nyilvános árjegyzéssel rendelkeznek.

A 14. §-hoz

A Tpt. 171. §-ának első mondatát a „ha” szó beszúrásával pontosítjuk.

A 15. §-hoz

Az összevont alapú felügyelettel kapcsolatos módosítás.

A 16. §-hoz

Az összevont alapú felügyelet Tpt.-be történő beillesztése egy új fejezettel és fejezetcímmel történő kiegészítést is megkívánt.

A 17. §-hoz

A módosítást az Európai Unió vonatkozó irányelveivel való összhang megteremtése indokolja. Ennek értelmében az összevont alapú felügyelet alá tartozik az a befektetési vállalkozás, amelynek részesedési viszonya van hitelintézetben, pénzügyi vállalkozásban vagy befektetési vállalkozásban vagy ilyen intézménynek anyavállalata, illetőleg ha ezen befektetési vállalkozás pénzügyi holding társaság leányvállalata. Ezen túlmenően az összevont alapú felügyelet kiterjed az összevont alapú felügyelet alá tartozó befektetési vállalkozás leányvállalatára, valamint a részesedési viszonya alatt álló hitelintézetre, pénzügyi vállalkozásra, befektetési vállalkozásra és járulékos vállalkozásra. Szintén kiterjed az összevont alapú felügyelet az összevont alapú felügyelet alá tartozó befektetési vállalkozás anyavállalatára, amennyiben az pénzügyi holding társaság, és annak részesedési viszonya alatt álló hitelintézetére, illetőleg részesedési viszonya vagy ellenőrző befolyása alatt álló pénzügyi vállalkozására, befektetési vállalkozására és járulékos vállalkozására.

A megkülönböztetés lényege, hogy a Felügyelet elsődlegesen az összevont alapú felügyelet alá tartozó befektetési vállalkozással szemben intézkedhet. Ez azonban nem jelenti azt, hogy a Felügyelet bizonyos előírásokat nem kérhetne számon a csoport más tagjain, akár közvetlenül is.

A 18. §-hoz

A törvény alapján - az általános szabályoktól eltérően - a Felügyelet mentesítheti az összevont alapú felügyeleti körbe történő bevonás alól a csoport azon tagját, amelynek bevonása elhanyagolható jelentőségű vagy félrevezető lenne. Ugyanígy mentesülhet a Felügyelet engedélyével a bevonás alól az a csoportbeli vállalkozás, amely olyan országban rendelkezik székhellyel, ahol a jogrend nem teszi lehetővé az összevont alapú felügyelet ellátásához szükséges adatátadást, információk szolgáltatását.

A 19. §-hoz

A módosítás alapján az összevont alapú felügyelet alá tartozó befektetési vállalkozás és a pénzügyi holding társaság felelős a csoport összevont alapon történő prudens működéséért. Ennek érdekében az igazgatóság utasításokat adhat a csoport tagjainak, valamint az összevont alapú felügyelet alá tartozó befektetési vállalkozás köteles kijelölni egy ügyvezetőt, aki felelős a csoport átlátható működéséért.

A 20. §-hoz

Az összevont alapú felügyeleti szabályozás következtében köteles a csoport összevont alapon is megfelelni a nagykockázat vállalási limiteknek, valamint a fizetőképességi mutatónak szintén, összevont alapon is, el kell érnie a nyolc százalékos értéket. Az összevont alapon történő számításokat az összevont alapú felügyelet alá tartozó befektetési vállalkozás, valamint pénzügyi holding társaság anyavállalat esetében, a pénzügyi holding társaság végzi el, mivel a csoportról neki van teljes körű információja.

Többszörös ellenőrző befolyás vagy részesedési viszony fennállásakor főszabályként az összevont alapú felügyelet alá tartozó befektetési vállalkozásnak és a pénzügyi holding társaságnak minden szinten el kell végeznie a prudenciális számításokat, indokolt esetben azonban a Felügyelet engedélyt adhat arra, hogy csak a legfelső szinten lévő anyavállalat legyen erre köteles.

A 21. §-hoz

Az összevont alapon végzendő számítási módszereknél a főszabályon kívül - amely szerint a számításokat elsődlegesen a számvitelről szóló törvény előírásai alapján kell elvégezni - az eltérő módszereket is - amelyek az Európai Unió vonatkozó irányelveiből következnek - rögzíteni kell. Ettől eltérően lehet a bevonást elvégezni, a Felügyelet engedélyével, néhány anya-leányvállalati viszonynál. Részesedési viszony, valamint közös irányítás és a tulajdon mértékéig terjedő kötelezettségvállalás együttes fennállásakor, a számvitelről szóló törvény közös vezetésű vállalkozások konszolidálására vonatkozó szabályai alapján kell a bevonást elvégezni. Amennyiben az előbbi feltételek közül csak a részesedési viszony áll fenn, akkor a számvitelről szóló törvény társult vállalkozásokra vonatkozó konszolidálási szabályai szerint kell eljárni. Ha tőkekapcsolat sem áll fenn, a bevonás módszerét a Felügyelet határozza meg.

A számviteli konszolidációs módszerektől való eltérés indoka az összevonás prudenciális jellegéből adódik, amely már a konszolidációba bevontak, számviteltől eltérő, körénél is tapasztalható.

A 22. §-hoz

Az összevont alapú felügyelet érdekében a csoport tagjai kötelesek adatokat, információkat szolgáltatni az összevont alapú felügyelet alá tartozó befektetési vállalkozásnak, illetve a pénzügyi holding társaságnak, amelynek rendelkeznie kell azok feldolgozására alkalmas informatikai rendszerrel. A Felügyelet közvetlenül a csoport tagjaitól is kérhet adatot. Ugyanígy az összevont alapú felügyeleti feladatok ellátásához a csoport tagjaival szoros kapcsolatban álló személyektől is kérhető információ.

A 23. §-hoz

A módosítás alapján az összevont alapú felügyelet alá tartozó befektetési vállalkozás, illetőleg a pénzügyi holding társaság köteles bejelenteni a Felügyeletnek szoros kapcsolat létrejöttét vagy módosulását.

A 24. §-hoz

A Felügyelet, akárcsak egyedi szinten, helyszínen kívül és helyszínen ellenőrizheti az összevont alapú felügyelettel kapcsolatos jelentéseket, adatokat és információkat.

A 25. §-hoz

A Felügyelet nemzetközi szinten együttműködik külföldi felügyeleti hatóságokkal, érvényben lévő felügyeleti megállapodás alapján, de a Felügyelet adatot kizárólag akkor adhat át külföldi felügyeleti hatóság számára, ha azok kezelése megfelelően szabályozott.

A 26. §-hoz

A törvény hatásköri illetékességi szabályokat állapít meg, ha az összevont alapú felügyelet alá tartozó befektetési vállalkozás illetőleg pénzügyi holding társaság csoportja több tagállam felügyeleti hatóságát is érinti.

A 27. §-hoz

Az összevont alapú felügyelettel kapcsolatban használt személy fogalom meghatározását rögzíti.

A 28. §-hoz

A törvény pontosítja, hogy a Befektető-védelmi Alap forrásainak részét képezi a Felügyelet által kiszabott bírság meghatározott része. A Tpt. e törvénnyel módosított 379. §-ának (3) bekezdése szabályozza az Alapot megillető összeg meghatározásának módját.

A 29. §-hoz

A paragrafus módosítása az európai befektetési alapot kezelő alapkezelőkre vonatkozó új szabályok miatt vált szükségessé. A Tpt. e törvénnyel beiktatott új 242/A. §-ának (1) bekezdése ugyanis a 2001/107/EK irányelv szabályaival összhangban kiterjeszti az európai befektetési alapot kezelő alapkezelők által végezhető tevékenységek körét.

A 30. §-hoz

A paragrafus kiegészíti a befektetési alapkezelőkre vonatkozó követelményeket az Európai Unió szabályozásával összhangban. E követelményeket azonban jellegükre és fontosságukra tekintettel nem csak az európai befektetési alapot kezelő alapkezelőnek, hanem minden alapkezelőnek teljesítenie kell. Ilyen előírás például, hogy az alapkezelő vezetését legalább két vezető állású személynek kell ellátnia.

A törvény bővíti a tevékenységi engedély iránti kérelemhez csatolandó dokumentumok körét. A kérelemhez mellékelni kell többek között a vezető állású személyek nevét is. A vezető állású személyek változása esetén értesíteni kell a Felügyeletet.

Az alapkezelő által alkalmazott eljárásoknak alkalmasnak kell lenniük az általuk lebonyolított ügyeletek utólagos ellenőrzésére.

A 31. §-hoz

A törvény a 2001/107/EK irányelv szabályozásának megfelelően kiegészíti a felsorolásban szereplő intézményi kört a befektetési alapkezelővel és a biztosító intézettel. A Tpt. 231. §-a Magyarország Európai Unióhoz történő csatlakozásakor lép hatályba.

A 32. §-hoz

A Tpt. 232. §-a fogalmazza meg az egy engedély és az európai útlevél elvének megfelelő szabályt. A módosítás pontosítja, hogy az Európai Unió másik tagállamában székhellyel rendelkező intézmény mely tevékenységeket végezheti Magyarországon határon átnyúló szolgáltatásként, illetve fióktelep révén. A 2001/107/EK irányelv ugyanis kibővítette a UCITS alapokat kezelő alapkezelők által végezhető tevékenységek körét. Szintén pontosításra került a Magyarországon bejegyzett alapkezelő által más tagországban létesített fióktelepére és határon átnyúló szolgáltatására vonatkozó szabály. A kölcsönös elismerés alapján Magyarország Európai Unióhoz történő csatlakozása után a felsorolt tevékenységeket fióktelep létesítésével vagy határon átnyúló szolgáltatásként szabadon végezheti a székhely országának engedélyével rendelkező alapkezelő bármelyik tagországban.

A 33. §-hoz

A törvény kiegészíti az alapkezelő engedélykérelme elutasításának eseteit a 2001/107/EK irányelv követelményeihez igazodva.

A 34. §-hoz

A paragrafus a tevékenységi engedély visszavonására vonatkozó szabályozást módosítja. Amennyiben az alapkezelő nem kezdi meg tevékenységét a 2001/107/EK irányelvvel összhangban, nem 6 hónap, hanem 12 hónap eltelte esetén vonja vissza a Felügyelet az engedélyt. A törvény a Tpt. 233.§-ának új (2) bekezdéséhez igazodva kiegészíti az engedély visszavonásának eseteit.

A 35. §-hoz

Az eltérésre utaló kiegészítés azért vált szükségessé, mert a Tpt. e törvénnyel beiktatott új 242/C. §-a az európai befektetési alapot kezelő alapkezelőkre kiegészítő tőkekövetelményeket határoz meg.

A 36. §-hoz

Az alvállalkozó igénybevétele mellett a törvény a befektetési szolgáltatókhoz hasonlóan az alapkezelőknek is megengedi a befektetési alapkezelési tevékenységhez kapcsolódó, illetve a Tpt. 160. §-ában meghatározott tevékenység kiszervezését.

A 37. §-hoz

E paragrafus tartalmazza az európai befektetési alapot kezelő alapkezelőkre vonatkozó különleges előírásokat a 2001/107/EK irányelv szabályainak megfelelően. E szabályokat az alapkezelőknek akkor kell alkalmazniuk, ha európai befektetési alapot is létrehoznak.

A törvény az európai befektetési alapot kezelő alapkezelő tevékenységi körét bővíti az értékpapírok letéti őrzésével és az értékpapír letétkezeléssel. E tevékenységek, továbbá a portfolió-kezelési tevékenység, pénztárai vagyonkezelés és befektetési tanácsadás végzése esetén a homogén szabályozás biztosítása érdekében az alapkezelőknek alkalmazniuk kell a befektetési szolgáltatókra vonatkozó szabályok meghatározott körét.

Amennyiben az európai befektetési alap befektetési jegyei az alap kezelési szabályzata alapján nem forgalmazhatóak Magyarországon, vagyis feltehetően a szigorúbb szabályok megkerülése érdekében kívánja az alapkezelő az alapot Magyarországon létrehozni, a Felügyelet nem engedélyezheti a befektetési jegyre vonatkozó tájékoztatót.

A törvény európai befektetési alapot kezelő alapkezelőnél bevezeti a kiegészítő tőke intézményét 60 md forintot meghaladó nettó eszközértékű alapok kezelése esetén. Ezen kívül az európai befektetési alapot kezelő alapkezelőknek is rendelkezniük kell a tevékenységük kockázatára fedezetet biztosító szavatoló tőkével.

A törvény alvállalkozó igénybevételére kiegészítő szabályokat állapít meg európai befektetési alapot kezelő alapkezelő esetén. Az alapkezelő az alvállalkozó tevékenységét folyamatosan ellenőrizi.

Az alapkezelőnek a vállalt pozíciók kockázatának folyamatos mérésére és figyelésére alkalmas kockázatkezelő eljárást kell kidolgoznia. Ezekről az eljárásokról a befektetők kérésére tájékoztatást kell adni.

A 38. §-hoz

A módosítás egyértelművé teszi, hogy a befektetési jegy kibocsátásához és forgalomba hozatalához készített tájékoztatóra és rövidített tájékoztatóra is alkalmazni kell a Tpt.-nek az értékpapírok forgalomba hozatalát szabályozó általános rendelkezéseit.

A 39. §-hoz

A törvény kiegészíti a befektetési szabályokat az egyéb pénzpiaci eszközökre is kiterjesztve a befektetési limiteket.

A 40. §-hoz

A törvény megszünteti azt a korlátozást, amely szerint az alapkezelő az alap saját tőkéjét nem fektetheti be az általa kezelt másik alap befektetési jegyébe. Előírja azonban, hogy az említett esetben, továbbá abban az esetben, ha az alapkezelő az alap saját tőkéjét olyan befektetési forma kollektív befektetési értékpapírjába fekteti be, amellyel szoros kapcsolatban van, az adott alapra a befektetéssel kapcsolatban nem lehet eladási és visszavásárlási jutalékot felszámítani.

A 41. §-hoz

A törvény a hitelfelvételt korlátozó szabályozásban a hitelviszonyt megtestesítő értékpapírok kivételét biztosító részét kiegészíti az egyéb pénzpiaci eszközökkel. A Tpt. 271. §-a (11) bekezdésének módosítása szintén a pénzpiaci eszközökkel történő kiegészítést tartalmazza.

A 42. §-hoz

A paragrafus (1) bekezdése az adott befektetési kategóriába sorolás feltételét enyhíti az elismert piacra történő bevezetésre előírt féléves határidő egy évre emelésével. A (2) bekezdés kiegészíti a nyilvános értékpapír alapra vonatkozó befektetési lehetőségek körét a pénzpiaci eszközzel.

A 43. §-hoz

A paragrafus (1) bekezdése pontosítást tartalmaz, ami a Tpt. 276. §-a hivatkozott (8) bekezdésének módosítása miatt vált szükségessé. A törvény ugyanis a jelzáloglevél mellett kiterjeszti a 25%-os limit alkalmazásának lehetőségét azokra a kötvényekre is, amelyeket az Európai Unió másik tagállamában székhellyel rendelkező, a 85/611/EGK irányelv 22. Cikkének (4) bekezdése által felállított előírásoknak megfelelően szabályozott intézmény bocsát ki. A 25%-os korlátot egy kibocsátó jelzálogleveleire, illetve kötvényeire kell alkalmazni.

A Tpt. 276. §-ának (4) és (5) bekezdésében meghatározott befektetési szabály a módosítás szerint az adott kategóriába tartozó értékpapírok mellett egyéb pénzpiaci eszközökre is kiterjed. A Tpt. 276. §-a (11) bekezdésének módosítása a Tpt. 275.§-a b) pontjának módosítása miatt vált szükségessé. A Tpt. 276. §-ának kiegészítése új (12) bekezdéssel egyértelművé teszi, hogy kollektív befektetési értékpapírok esetén az adott kollektív befektetési formában lévő értékpapírokat nem kell figyelembe venni az adott értékpapírokra vonatkozó önálló befektetési korlátok alkalmazásánál.

A 44. §-hoz

A befektetési alapba befektető alapra vonatkozó szabályozás módosítása szerint azt az alapot kell befektetési alapba fektető alapnak tekinteni, amely befektetési politikája alapján saját tőkéjének legalább 80%-át kívánja kollektív befektetési értékpapírokba fektetni. E sajátosságot a tájékoztatóban és a rövidített tájékoztatóban feltűnő módon szerepeltetni kell.

A 45. §-hoz

A 2001/108/EK irányelv új szabályai alapján a törvény kiegészíti az európai befektetési alapokra vonatkozó befektetési szabályokat. Részletesebb feltételrendszer kerül meghatározásra az európai befektetési alapba tehető pénzpiaci eszközökre, származtatott eszközökre és kollektív befektetési értékpapírokra.

Európai befektetési alap tőkéje is befektethető bankbetétbe, amennyiben a bankbetét megfelelő likviditással rendelkezik. Ennek érdekében a törvény kimondja, hogy az európai befektetési alap portfoliójába helyezhető bankbetétnek bármikor felmondhatónak kell lennie és futamideje nem haladhatja meg az egy évet. Nem tagállam hitelintézetének betéteibe akkor lehet befektetni, ha az adott hitelintézet megfelelő szabályozás és felügyelet alatt működik.

A 46. §-hoz

A 2001/108/EK irányelv új szabályai alapján a törvény módosítja az európai befektetési alapokra vonatkozó befektetési szabályokat. A módosítások egy része az adott kategóriába tartozó értékpapírok mellett egyéb pénzpiaci eszközökre is kiterjeszti a befektetési szabályok alkalmazását.

A törvény pontosítja, hogy jelzáloglevek mellett a 25%-os limitet kell alkalmazni azokra a kötvényekre is, amelyeket az Európai Unió másik tagállamában székhellyel rendelkező, a 85/611/EGK irányelv 22. Cikkének (4) bekezdése által felállított előírásoknak megfelelően szabályozott intézmény bocsát ki és a kötvény típusát, valamint a kibocsátó intézmény típusát bejelentették a Bizottságnak. A módosítás korlátot szab a fent meghatározott kötvények összesített értékére, amennyiben azok egy kibocsátó esetén meghaladják az alap saját tőkéjének 5%-át.

A 2001/108/EK irányelv eltörölte az irányelvnek megfelelő befektetési jegyekbe történő befektetésre vonatkozó korábbi korlátot. Ennek megfelelően módosult az európai befektetési alapra vonatkozó szabályozás is. Olyan kollektív befektetési értékpapírba, amely nem felel meg az irányelv szabályainak, az európai befektetési alap saját tőkéjének legfeljebb 30%-a fektethető.

Európai befektetési alap saját tőkéjének legfeljebb 20%-a fektethető bankbetétbe.

A befektetők védelme érdekében a törvény korlátozza a származtatott ügylet kapcsán felvállalt kockázatot. Kiegészítő szabályok vonatkoznak a tőzsdén kívüli származtatott ügyletek kapcsán vállalható kockázatra.

Meghatározott feltételek mellett európai befektetési alap is létrehozható egy index leképezésére. Ebben az esetben az európai alap saját tőkéjének legfeljebb 20%-a fektethető be egy kibocsátó értékpapírjaiba, illetőleg pénzpiaci eszközeibe. Amennyiben az adott indexben valamelyik értékpapír súlya meghaladja a 20%-ot, az alapkezelő egy értékpapír esetén az európai alap saját tőkéjéhez viszonyított arányt 35%-ra emelheti.

A 47. §-hoz

A Tpt. 286. § (1) bekezdésének módosítása az európai befektetési alapot kezelő alapkezelő által kezelt összes európai alap vonatkozásában határozza meg a korábbi szabályozásban szereplő kötelezettséget az Unió előírásainak megfelelően. A törvény a 2001/108/EK irányelvvel összhangban meghatározza, hogy az európai befektetési alap portfoliójába az egy kibocsátó által kibocsátott pénzpiaci eszközöknek, illetve egy kollektív befektetési forma értékpapírjainak maximum mekkora része fektethető. A törvény a kivételt biztosító rendelkezést kiegészíti, illetve pontosítja. Nem kell alkalmazni a Tpt. 286. §-ának (3) és (4) bekezdésében meghatározott korlátokat nemzetközi intézmények által kibocsátott vagy garantált értékpapírok, továbbá egyéb pénzpiaci eszközök esetében sem, ha az adott intézménynek legalább egy Uniós tagja van.

A 48. §-hoz

Amennyiben az alapkezelő az európai befektetési alap befektetési jegyeit az Európai Unió másik tagországában kívánja forgalmazni, nemcsak a kezelési szabályzatát és a tájékoztatóját, hanem a rövidített tájékoztatót, valamint az éves és féléves jelentést is elérhetővé kell tennie a befektetők számára az adott ország egyik hivatalos nyelvén, illetve az illetékes hatóságai által elismert nyelven.

A másik tagállam illetékes hatóságának a tájékoztató mellett a rövidített tájékoztatót is meg kell küldeni. A 2001/107/EK irányelvvel harmonizálva a módosítás előírja, hogy a Felügyeletnek meg kell küldeni a másik tagállam illetékes hatóságának minden olyan, az alapkezelő tulajdonosával és vezetésével kapcsolatos információt, amely az ellenőrzést segíti. Az illetékes hatóságoknak együtt kell működniük annak érdekében, hogy a fogadó ország szabályainak való megfelelést kölcsönösen ellenőrizhessék. Ha másik tagállam alapkezelője Magyarországon nyit fiókot, a Felügyeletnek lehetővé kell tennie az adott állam illetékes hatósága számára a helyszíni ellenőrzést, illetve kérésre az ellenőrzést elvégzi.

A Tpt. 287. §-a Magyarország Európai Unióhoz történő csatlakozásakor lép hatályba.

A 49. §-hoz

A módosítás szerint a befektetési alapkezelő éves és féléves jelentését a Tpt. 37. § (4) bekezdésében meghatározottak szerint kell közzétenni, vagyis elegendő a forgalmazási helyeken ingyenesen az ügyfelek rendelkezésére bocsátani.

Az 50. §-hoz

A módosítás értelmében az árutőzsdei szolgáltatónál a felügyelő bizottsági tag esetében a megválasztásnak nem feltétele a felsőfokú végzettség, és e feltételnek a Tpt. 89. § (2) b) pontja szerint működő árutőzsdei szolgáltató esetében csak a vezérigazgatónak kell megfelelni.

Az 51. §-hoz

A törvénynek megfelelően a paragrafus kiegészítésre kerül egy új bekezdéssel, amely alapján a könyvvizsgáló köteles tájékoztatni a Felügyeletet arról, ha a befektetési vállalkozással ellenőrző befolyás miatt szoros kapcsolatban álló vállalkozásnál a befektetési vállalkozás prudenciális helyzetét veszélyeztető tényeket állapít meg.

Az 52. §-hoz

A módosításokat az indokolja, hogy a jelenlegi szabályozásban a Felügyeletnek arra van jogosítványa, hogy a közgyűlés általi jóváhagyást megelőzően fellelt hibák módosítására és a javított beszámoló ismételt közzétételére kötelezhesse a pénzügyi intézményt, holott a jóváhagyás előtt nem kerülhet közzétételre a beszámoló, így szóba sem jöhet az ismételt közzététel. Ezért a módosítás (1) bekezdéséből elmarad az ismételt közzétételre való utalás. A következő bekezdésben viszont a lényeges hiba utal arra - figyelembe véve a számviteli törvénynek a jelentős hiba és a megbízható valós képet lényegesen befolyásoló hibákra és következményekre vonatkozó előírásait -, hogy a javított beszámolót a számviteli törvény előírásai szerint kell közzétenni.

Az 53. §-hoz

A módosítás pontosítja az összevont alapú felügyelettel kapcsolatos rendelkezések teljesítése érdekében történő adatátadásra való hivatkozást.

Az 54. §-hoz

A módosítás meghatározza, hogy a Felügyelet által a befektetési szolgáltatótól, az elszámolóházi tevékenységet végző szervezettől, valamint a Befektető-védelmi Alap tagjaként működő alapkezelőtől és árutőzsdei szolgáltatótól a Tpt. alapján beszedett bírságok mekkora részét kell az Alapba befizetni.

Az 55. §-hoz

A kiegészítés célja, hogy az összevont alapú felügyelet alá tartozó befektetési vállalkozással illetőleg az összevont alapú felügyelet alá tartozó befektetési vállalkozás anyavállalatával szoros kapcsolatban álló személyt is nyilvántartásba vehesse a Felügyelet.

Az 56. §-hoz

E kiegészítés egyrészt az összevont alapú felügyelet bevezetése miatti kiegészítéseket tartalmazza a Felügyelet adatkezelése tekintetében, másrészt az azonosító adatok meghatározását egészíti ki

Az 57. §-hoz

Az összevont alapú felügyelettel kapcsolatos rendelkezések következtében kiegészül a Felügyeletnek szolgáltatandó adatok köre is.

Az 58. §-hoz

A 2001/24/EK irányelv miatt szükséges előírni értesítési kötelezettséget, ha a Felügyelet csődeljárást helyettesítő kivételes intézkedéseket hoz.

Az 59. §-hoz

A módosítás az Európai Unió irányelveivel összhangban előírja, hogy másik tagállamban székhellyel rendelkező intézmény fióktelepével kapcsolatos intézkedésekről tájékoztatni kell a Bizottságot és az adott tagállam illetékes hatóságait. A Tpt. 404. §-a Magyarország Európai Unióhoz történő csatlakozásakor lép hatályba.

A 60. §-hoz

A módosítás pontosítja a kártalanítási összeghatár kettőmillió forintra történő felemelésének időpontját.

A 61. §-hoz

A tőzsde részvénytársasággá való átalakulása a társasági adó szempontjából kedvezményezett átalakulásnak minősül.

A 62. §-hoz

A § felsorolja a módosuló mellékleteket.

-----STARTING---POINT---VEGE---

A 63. §-hoz

A rendelkezés a hatályba lépés időpontját tartalmazza.

A 64-69. §-hoz

A rendelkezéseket a törvényben szereplő változásokra való megfelelő felkészülési idő biztosítása teszi szükségessé.

A 70. §-hoz

E paragrafus a hatályon kívül helyezendő rendelkezéseket tartalmazza.