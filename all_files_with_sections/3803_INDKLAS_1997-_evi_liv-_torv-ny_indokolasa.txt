1997. évi LIV. törvény indokolása

a műemlékvédelemről

-----STARTING---POINT---ALTALANOS--- 

A magyar műemlékvédelemre vonatkozó jogszabályok előzményei a 19. századig nyúlnak vissza. Első ízben az 1881. évi XXXIX. törvénycikk rendelkezett a műemlékekről és azok gondozásáról. A törvény a maga korában elvileg hatékony koncepciója lényegében azért nem érvényesülhetett kellő eredményességgel, mivel annak alapján rendkívül kevés műemléket nyilvánítottak védetté.

Az 1881. évi törvény 1949-ig volt érvényben, amikor új jogszabályt alkottak: az 1949. évi 13. törvényerejű rendeletet, amely a múzeumokról és a műemlékekről intézkedett. Ez a jogszabály a műemlékekre nézve az 1881. évi törvény korszerűsített és bővített változata volt, amely egyrészt az elrendelhető munkák körét kiterjesztette, másrészt védelemben részesítette a műemlék környezetét is. E tvr. nyomán indult meg a magyarországi műemlékek nagyobb számú védetté nyilvánítása, melyek a jelenleg is védett állomány törzsanyagát képezik.

Mindkét jogszabály a műemlékvédelem feladatait a vallás- és közoktatásügyi miniszter hatáskörébe utalta. Az 1949. évi jogszabály szervezeti téren lényeges előrelépést hozott, amennyiben a korábban szerény intézményi keretekkel rendelkező Műemlékek Országos Bizottsága helyébe Múzeumok és Műemlékek Országos Központja néven országos szakhivatalt hozott létre - többek között - a műemlékvédelem hatósági feladatainak ellátására.

Az 50-es években a műemlékek kultúrpolitikai és ideológiai jelentősége átértékelődött, és ezzel együtt a műemlékvédelem is háttérbe szorult, kormányzati irányításának hatásköre pedig többször módosult. A vallás- és közoktatásügyi miniszter irányító szerepét 1953-tól az Építészeti Tanács, majd az Országos Építésügyi Hivatal, végül 1956-ban az építésügyi miniszter vette át. A Művelődésügyi Minisztériumnak annyi hatásköre maradt, hogy a védetté nyilvánítás és törlés ügyeiben egyetértési jogot gyakorolt.

Az építésügyről szóló 1964. évi III. törvény és annak végrehajtási kormányrendelete az 1949. évi 13. tvr. műemlékekre vonatkozó rendelkezéseit hatályon kívül helyezve új jogszabályt hozott létre, és az építésügyi igazgatás keretei között rendezte a műemlékvédelmi feladatokat. Az építésügyi törvény a műemlékvédelemnek csupán alapvető kötelezettségeit tartalmazta, azzal, hogy annak részletes szabályait az építésügyi miniszter állapítja meg. Ennek meg-felelően jelent meg az 1/1967. (I. 31.) ÉM rendelet, amely az 1964. évi III. törvény és végrehajtási rendelete intézkedéseiből kiindulva, magában foglalva az 1949. évi 13. tvr., valamint az 1961. évi Országos Építésügyi Szabályzat bizonyos elemeit is, a műemlékvédelemnek máig érvényben lévő, de azóta többször módosított alapvető jogszabálya.

Az azóta eltelt idő társadalmi, gazdasági és politikai változásai ezt a jogszabályt túlhaladták, és az a hazánk pótolhatatlan kulturális értékeit jelentő műemlékek hatékony védelmének jogi feltételeit ma már számos tekintetben nem biztosítja.

A műemlékek védelme olyan alapvető állampolgári jogokat és kötelezettségeket érint, amelyeket az alkotmány, valamint a jogalkotásról szóló 1987. évi XI. törvény értelmében csak törvénnyel lehet szabályozni, illetőleg korlátozni.

Ugyanakkor a műemlékek - mint pótolhatatlan nemzeti értékek - védelme elsőrendű közérdek, és olyan jogbiztonságot kíván, amely hosszú távra biztosítja annak törvényi alapjait, és nem teszi lehetővé a vonatkozó szabályok alsóbb szintű intézkedésekkel való lényegi módosítását.

Az új műemlékvédelmi törvény mielőbbi megalkotása azért sürgős feladat, mert az átalakulás jelen időszakában már eddig is több olyan törvény született meg, amely a műemlékekre, mint vagyontárgyakra érvényes, de azok védelmének szempontjaival ellentétben áll. Ezeknek a műemlékekre, mint speciális esetekre vonatkozó alkalmazását, szintén csak törvény szintjén lehet utólag szabályozni. Másrészt nem születtek meg még olyan törvények, mint pl. az új építésügyi törvény, amelyek hiánya ugyancsak a műemlékvédelem érdekeit veszélyezteti.

A műemlékek az épített környezetbe illeszkednek, de annak csekély számú, viszont sokrétű kulturális értéket jelentő, kiemelkedő elemei. Az ország kb. négymillió épített objektuma között műemlékek száma alig több, mint 10 ezer. Ezek fele egyházi, népi építészeti emlék és rom, másik fele lakó- és középület. A települések egyharmadában egyáltalán nincs műemlék. A 3200 településből 87 városban összpontosul az értékek 47%-a, a többi településen átlag 2-3 védett épület van. Az elmúlt évtizedek tapasztalatai azt mutatták, hogy a műemlékek védelmének az építésügyi törvény körébe való utalása azok kulturális és egyetemes nemzeti értékének érvényesítését teljeskörűen nem biztosította. Különleges jellegük és kulturális értékük kívánja külön törvényben biztosított védelmüket.

A nemzetközi gyakorlatban a műemlékek védelme vagy a környezetvédelem, vagy a művelődésügy kormányzati irányítása alá tartozik. A törvény a jelenleg már érvényben lévő kettős felügyeletet kívánja véglegesíteni, mely szerint a műemlékvédelem irányítását a környezetvédelemért felelős miniszter látja el, a művelődésügyért felelős miniszterrel egyetértésben.

-----STARTING---POINT---RESZLETES---

I. fejezet

Általános rendelkezések

A törvény célja

Az 1. §-hoz

A védelemre méltó műemléki értékek a nemzeti azonosságtudat nagyjelentőségű, legtöbbször rendkívül sok értékösszetevőt hordozó dokumentumai. Védelmük hazánk kulturális örökségének meghatározóan fontos, ugyanakkor az emlékek ingatlan-jellegénél fogva sajátos területével foglalkozik. A korábbi szemlélettel ellentétben, amely a műemlékvédelmet - komplexitását és kulturális vonatkozását háttérbe szorítva - az építésügyi törvényben kezelte, ma már a vonatkozó szabályozás nem zárható be az építésügynek, az építési igazgatásnak az épített környezettel foglalkozó általános, elsősorban fejlesztési szemléletű keretei közé. Ugyanakkor azonban a műemlékvédelem (és az építészeti örökség egészének védelme) szempontjából elengedhetetlen, hogy az épített környezet alakításának új, értékvédelmi indíttatású szabályozása és a műemléki értékek védelmét célul kitűző jelen törvény között összhang legyen.

A műemléki értékek nemcsak a nemzeti, hanem egyben az egyetemes kulturális örökség részét is képezik. Ennek megfelelően a műemlékvédelem a nemzetközileg elfogadott előírások és szabályok érvényesítésével tudja feladatait megfelelően ellátni.

A törvény hatálya

A 2. §-hoz

A törvény hatálya egyetemesen kiterjed a védett műemléki értékek összességére, az egyedi és területi védelemnek megfelelően. A műemléki értékek köre a törvényben meghatározott módon változhat, bővülhet, illetve bizonyos kivételes esetekben szűkülhet. A törvény hatálya ezekre is kiterjed. A védetté nyilvánítás ill. törlés ugyanakkor természetes választóvonalat jelent az érintett objektumnak a továbbiakban való mikénti kezelése, illetve a jelen törvény reá vonatkozó hatálya tekintetében.

Értelmező rendelkezések

A 3. §-hoz

A meghatározásokban az egyedi és a területi védelem tartalmi leírásai szerepelnek, amelyek egyben a védettség kategóriái is.

Lényeges eltérés a korábbi szabályozással szemben, hogy az egyedi védelem esetében a korábbi három kategória helyett - műemlék (M); műemlék jellegű (MJ); valamint városképi jelentőségű (VK) érték - csupán egyet tartalmaz: a műemléket (M). A változtatás részben igazodik az (egyébként e tekintetben egyáltalán nem egységes, de többségi) európai gyakorlathoz, részben megpróbálja kiküszöbölni - az elmúlt évtizedek gyakorlata alapján - a több kategória alkalmazása során észlelt hátrányokat. A múltban a „háromfokozatú” védelem - a műemlékvédelem szakmai szándékai és törekvései ellenére - óhatatlanul olyan értékhierarchia meglétének a képzetét keltette, amely szerint csupán az M fokozattal védett az „igazi” műemlék, a többi „csak” MJ, vagy VK, azokkal szinte bármit meg lehet tenni. Ezt a szemléletet sajnálatosan táplálta az a közelmúltig (1992) érvényben tartott jogszabályi hely, amely szerint csak a műemlékek (M) tartandók fenn mindenáron, az MJ és a VK fokozattal védett műemlékeket csak a „rendezési tervekbe való illeszthetőség és a gazdaságos fenntarthatóság” megléte esetén kell megtartani.

További szempontként említendő, hogy az ún. városképi jelentőségű értékek védelmének szerepét lényegében - kibővített formában - átveheti az építészeti örökség helyi védelmének intézménye. Ez a helyi védelem szakadásmentesen kell hogy kapcsolódjék a műemlékvédelemhez, de mégsem tartozik hozzá. Szabályait részben az épített környezet alakításáról és védelméről szóló törvény, részben (helyi közügy volta miatt) az önkormányzatok maguk határozzák meg.

Ez a kettős védelmi kör - országos (műemléki) valamint helyi - már jól megfelel az európai gyakorlatnak.

A területi védelem esetében a (korábbiak szerint megtartott) két védelmi kategória eltérő rendeltetésű. A műemléki jelentőségű terület (MJT) lényegében az egyedi védelemnek megfelelő, de területek védelmére alkalmazott kategória. Új eleme a törvénynek a műemléki értéket a föld felszíne alatt tartalmazó ilyen jellegű területek védelme, amely nem érinti a régészeti lelőhelyekre vonatkozó, más helyeken megfogalmazott szabályozást, csupán a műemléki érték oldaláról közelíti meg a megvédendő, a közelebbi vagy távoli jövőben feltárandó épület-, illetve településmaradványokat. Ezeknél a régészeti védelem önmagában kevés lenne, hiszen műemlék esetében - a tudományos feltárás és dokumentálás mellett - feltétlenül biztosítani kell a fennmaradást, a fenntartást, valamint a bemutatást, tehát a műemlékvédelmi feladatok megoldását.

A műemléki környezet (MK) szintén területi védelmet biztosít, de minden esetben kapcsolódik valamely egyedileg védett műemléki értékhez, biztosítva annak környezetét, s azzal együttes érvényesülését. Különösebb bizonyításra nem szorul az a tétel, hogy a legszebben helyreállított, fenntartott és bemutatott műemléket is tönkre lehet tenni (erkölcsi, esztétikai értelemben mindenképpen) történetileg kialakult, hagyományos környezetének elpusztításával vagy átalakításával.

Azokban az esetekben, ahol a műemlék körül határozattal kijelölt műemléki környezet helyett az 1/1967. (I. 31.) ÉM rendelet alapján ex lege érvényesült a területi védelem, e törvény erejénél fogva a közvetlenül szomszédos ingatlanokra kiterjedő, ugyanúgy kezelendő védett környezet jön létre.

A műemléki jelentőségű területekkel szomszédos nagyobb területek, mint átmeneti, vagy védelmi zónák kijelölése szintén indokolt lenne, de kiterjedésük s városképi-városszerkezeti összefüggéseik miatt ezekre a törvény külön védelmi kategóriát nem alkot.

Ezen zónák kijelölése, kezelésük szabályainak meghatározása a településrendezési tervekben, illetve általánosságban a helyi értékvédelem körében oldható meg.

Az együttműködés

A 4. §-hoz

A műemlékvédelem eredményessége nagymértékben függ közérdekű céljainak és feladatainak megvalósításában közelebbről és távolabbról érintett szereplők együttműködésétől. Hatékony védelem külön-külön meghozott, végrehajtott, esetleg egymásnak ellentmondó igazgatási, gazdasági, tulajdonosi, vagy más intézkedések esetén nem, csak ezek egymást erősítő összehangolásával lehetséges.

A műemlékek megismerésének biztosítása

Az 5. §-hoz

A műemlékek által megtestesített értékeknek széles körben való ismertté tétele, s ugyanígy a lényegében mindenki számára - a tulajdonviszonyoktól függetlenül - biztosítandó hozzáférhetőségük - a védelem legáltalánosabb célja. Ezáltal érvényesülhet a bennük rejlő történeti, esztétikai és etikai érték.

A műemlékvédelem és a településrendezés, településfejlesztés

A 6. §-hoz

A területi műemlékvédelem nemzetközileg elfogadott normáinak megfelelő szabályozás azt célozza, hogy a műemlékvédelem sajátos szempontjai a településfejlesztés és a település-rendezés folyamatába integrálódjanak. Az épített környezet alakításának és védelmének új, értékorientált megközelítésű szabályozása ehhez megfelelő, jó „általános” keretet nyújthat, de csak a műemlékvédelemre vonatkozó, a jelen törvényben megjelenő különös szabályozással együtt érvényesülhet maradéktalanul a műemléki értékek védelme.

Műemlékvédelmi feladatok

A 7. §-hoz

A kiemelkedő értékű műemlékek fenntartása, hasznosítása, illetve a legszélesebb értelemben vett hozzáférhetővé tétele szempontjából döntő jelentőséggel bír a közművelődési-kulturális jellegű funkciók prioritásának megfogalmazása.

A védelmet érdemlő értékek tudományos megalapozottságú kiválasztása, szakszerű fenntartásuk és méltó módon történő használatuk biztosítása, illetve biztosíttatása országos szinten egységesen kezelendő feladat.

II. fejezet

A MŰEMLÉKEK FENNTARTÁSA ÉS HASZNÁLATA

A műemlékek fenntartása

A 8-9. §-hoz

A fenntartás alapkötelezettsége - összhangban az épített környezet elemeinek fenntartására vonatkozó általános szabályozással, a korábban érvényben volt szabályozással, illetve az általános európai gyakorlattal - a műemlék tulajdonosára hárul. A fenntartási kötelezettség - a műemléki értékek sajátosságaiból következően - a törvényben megfogalmazott teljes komplexitással érvényesítendő. Nem minden esetben lehet megelégedni a meglévő állapot fenntartásával, a műemlékek védelmének lényeges eleme a műemléki értékek érvényesülése is. Jelentős újdonság a (4) bekezdés szerinti, részleges védelem bevezetésének és érvényesítési szabályának megfogalmazása. Az Európa-szerte elterjedt gyakorlattal ellentétben, a magyar szabályozás mindezideig csak az egész ingatlanra, s annak minden részletére kiterjedő védelmet tette lehetővé. Az egységes kezelhetőség valóságos és látszólagos előnyei mellett számos hátrányos következménye mutatkozott meg ennek. Különösen szembeötlő volt ez olyan esetekben, amikor a védett ingatlan nagykiterjedésű, de a védelem szempontjából közömbös részeivel is foglalkoznia kell a műemlékvédelemnek.

Az általános (pl. építésügyi) és a műemléki hatóság hatáskörének megkülönböztetése miatt is kedvező a részleges védelem bevezetése. A törvény ugyanakkor gondoskodik arról, hogy a részleges védelem esetében is biztosítva legyen a védett rész és a kapcsolódó, nem védett részek harmóniája - a műemlék és környezete analógiájára.

A műemlékek használata

A 10-11. §-hoz

A műemlékek használatának szabályai a korábbiaknál határozottabban és teljesebb körben fogalmazzák meg az eredeti, illetve hagyományos eszmei jelentéstartalom s rendeltetés érvényre juttatásának követelményét.

A műemléki lakóépület helyreállításának, komfortfokozata növelésének támogatásához a lakástámogatási rendszer kibővítése új eszköze a műemlékvédelemnek az elsődleges cél mellett jelentős szociálpolitikai tartalmat is hordozva.

A tűrési kötelezettség

A 12. §-hoz

A műemlékek fenntartásával kapcsolatos hatósági ellenőrzés, illetve az azzal összefüggésben vagy annak nyomán szükségessé váló (pl. kényszer-) intézkedések és más előírások tűrési kötelezettségének rögzítése közérdekből elkerülhetetlen.

A műemlékek megtekintése

A 13. §-hoz

Az előzőkhöz illeszkedik a megtekinthetőség kötelezettségének fenntartása is. Ugyanakkor az utóbbi évek hazai és nemzetközi tapasztalatai egyaránt számos példát szolgáltattak arra, hogy különlegesen veszélyeztetett, illetve fenntarthatóságát tekintve valamilyen okból (akár átmenetileg) instabillá vált helyzetű emlékek látogatását korlátozni indokolt.

A 14. §-hoz

A műemlékek körében külön meg kell határozni azokat, amelyek az egész nemzet szempontjából különlegesen fontosak, kiemelkedő történeti vagy más jellegű értéküknél, szimbolikus jelentéstartalmuknál vagy akár súlyos veszélyeztetettségüknél fogva, s ugyanakkor fennmaradásuk, méltó hasznosításuk a nemzeti tulajdon fenntartása mellett garantálható. Az így meghatározott műemlékekre vonatkozó szabályokban az állami tulajdonformára értelmezve kell a tulajdonosra általánosságban vonatkozó kötelezettségeket érvényre juttatni.

III. fejezet

A MŰEMLÉKVÉDELEM SAJÁTOS TÁRGYAI

Történeti kertek, romemlékek, temetők

A 15-18. §-hoz

A törvény először szabályozza a műemléki védelem néhány, eddig háttérben maradt területét.

A történeti kertek ebben a megközelítésben nem csupán esetleg védelemre méltó természeti értékeiknél fogva, hanem művészeti (kertépítészeti) alkotásként nyernek műemléki védelmet.

A felszín alatti épületmaradványok tekintetében szintén újszerű a műemléki védelem bevezetése, jóllehet a korábbiakban egy-két esetben volt már ilyenre is példa. Az ilyen esetekben fennálló műemléki védettség indoka nagyrészt azonos a 3. § kapcsán előadottakkal.

A temetők védelme a korábbi szabályozásban hiányos, illetve ellentmondásos módon időbeli és egyéb korlátokhoz volt kötve. A temetők és tartozékaik védelmének indokait a normaszöveg részletezi.

IV. fejezet

A MŰEMLÉKVÉDELEM OKTATÁSI ÉS TUDOMÁNYOS KÖVETELMÉNYEI

Oktatási feladatok, tudományos feladatok, a műemlékvédelem és a közgyűjtemények

A 19-21. §-hoz

A törvény - felismerve a műemlékek nemzeti azonosságtudat-formáló jelentőségét, valamint a műemlékvédelem eredményessége érdekében szükséges tudás és műveltség elterjesztésének szükségét - határozottan megfogalmazza a műemlékekkel és védelmükkel kapcsolatos közművelődési és közoktatási feladatokat.

A műemléki értékek felkutatása és védelme, illetve a műemlékvédelmi tevékenység teljes köre tudományos módszerekkel és megalapozottsággal kell hogy megvalósuljon. A műemlék-védelem mindenkori tudományos feladatai végrehajtásában alapvető jelentőségűek az Országos Műemlékvédelmi Hivatalnak a műemlékekre és a műemlékvédelemre vonatkozó gyűjteményei. A törvény gondoskodik arról, hogy ez a történetileg kialakult gyűjtemény 1872. óta meglévő integritását és önállóságát megőrizze.

Jelentős újdonság a valaha egyes műemlékekhez tartozó, de idővel különböző muzeális gyűjteményekbe került töredékek, tárgyi emlékek nyilvántartásának és kezelésének szabálya. Muzeális védelmük érvényesülését nem csorbítva, az e törvényben szabályozott műemléki védelmük további lehetőséget ad a műemléki értékek egységes kezeléséhez, és ezáltal az egykor volt teljesség minél hitelesebb bemutatásához és érvényesítéséhez.

V. fejezet

A MŰEMLÉKVÉDELEM IRÁNYÍTÁSA, SZERVEZETE ÉS FINANSZÍROZÁSA

A műemlékvédelem állami feladatai

A 22. §-hoz

A műemlékvédelem állami, illetve kormányzati feladatait a műemléki értékeknek a nemzet kulturális örökségén belüli jelentősége határozza meg. Ennek megfelelően ezek a műemlék-állományra, s a műemlékvédelem egészére vonatkozó feladatokból, valamint az államnak, mint műemlék-tulajdonosnak sajátos feladataiból tevődnek össze.

A műemlékvédelem nemzetközi súlyú és jelentőségű tevékenység, ezért a nemzetközileg elfogadott normák érvényesítése szintén állami feladat.

A műemlékvédelem pénzügyi eszközei

A 23-25. §-hoz

A törvény új, fontos eleme a védelem pénzügyi eszközeinek meghatározása. Az állami feladatok ellátásához szükséges pénzügyi fedezet biztosítása nélkül eredményes műemlékvédelem nem valósulhat meg. A szabályozás törvényi szinten részleteiben ki nem fejtett, de rendkívül fontos területe a közvetett támogatásként működő kedvezmények bevezetésének kinyilvánítása. A Központi Környezetvédelmi Alapban a forrás létrehozása a műemlékvédelmi feladatok ellátására fordítható keretek bővítésére szolgál.

Az Országgyűlés a Kormány, a miniszter feladatai és a helyi önkormányzatok környezetvédelmi tevékenysége

A 26-30. §-hoz

Az Országgyűlésnek kell meghatároznia a műemlékvédelem feltételrendszerét, ennek keretében a szabályozást és a költségvetést, amely biztosítja a feladatok ellátásának és a kincstári tulajdon fenntartásának a fedezetét.

A műemlékvédelem kormányzati szintű irányításában a környezetvédelmi és területfejlesztési miniszter elsődleges felelőssége mellett továbbra is indokolt érvényesíteni a művelődési és közoktatási miniszter társ-felelősségét.

A műemlékvédelmi feladatok ellátása és sajátos szempontjainak minél hatékonyabb érvényesítése, valamint országos egységességének és tudományos megalapozottságának biztosítása az erre a célra létrehozott szakhivatal közreműködésével történik.

A helyi önkormányzatok szerepe és részvételük a műemlékvédelem érdekeinek érvényesítésében igen jelentős, különösen az építészeti örökség műemléki védettség alatt nem álló részéhez való harmonikus kapcsolódás terén. A törvény ennek megfelelően tárgyalja szerepüket és utal jogalkotói, tulajdonosi és együttműködési-koordinációs jellegű feladataikra.

VI. fejezet

A VÉDETTÉ NYILVÁNÍTÁS

A 31-33. §-hoz

A műemléki értékek körét - természeténél fogva - nem lehetséges egyszer s mindenkorra teljeskörűen meghatározni. Ennek megfelelően, s a védelem tárgyainak meghatározása érdekében szükséges, hogy a védett műemléki értékek vonatkozásában a törvény egyértelmű szabályozást adjon.

Az egyedileg védett műemlékek és környezetük történetileg kialakult, hagyományos kapcsolata meghatározó jelentőségű a műemléki értékek érvényesülése tekintetében. Ezt biztosítja a 31. §-ban megfogalmazott, ex lege érvényesülő területi védelem.

A védetté nyilvánítás célja: a műemléki érték megmentése, fenntartása. Ennek megfelelően a védetté nyilvánítás kezdeményezési lehetőségét teljesen nyitottan kezeli a törvény.

A védetté nyilvánítás tényét a legszélesebb körben szükséges ismertté tenni, ezt a célt szolgálja a 31. §. Ez egyrészt a 4. §-ban igényelt összefogás alapja, másrészt nagymértékben csökkentheti a csupán tudatlanság okozta, de éppúgy pótolhatatlan veszteségeket.

A 34. §-hoz

A vélt, vagy már felismert, de még nem védett alkotások fennmaradását is biztosítani kell - a védetté nyilvánítás bekövetkeztéig is. Ezt szolgálja az ideiglenes védelem jogintézményének bevezetése, amely a korábbi szabályozásban nem létezett, s hiánya számos esetben pótolhatatlan értékek elveszését okozta. A korábbi gyakorlatban nem ritkán a védelem beállta előtt - a szükségképpen fellépő korlátozástól, vagy az értékvédelem következtében fellépő esetleges többletköltségtől való félelmükben - a tulajdonosok, vagy más érdekeltek igyekeztek kész helyzetet teremteni, s ennek meg-akadályozására nem volt jogi eszköz. A védetté nyilvánítási folyamat megindítása így néha éppen a céljával ellentétes eredményhez vezetett.

A védettség megszüntetése

A 35. §-hoz

A védettség megszüntetése az új, egységes védelmi kategória bevezetésének megfelelően lényegében nem hagy mérlegelésnek helyet, csupán azokra az esetekre adja meg az eljárás rendjét, amelyeknél a műemléki érték tényszerűen bizonyított hiánya fennáll.

A műemlékek nyilvántartása

A 36-38. §-hoz

A védett műemléki értékek hatósági nyilvántartása védelmük fontos eszköze, úgy is, mint a naprakész azonosításuk hiteles dokumentuma. Az elmúlt időszak sok esetben kedvezőtlen gyakorlata bizonyította, hogy mekkora veszélyeket rejt magában, ha védettség ténye az ingatlannyilvántartásban nem szerepel. Továbbra is igaz az, hogy a bejegyzés elmaradása a védettség meglétét nem érinti, ez azonban a nemtudásból származó esetleges pusztításokat már nem tudja meg nem történtté tenni. Különösen sok gondot okoz tulajdonosváltások esetében, ha az új tulajdonos már birtokon belül szembesül ingatlanának védettségével, s az ebből a tényből következő esetleges korlátozásokkal. Ilyen esetekben következhet be, hogy a megvalósítani szándékozott gazdasági cél érdekében a műemlék adottságaival össze nem egyeztethető rendeltetést szorgalmaz a tulajdonos, amelyre azonban engedély nem adható.

A műemléki értékek helyszíni megjelölése részben ismertté tételüket, részben védelmüket szolgálja. A törvény - új elemként - a területi védelem esetén is előírja a helyszíni megjelölést.

VII. fejezet

A MŰEMLÉKVÉDELMI FELADAT- ÉS HATÁSKÖRÖK

Műemlékvédelmi igazgatási feladatok

A 39. §-hoz

A szabályozás a műemléki értékek, a műemlékek eredeti arculatának megőrzése érdekében az általános építésügyi előírásoknál szigorúbb előírásokat tartalmaz. A műemlékek használata, rendeltetése és ezzel összefüggésben a tulajdonosi szerepvállalás döntő jelentőségű védelmük szempontjából. A törvény a műemlékekkel - mint ingatlanokkal - való gazdálkodást összhangba hozza a műemlékvédelmi érdekekkel.

A műemléki értékek érvényesülését sajátos helyzetekben a közvetlen védelem hatáskörén kívüleső területen megvalósuló jogügyletek is befolyásolhatják. A jogbiztonság fenntartása mellett ezeknek az eseteknek a megelőzésére, illetve a megoldásuk érdekében követendő eljárási szabályokra kínál - részben új - megoldást e törvényhely.

Műemlékvédelmi hatósági jogkörök

A 40-41. §-hoz

A műemlékvédelmi hatósági engedélyezés - sajátos tárgyánál fogva - bizonyos területeken az általános építési engedélyezési eljárástól eltérő szabályozást is igényel. A műemlékek történetileg kialakult egyedi adottságai nem teszik minden esetben lehetővé az Országos Építésügyi Szabályzatban, illetőleg a szabványokban foglalt előírások betartását (pl.: a megvilágítási követelmények és a meglévő - és természetesen változatlanul megtartandó - kisméretű ablakok közötti ellentmondás; meredek lépcsők; stb.). A szóba jöhető esetek nagy gyakorisága és változatossága rendkívül nehézkessé tenné az egyedi felmentések rendszerének alkalmazását. A hivatkozott általános érvényű szabályozóktól való eltérésnél egyedi, a műemléki értékhez illeszkedő, de az általánossal természetesen egyenértékű megoldás engedélyezhető.

Előzetes nyilatkozat

A 42. §-hoz

A korábbi szabályozásban nem ismert, új szabályozási eleme a törvénynek. Célja elsősorban az, hogy az engedélyköteles beavatkozások, munkálatok feltételeit a lehető legkorábbi fázisban tisztázni lehessen. Alapvetően az építtetők, tulajdonosok (összefoglalóan: az ügyfelek) érdekeit szolgálja azzal, hogy felesleges kiadásoktól és „zsákutcáktól” kímélheti meg őket. Egyben műemléki érdeket is szolgál, hiszen az időben meghatározott feltételek szerint tervezett, engedélyezett és megvalósított munka esetében kerülhetők el a kisebb vagy nagyobb mértékben műemlékkárosító hatású kényszerpályák, kompromisszumok.

A műemlékvédelmi szakhatósági jogkörök

A 43. §-hoz

A műemléki értékekkel kapcsolatos érdekérvényesítés fontos eszköze a szakhatósági közreműködés lehetőségének biztosítása minden olyan eljárás esetében, amelyek nem érintenek közvetlenül egyedileg védett műemléket, de közvetett hatásuk befolyásolja azok megjelenését, érvényesülését.

Műemlékvédelmi hatósági ellenőrzés

A 44. §-hoz

A műemléki értékek folyamatos jó karban tartásának eléréséhez szükséges, hogy állapotukról mindenkor pontos információk álljanak a műemlékvédelmi hatóság rendelkezésére. A hatóság saját ellenőrzési feladatának hatékonyságát növelik a törvényben megfogalmazott együttműködési formák.

Hatósági kötelezés

A 45-46. §-hoz

A műemlékek jó karban tartását, fennmaradását, értékeik zavartalan érvényesülését, méltó használatát - amennyiben szükségessé válik - hatósági eszközökkel kell kikényszeríteni. A korábbi szabályozásban már meglévő elemeket teljes körűvé teszi a törvény.

Amennyiben a tulajdonos az együttműködést végképp megtagadja, illetve arra valamilyen oknál fogva képtelen, a műemlék fennmaradása érdekében kisajátítás is kezdeményezhető.

A kényszermegoldások esetében is érvényesítendő méltányosságot jeleníti meg a műemléki hatóság költségfedezet-vállalási kötelezettsége - a fenntartás és használat tekintetében közvetlenül fel nem merülő munkálatok tekintetében [5. § (3) bekezdés]

Műemlékvédelmi bírság

A 47-49. §-hoz

A műemléki értékeket érintő bármilyen mértékű károkozás, rombolás, pusztítás pótolhatatlan és jóvátehetetlen veszteséget okoz. Feltétlenül indokolt tehát, hogy a szükséges visszatartó erővel rendelkező bírságolás lehetősége megteremtődjék.

A hatósági eljárások szabályai

Az 50. §-hoz

Az államigazgatási eljárás általános szabályaitól való eltérést a műemlékvédelem sajátosságai indokolják. A megalapozott döntések ugyanis csaknem minden esetben széleskörű, legtöbbször tudományos vizsgálat, esetleg tanulmányok, szakvélemények elkészíttetését, illetve különböző szakmai testületek döntését is igénylik. A törvény szerinti új ügyintézési határidők jobban megfelelnek az átlagos európai gyakorlatnak, mint az általános szabályozást követő korábbiak.

VIII. fejezet

A MŰEMLÉKVÉDELEM EGYÉB ESZKÖZEI

Műemlékvédelmi szakmagyakorlási feltételek

Az 51. §-hoz

A műemlékvédelmi szakmagyakorlási feltételek szabályozása a szakszerűtlen beavatkozások, illetve munkavégzés megelőzését szolgálja.

Kisajátítás műemlékvédelmi érdekből

Az 52. §-hoz

A műemléki érték fennmaradásához vagy megfelelő érvényrejuttatásához szükségessé válhat a kisajátítás. A szabályozás új eleme, hogy ezt nemcsak a hatóság, de bizonyos feltételek teljesülése esetén maga a tulajdonos is kezdeményezheti. (Ezt a megoldást a külföldi műemlékvédelmi szabályok többnyire alkalmazzák).

IX. fejezet

MŰEMLÉKVÉDELEM RENDKÍVÜLI ESEMÉNYEK ESETÉN

Az 53-55. §-hoz

Korábban nem szabályozott területe volt ez a műemlékvédelemnek, annak ellenére, hogy a Hágai Egyezmény előírta az aláíró országok ezzel kapcsolatos főbb kötelezettségeit. A jelen szabályozás ezen túlmenően is rendelkezik a megelőzés fázisában, illetve rendkívüli esemény bekövetkezte idején teendő intézkedésekről.

-----STARTING---POINT---VEGE---

X. fejezet

ZÁRÓ RENDELKEZÉSEK

Hatálybalépés

Az 56. §-hoz

Az 1998. január 1-jei hatálybalépés elegendő időt ad az érintetteknek az új szabályok alkalmazásához szükséges felkészülésre.

Átmeneti rendelkezések

Az 57-59. §-hoz

A jelenleg érvényben lévő hivatalos műemlékjegyzékben felsorolt alkotások az elmúlt 120 évben - változó szabályozás mellett - különböző módokon kaptak védettséget. A törvény hatálybalépése utáni egységes kezelést rendezi e szakasz.

Az elővételi jogra vonatkozó részletes szabályozást a törvény alkotásának időpontjában is fennálló jelentősebb mértékű tulajdonmozgás indokolja. A rendelkezések különösen segíteni fogják a történetileg összetartozó, de az idők folyamán valamilyen oknál fogva széttagolódott ingatlanok műemléki érdekből történő egyesítését.

A kincstári műemlékek állapotának áttekintése egyszeri aktuális feladat, amely az állami tulajdonnak a rendszerváltozással együttjáró funkcióváltásából ered.

Felhatalmazások

Az 60. §-hoz

A normaszöveg előző részeiben alacsonyabb szintű szabályozásra hagyott kérdések rendezéséhez szükséges felhatalmazásokat tartalmazza e szakasz.

Módosuló jogszabályok

A 61. §-hoz

A műemlékvédelem, illetve a törvény céljainak érvényesüléséhez szükséges korrekciókat tartalmazza a kisajátítási szabályok kiegészítése.