2015. évi CLVII. törvény indokolása

az emberi jogok és az alapvető szabadságok védelméről szóló, Rómában, 1950. november 4-én kelt Egyezményt módosító 15. Jegyzőkönyv kihirdetéséről

-----STARTING---POINT---ALTALANOS---

Általános indokolás

Az Országgyűlés e törvénnyel felhatalmazást ad az emberi jogok és az alapvető szabadságok védelméről szóló, Rómában, 1950. november 4-én kelt Egyezményt módosító 15. Jegyzőkönyv (a továbbiakban: Jegyzőkönyv) kötelező hatályának elismerésére.

-----STARTING---POINT---RESZLETES---

Részletes indokolás

Az 1. §-hoz

Az 1. § a nemzetközi szerződésekkel kapcsolatos eljárásról szóló 2005. évi L. törvény 7. § (1)-(3) bekezdésének, valamint 10. § (1) bekezdés a) pontjának megfelelően tartalmazza a Jegyzőkönyv kötelező hatályának elismerésére adott országgyűlési felhatalmazást.

A 2-3. §-hoz

A 2. és 3. § a nemzetközi szerződésekkel kapcsolatos eljárásról szóló 2005. évi L. törvény 10. § (1) bekezdés b) pontjának megfelelően rendelkezik az Egyezmény kihirdetéséről, és tartalmazza a Jegyzőkönyv angol nyelvű hiteles szövegét és annak hivatalos magyar nyelvű fordítását.

A Jegyzőkönyv 1. Cikke

Az Egyezmény preambulumához egy új, a szubszidiaritás elvére, valamint a mérlegelési jogkör doktrínájára utaló bekezdés kerül beillesztésre. Ennek célja az, hogy fokozza az Egyezmény transzparenciáját és hozzáférhetőségét, és konzisztenssé tegye az Egyezményt a Bíróság által az esetjogában kifejlesztett mérlegelési jogkör doktrínájával.

Az Egyezményben részes államok kötelesek a joghatóságuk alá eső minden személy számára biztosítani az Egyezményben meghatározott jogokat és szabadságokat, és nemzeti hatóság előtti hatékony jogorvoslatot kötelesek biztosítani minden olyan személy számára, akinek jogát vagy szabadságát megsértették. Az Egyezmény tekintetében a Bíróság értelmezése az irányadó.

A Bíróság joggyakorlata egyértelművé teszi, hogy - az adott ügy körülményeitől, illetve a szóban forgó jogoktól és szabadságoktól függően - a részes államok bizonyos terjedelmű mérlegelési jogkörrel rendelkeznek az Egyezmény alkalmazása és végrehajtása terén. E jogkör azt tükrözi, hogy az Egyezmény az emberi jogok nemzeti szinten történő biztosításához képest kisegítő (szubszidiárius) jellegű, és hogy a nemzeti hatóságok elvileg jobb helyzetben vannak a helyi szükségletek és feltételek megítélésére, mint a nemzetközi bíróság. A mérlegelési jogkör az Egyezményrendszer alapján történő ellenőrzéssel jár együtt. Ebben a vonatkozásban a Bíróságra az a szerep hárul, hogy az állam mérlegelési jogkörének kellő figyelembevételével felülvizsgálja a nemzeti hatóságok által meghozott határozatok Egyezménynek való megfelelését.

A Jegyzőkönyv 2. Cikke

Az Egyezmény 2. cikkébe egy új 2. bekezdés kerül beillesztésre annak megkövetelésére, hogy a jelöltek életkora azon időpontban, amikorra a Parlamenti Közgyűlés az Egyezmény 22. Cikke szerinti, a bírák megválasztása terén rá háruló szerep betöltése érdekében a három jelöltet tartalmazó jegyzéket kéri, 65 év alatt legyen.

E módosítás célja annak lehetővé tétele a magasan képzett bírák számára, hogy a teljes 9 éves hivatalviselési időt kitölthessék, és ilyen módon erősítsék a Bíróság tagságának konzisztenciáját. Az Egyezmény 23. Cikke 2. bekezdésének a jelenleg hatályos szövege azzal a következménnyel jár, hogy egyes nagy tapasztalattal rendelkező bírák számára lehetetlen hivatali idejük kitöltése.

A bírák megválasztásához vezető, a hazai kiválasztási eljárástól a Parlamenti Közgyűlés általi megszavazásig tartó eljárás hosszú. Ezért annak kizárása érdekében, hogy valamely jelölt azért ne tudjon hivatalba lépni, mert az eljárás során betölti a korhatárt, szükségesnek látszott egy kellően biztos, olyan időpont lefektetése, amelyben a 65 éves életkor meghatározásra kerül. A törvény szerint a jelölt életkora azon időpontban kerüljön meghatározásra, amikorra a három jelöltet tartalmazó jegyzéket a Parlamenti Közgyűlés kéri.

A 23. Cikk 2. bekezdése hatályon kívül helyezésre kerül, mivel helyébe a 21. Cikkben bevezetett változások lépnek.

A jelöltválasztó hazai eljárás hosszára figyelemmel a Jegyzőkönyv 8. Cikkének 1. bekezdése rögzíti, hogy a változások csak az azon jegyzékeken szereplő jelöltek vonatkozásában kerülnek alkalmazásra, akiket a Magas Szerződő Felek az Egyezmény 22. Cikke alapján a Jegyzőkönyv hatálybalépését követően nyújtanak be a Parlamenti Közgyűléshez. A korábban benyújtott jegyzékeken szereplő jelöltek - kiterjesztően beleértve a Jegyzőkönyv hatálybalépésének időpontjában már hivatalban lévő, valamint a már megválasztott, de hivatalba még nem lépett bírákat is - továbbra is a Jegyzőkönyv hatálybalépése előtt alkalmazandó szabály hatálya alá esnek, azaz hivatalviselési idejük a 70. életév betöltésekor jár le.

A Jegyzőkönyv 3. Cikke

Az Egyezmény 30. Cikke úgy módosul, hogy a felek többé nem ellenezhetik valamely ügy Kamara általi, Nagykamara számára történő átadását. Az intézkedés célja az, hogy hozzájáruljon a Bíróság esetjogának következetességéhez, kötelezővé téve hatáskörének átadását olyan esetekben, amikor a bevett esetjogtól eltérés várható. A felek ellenzési jogának megszüntetése megerősíti ezt a fejlődést.

Ezen jog megszüntetése a Bíróság előtti eljárások felgyorsítását is célozza olyan ügyekben, amelyek az Egyezmény vagy az ahhoz kapcsolódó jegyzőkönyvek értelmezését vagy alkalmazását érintő lényeges kérdést vetnek fel, illetve amelyekben a meglévő esetjogtól eltérés várható.

Ezzel kapcsolatosan a Kamarával szemben elvárás, hogy szándékáról konzultáljon a felekkel, és kívánatos, hogy a hatáskör-átadás előtt a Kamara a lehető legjobban szűkítse le az ügyet, beleértve az ügy bármely releváns részének elfogadhatatlanná nyilvánítását is.

Ez a módosítás abban a reményben kerül bevezetésre, hogy a jövőben a Nagykamara konkrétabb jelzést fog adni a feleknek a meglévő esetjogtól való potenciális eltérésről, illetve az Egyezmény vagy az ahhoz kapcsolódó jegyzőkönyvek értelmezését vagy alkalmazását érintő lényeges kérdésekről.

A jegyzőkönyv 8. Cikkének 2. bekezdése átmeneti rendelkezést tartalmaz. A jogbiztonság és az előreláthatóság érdekében szükségesnek mutatkozott annak rögzítése, hogy a felek hatáskörátadás-ellenzéshez való jogának megszüntetése nem kerül alkalmazásra azon folyamatban lévő ügyekben, amelyekben a felek valamelyike már a Jegyzőkönyv hatálybalépését megelőzően ellenezte a hatáskör Nagykamara számára történő átadására vonatkozó kamarai javaslatot.

A Jegyzőkönyv 4. Cikke

A Jegyzőkönyv 4. és 5. Cikke az Egyezmény 35. Cikkét módosítja. A 35. Cikk 1. bekezdése azért kerül módosításra, hogy a hazai jogerős határozat meghozatalától számított hat hónapról négy hónapra csökkentse azon időszakot, amelyen belül a kérelmek a Bíróság elé terjeszthetők. A gyorsabb kommunikációs technológiák kifejlődése, valamint a tagállamok belső eljárásaiban hatályos, hasonló hosszúságú határidők voltak a határidő-csökkentés mellett szóló érvek.

A Jegyzőkönyv 8. Cikkének 3. bekezdése átmeneti rendelkezést tartalmaz. A kérelmek Bíróság elé terjesztésére nyitva álló határidő csökkentése csak a Jegyzőkönyv hatálybalépésének időpontját követő hat hónapos időszak lejárta után kerül alkalmazásra annak biztosítása érdekében, hogy a potenciális kérelmezők teljes mértékben tisztában legyenek az új határidővel. Továbbá, az új határidő nem lesz visszamenőleges hatályú, mivel a 4. Cikk nem kerül alkalmazásra azon kérelmek esetében, amikor az Egyezmény 35. Cikkének 1. bekezdése szerinti hazai jogerős határozat az új szabály hatálybalépése előtt került meghozatalra.

A Jegyzőkönyv 5. Cikke

Az Egyezmény 35. Cikke 3. bekezdésének b) pontja úgy módosul, hogy az ügy hazai bíróság általi megfelelő vizsgálatára vonatkozó feltétel törlésre kerül. A „ha az emberi jogok tiszteletben tartása a kérelem érdemének vizsgálatát teszi szükségessé” feltétel megmarad.

A „jelentős előny” elfogadhatósági feltétellel kapcsolatosan bevezetett módosítást illetően nincs átmeneti rendelkezés. A Jegyzőkönyv 8. Cikkének 4. bekezdése szerint ez a módosítás a Jegyzőkönyv hatálybalépésének időpontjától alkalmazandó annak biztosítása érdekében, hogy a rendszer remélt hatékonyság-növekedésének hatása ne legyen késleltetett. Ezért ez a módosítás azon kérelmek tekintetében is alkalmazandó lesz, amelyekkel kapcsolatosan az elfogadhatósági határozat meghozatala a Jegyzőkönyv hatálybalépésének időpontjában még folyamatban van.

A Jegyzőkönyv 6-9. Cikkei

Ezen Cikkek az Európa Tanács keretében készült szerződés általános záró rendelkezéseit tartalmazzák.

A 4. §-hoz

Az első három bekezdés a törvény hatálybalépéséről rendelkezik, a negyedik bekezdés a törvény végrehajtásáért felelős minisztert nevezi meg.