2013. évi CXI. törvény indokolása

a Genfben, 2000. május 26: napján kelt, a Veszélyes Áruk Nemzetközi Belvízi Szállításáról szóló Európai Megállapodáshoz (ADN) csatolt Szabályzat kihirdetéséről és belföldi alkalmazásáról

-----STARTING---POINT---ALTALANOS---

Általános indokolás

Magyarország 2004. május 4-én csatlakozott az ADN Megállapodáshoz, melyet annak hatálybalépése után, a Genfben 2000. május 26. napján kelt, a Veszélyes Áruk Nemzetközi Belvízi Szállításáról szóló Európai Megállapodás (ADN) kihirdetéséről szóló 2009. évi III. törvény hirdetett ki, amelyet a 2010. évi VI. törvény módosított. A 2010. évi VI. törvény már belföldi forgalomra is elrendelte az ADN Szabályzat előírásainak alkalmazását, valamint a végrehajtáshoz szükséges adminisztratív előírásokat is tartalmazta.

A nemzetközi szervezetekben - elsősorban az ENSZ EGB Veszélyes Áru Szállítási munkacsoportjában - folyó munkák eredményeképpen, az alágazati szabályozások nagyobb összhangjának megteremtése és a követelményeknek a tudományos és műszaki fejlődéshez való igazítása érdekében, rendszeresen, kétévente módosulnak az ADN-hez csatolt Szabályzat előírásai. A legutóbbi, 2011, évi módosítást a Genfben, 2000. május 26. napján kelt, a Veszélyes Áruk Nemzetközi Belvízi Szállításáról szóló Európai Megállapodáshoz (ADN) csatolt Szabályzat kihirdetéséről és belföldi alkalmazásáról szóló 2011. évi LXXVIII. törvény hirdette ki.

A módosításokkal korszerűbbek lesznek a biztonsági előírások a veszélyes áruk belvízi szállításában, valamint nagyobb lesz az összhang egyéb közlekedési alágazatok vonatkozó szabályaival.

-----STARTING---POINT---RESZLETES---

Részletes indokolás

Az 1-2. §-hoz

Az ADN Szabályzat 2013. évi szövegét az Országgyűlés törvénnyel hirdeti ki, a nemzetközi szerződésekkel kapcsolatos eljárásról szóló 2005. évi L. törvényben foglaltak szerint.

A 3. §-hoz

A Szabályzat rendelkezéseit a veszélyes áruk belföldi belvízi szállítására is elrendeli alkalmazni a 2. mellékletében foglalt kiegészítésekkel.

A 4. §-hoz

A veszélyes áruk szárazföldi szállításáról szóló, 2008. szeptember 24-i 2008/68/EK európai parlamenti és tanácsi irányelv 5. cikkének (2) bekezdése szerinti esetekben az Európai Bizottság értesítése, illetve a Bizottság által engedélyezett intézkedések végrehajtása a közlekedésért felelős miniszter feladata (amely jogalkotást nem jelent).

Az 5. §-hoz

A 2011. évi LXXVIII. törvénynek a veszélyes áru szállítási biztonsági tanácsadó adatainak nyilvántartására vonatkozó rendelkezései átkerülnek a törvénybe, és kiegészülnek a közhiteles hatósági nyilvántartásra vonatkozó rendelkezéssel.

A 6. §-hoz

Mivel hatályát veszti a 2011. évi LXXVIII. törvény, a közlekedésért felelős miniszter felhatalmazását arra, hogy a veszélyes áru vasúti szállítási biztonsági tanácsadó kinevezésének és képesítésének részletes szabályait rendeletben állapítsa meg, e törvényben meg kell ismételni.

A 7. §-hoz

A módosítások megfelelő - általános és egyes esetekre speciális - átmeneti időket tartalmaznak, ezért a törvény 2013. július 1-jén lép hatályba.

A 8. §-hoz

Az Európai Parlament és a Tanács a veszélyes áruk szárazföldi szállításáról szóló 2008/68/EK irányelve szerint a tagállamoknak egymás közötti nemzetközi forgalmukban az ADN Megállapodáshoz csatolt Szabályzat előírásait kell alkalmazniuk. A veszélyes áruk szárazföldi szállításáról szóló 2008/68/EK európai parlamenti és tanácsi irányelv mellékleteinek a tudományos és műszaki fejlődéshez való második hozzáigazításáról szóló 2012. december 3-i 2012/45/EU bizottsági irányelv pedig az ADN Szabályzat 2013. január 1-jétől hatályos szövegét rendeli alkalmazni. Így a törvény nem csak Magyarország ADN Megállapodásból adódó kötelezettségének tesz eleget, hanem az irányelvnek való megfelelést is szolgálja.

A 9. §-hoz

Hatályon kívül helyezi a 2011. évi LXXVIII. törvényt.