2011. évi CLXXXIX. törvény indokolása

Magyarország helyi önkormányzatairól

-----STARTING---POINT---ALTALANOS--- 

A demokratikus jogállam kiépülésének folyamatában és hatékony működése során elengedhetetlen, hogy érvényesüljön a helyi választópolgárok önkormányzáshoz való joga.

Ezért az 1990-ben szabadon megválasztott Országgyűlés első teendői között hajtotta végre a történelmi jelentőségű helyi rendszerváltoztatást. E változás visszaadta a helyi közösségeknek az önkormányzáshoz való jogát, lehetővé téve a helyi közhatalom demokratikus és önálló gyakorlását.

Az önkormányzati rendszer kialakításakor a legnagyobb hangsúlyt a demokratikus működés, az önkormányzati autonómia, illetve a kormányzati túlhatalmat megakadályozó garanciák kiépítése kapta. Abban a történelmi korszakban ez természetes volt, melynek következményeként a gazdaságossági, hatékonysági, valamint szakmai szempontokat a szükségesnél kisebb mértékben vették figyelembe. A lehető legszélesebb körben érvényesült a helyi önkormányzás joga, így - lélekszámtól függetlenül - valamennyi település választópolgárai élhettek ezen lehetőséggel.

Így egy település-centrikus, nagy autonómiával rendelkező, ugyanakkor széles felelősségre épülő rendszer alakult ki, amely már ekkor magában hordozott több olyan ellentmondást (pl. az elaprózott településszerkezet és a széles feladatrendszer közötti feszültséget), amely később érthető módon működési zavarokhoz vezetett.

A kialakított nagyfokú önállóság ellenére az elmúlt húsz év során folyamatosan szűkült az önkormányzatok mozgástere, a helyi közszolgáltatások biztosítása egyre nagyobb erőfeszítéseket igényelt, a finanszírozás elnehezült a diszfunkcionális elemek egymást erősítő hatására.

E helyzet kialakulásának okai közül alapvetően három tényező emelhető ki. Egyrészt az önkormányzati rendszer belső ellentmondásai, működési zavarai, másrészt a nagy ellátórendszerek elmaradt reformjai - az állam szerepvállalásának tisztázatlansága -, harmadrészt a folyamatosan csökkenő állami támogatások mértéke (miközben a kötelezően ellátandó feladatok száma jelentősen megnövekedett).

Mindezen nehezítő körülmények között fontos hangsúlyozni, hogy az elmúlt 21 év során a demokratikus önkormányzati rendszer betöltötte hivatását, a polgármesterek és a képviselő-testületek munkája nagyban hozzájárult az ország működőképességének fenntartásához.

Napjainkra szakmai és politikai síkon is egyértelművé vált, hogy hazánk önkormányzati rendszere átfogó megújításra szorul.

Az átalakítás során figyelembe kell venni a folyamatban lévő államszervezeti reform hatásait is, különös tekintettel az állam szerepének átértékelésére, bizonyos területeken az állam feladatvállalásának növekedésére, és az ehhez kapcsoló szervezeti változásokra. A megújulást sürgeti a sok elemében radikálisan megváltozott társadalmi, gazdasági, közjogi környezet, az európai uniós tagságból fakadó követelmények és lehetőségek közötti összhang megteremtésének igénye is.

Az Országgyűlés 2011. április 18-án elfogadta, a köztársasági elnök pedig 2011. április 25-én kihirdette Magyarország Alaptörvényét.

Az Alaptörvény 31. cikk (3) bekezdése alapján a helyi önkormányzatokról szóló szabályozást sarkalatos törvény határozza meg. E sarkalatos törvényt az Országgyűlésnek az Alaptörvény hatálybalépéséig, azaz 2012. január 1-jéig meg kell alkotnia.

A törvény az Alaptörvényben adott jogalkotási felhatalmazás alapján a helyi önkormányzati rendszert a meglévő értékek megőrzésével és több új elem beillesztésével újítja meg, megőrizve a demokratikus jogállam alapelveinek a helyi hatalomgyakorlásban is érvényesülő szabályait.

Alapvető cél, hogy a választópolgároknak a helyi önkormányzáshoz való joga változatlanul és hiánytalanul érvényesül, ugyanakkor az önkormányzati szervezet és működés átalakítása segítse elő a közigazgatási szolgáltatások színvonalának emelését.

Általános cél egy olyan modern, költségtakarékos, feladatorientált önkormányzati rendszer kiépítése, amely lehetőséget biztosít a demokratikus és hatékony működésre, ugyanakkor - a választópolgárok önkormányzáshoz való kollektív jogait érvényre juttató és védendő módon -szigorúbb (felügyeleti jellegű) kereteket szab az önkormányzati autonómiának, ugyanakkor átalakítja az összeférhetetlenség szabályait is.

Hangsúlyozni kell, hogy az önkormányzati rendszer kereteinek megváltoztatása - az ágazati rendszerek reformja nélkül - csak „félmegoldást” eredményez, így célszerű és ésszerű ezen rendszerek együttes felülvizsgálata. Az önkormányzati rendszert alkalmassá kell tenni a megújult struktúrák befogadására, működtetésére. A határozott, ugyanakkor megfontolt megújítás lehetővé teszi az olyan társadalmi szintű feladatok kezelését, amelyek például az uniós tagságból, a kibontakozó globalizáció hatásainak, a gazdasági-társadalmi folyamatoknak a változásaiból következnek.

Az állam közjogi szerepének átértékelése folyamatában szükséges az önkormányzati rendszer és az Alaptörvény elfogadása után átalakuló közjogi környezet összehangolása. Ezért következetesen alkalmazni kell a többszintű szabályozást.

Kiemelt cél az önkormányzati kötelező feladatok jelenleginél pontosabb, egyértelműbb, differenciáltabb meghatározása, a térségi összefogás kiteljesítése, a választópolgárok érdekeinek és igényeinek megfelelő társulási rendszer kialakítása.

Szükséges az önkormányzatok pénzügyi-gazdasági helyzetének megszilárdítása, biztosabb, új alapokra helyezése, átláthatóbb és egyben kötöttebb finanszírozási rendszer kialakítása, az önkormányzatok adósságállományának hatékony kezelése, valamint mindezek érdekében a gazdálkodás ellenőrzésének szigorítása.

-----STARTING---POINT---RESZLETES---

Az 1. §-hoz

Az értelmező rendelkezések között definiálja a törvény a választópolgár, és a kormányhivatal fogalmát, valamint rögzíti a képviselő-testület határozatának fajtáit.

A 2-9. §-hoz

Az európai értelemben vett jogállam demokratikus helyi közigazgatása a törvényeknek alárendelt szabad önkormányzás révén valósul meg.

A törvény a magyar önkormányzati hagyományokra építve, figyelembe véve az Európai Önkormányzati Charta elveit, azokat összhangba hozva a hazai sajátosságokkal meghatározza a helyi önkormányzás alapvető fogalmi elemeit, megnevezi alanyát, tárgyát, tartalmát.

Alapelvi jelentőséggel bír, hogy a helyi önkormányzás alanya a helyi választópolgárok közössége, az önkormányzati jogok tehát a közösséget - és nem testületeket, személyeket - illetik meg.

Jogállamban a jogok mellé jogi és erkölcsi kötelezettségek társulnak.

Ezek azonban már az egyén szintjén is értelmezhetőek.

A törvény ezért utal nyomatékosan az állampolgári felelősségérzetre és az együttműködés követelményére, figyelemmel Magyarország Alaptörvénye Alapvetés című fejezetének O) cikkére is: „Mindenki felelős önmagáért, képességei és lehetőségei szerint köteles az állami és közösségi feladatok ellátásához hozzájárulni”.

A települési és területi önkormányzatok elkülönítése, a települési önkormányzatok típusainak tételes felsorolása a differenciált feladattelepítés bázisául is szolgál.

A törvény az Alaptörvénnyel összhangban helyi szinten is elkülöníti a hatalomgyakorlás közvetett (választott képviselők útján) és közvetlen (helyi népszavazással történő) formáit.

A demokratikus jogállam alapelveiből következően elsőbbséget élvez a képviseleti demokrácia, a népszavazás a hatalomgyakorlás kivételes formája.

A törvény garanciális jelleggel szögezi le, hogy „A helyi önkormányzatok által ellátott, az Alaptörvény 32. cikk (1) bekezdésében rögzített feladat- és hatáskörök jogszerű gyakorlása alkotmánybírósági és bírósági védelemben részesül”.

Ez a rendelkezés biztosítja, hogy a helyi önkormányzatok betölthessék alkotmányos szerepüket, jogaik sem jogalkotással, sem a jogalkalmazás során ne sérülhessenek.

Az állam egyik legerősebb jogosítványa a közhatalom gyakorlása

Ez a jog az államszervezet részeként a helyi önkormányzatot is megilleti.

Ebből következik, hogy a demokratikus módon, széles körű nyilvánosság körülményei között, jogszerűen kifejezett közakarat érvényre jutása a legális erőszak eszközeivel is kikényszeríthető.

Helyi szinten így teljesedik ki az az alkotmányos alapelv, amelyet Magyarország Alaptörvénye Alapelvek című fejezetének B) cikkében a (3) pont így fogalmaz meg: „A közhatalom forrása a nép”.

A helyi önkormányzás tartalmi elemei között hangsúlyosan jelenik meg az önállóság fogalma.

A helyi önállósághoz való jog a helyi szabadságot jelenti.

Az önkormányzat a feladat- és hatáskörébe tartozó önkormányzati ügyekben - törvény keretei között - önállóan mérlegelhet.

A helyi közügyekben jelenik meg az önállóság legtöbb eleme.

Ezért is fontos, hogy a törvény meghatározza a helyi közügy alapvető fogalmi elemeit.

Az önállósághoz való jog természetesen nem jelenti a helyi önkormányzat teljes függetlenségét.

A nemzeti szuverenitást megtestesítő Országgyűlés törvényei behatárolják a helyi önkormányzatot, az állami törvényességi felügyelet ellenőrzi az önkormányzati önállóság jogszerű gyakorlását.

A demokratikus követelményekre utaló rendelkezések és az azokra épülő társadalmi gyakorlat kiszélesítik a közhatalom társadalmi alapjait, a helyi közakaratnak rendelik alá az önkormányzathoz tartozó közszolgáltatásokat, széles körben biztosítják az állampolgárok közügyekben való részvételét, ami legközvetlenebbül helyi szinten gyakorolható.

A demokrácia legitimációs bázisának szélesítését szolgálják azok a rendelkezések, amelyek arra kötelezik a helyi önkormányzatot, hogy feladatai ellátása során támogassa a lakosság önszerveződő közösségeit, működjön együtt e közösségekkel, és biztosítsa a helyi közügyekben való széles körű állampolgári részvételt.

A képviselő-testület felelőssége, hogy biztosítsa e követelmények teljesítésének szervezeti, személyi, tárgyi és anyagi feltételeit.

Fontos társadalmi érdek, hogy az Alaptörvény Alapvetés című fejezetének O) cikkében foglalt - korábban már idézett - követelmény a helyi önkormányzás gyakorlása során is érvényre jusson.

Ezért a törvény olyan ősi etikai és jogi értékeket emel az alapelvi rendelkezések szintjére, mint az öngondoskodás, az önfenntartó képesség erősítése, az együttműködés, a rendeltetésszerű joggyakorlás kötelezettsége, a joggal való visszaélés tilalma.

Az öngondoskodás, önfenntartás igénye két irányban is megjelenik.

Részben az önkormányzat és a központi források, részben az állampolgár és az önkormányzat viszonyában.

Méltánylandó igény és össznemzeti érdek, hogy a helyi önkormányzat mindent megtegyen a helyi lehetőségek feltárása, kiaknázása terén.

Ezért bizonyos esetekben az öngondoskodás megléte a központi forrásokhoz való hozzájutás feltétele is lehet.

Hasonló követelmény érvényesíthető az állampolgár és a helyi közösség viszonyában.

Ezért is fogalmazza meg a törvény a tervszerű öngondoskodás, a közösségre háruló terhek enyhítésének igényét és azt, hogy a helyi választópolgár képességei szerint köteles hozzájárulni a közösségi feladatok ellátásához.

Az emberi közösségek akkor életképesek, akkor élhető egy település, ha megvannak és működnek az együttélés alapvető íratlan és írott szabályai.

Az ilyen normákat jelentős részben a helyi sajátosságok alakítják, generális érvényű taxatív felsorolásuk lehetetlen.

Arra azonban van lehetőség, hogy a képviselő-testület - széles körű társadalmi támogatottsággal - a legalapvetőbb szabályokat rendeletbe foglalja és megszegésüket - szigorúan alkotmányos keretek között - szankcionálja.

Ugyancsak az állampolgári öngondoskodás, együttműködési készség erősítését szolgálja az a felhatalmazás, amely szerint a képviselő-testület - törvényi felhatalmazás alapján - egyes közszolgáltatások igénybevételét rendeletében feltételekhez kötheti.

A rendeltetésszerű joggyakorlás elve, a joggal való visszaélés tilalma, az együttműködés követelménye a magánjogban ősidők óta létező, részletesen kidolgozott jogintézmény. Indokolt, hogy ezek a követelmények a közjogi rendszerekben is minél szélesebb körben érvényre jussanak.

Annak, hogy a törvény ezeket a törvényi alapelv szintjére emelte, jelentős gyakorlati következménye is van. Az ezekkel ellentétes magatartás a törvényességi felügyeleti, illetőleg a bírósági eljárás keretében is értékelhető.

A 10-12. §-hoz

Az önkormányzás lényegi eleme a helyi közügyek intézése, a helyi közhatalom gyakorlása. A törvény első fejezetben megfogalmazott definíciója szerint a helyi közügyek körébe elsődlegesen azok a közszolgáltatások tartoznak, amelyeket a lakossági igényekre és a helyi sajátosságokra figyelemmel az önkormányzatok hatékonyan tudnak ellátni.

Annak érdekében, hogy a helyi önkormányzatok feladatrendszere azonos szempontok alapján legyen kialakítható, a törvény meghatározza a feladatok típusait és a feladat-telepítés elveit.

Ennek keretében rögzíti, hogy az önkormányzati feladat-és hatásköröknek két alaptípusát különböztethetjük meg: a kötelező és az önként vállalt feladatokat.

Garanciális szabály, hogy a helyi önkormányzatnak törvény állapíthat meg kötelező feladat- és hatáskört. Az Alaptörvény szerint a feladat-ellátáshoz biztosítani kell az arányos költségvetési, illetve más vagyoni támogatást.

A törvény lehetőséget biztosít a helyi önkormányzatnak, hogy messzemenően figyelembe vegye a lakossági igényeket, és a hatáskörébe utalt kötelező feladatain túl önként vállalja a helyi képviselő-testület, vagy a helyi népszavazás döntésével bármely olyan helyi közügy önálló megoldását, amelyet jogszabály nem utal más szerv hatáskörébe.

Elsődleges azonban a kötelező feladatok biztosítása, ezért a törvény rögzíti, hogy az önként vállat feladatok megoldása nem veszélyeztetheti a törvény által kötelezően előírt önkormányzati feladat- és hatáskörök ellátását. További korlát hogy a fakultatív feladatok finanszírozása a saját bevételek, illetve az erre a célra biztosított külön források terhére lehetséges.

A törvény alapelvként rögzíti, hogy a helyi önkormányzatoknak egymástól eltérő feladat- és hatáskörei lehetnek. Fontos eleme az új szabályozásnak, hogy a kötelező feladat- és hatáskört differenciáltan, a helyi önkormányzatok eltérő adottságaira - gazdasági teljesítőképességére, lakosságszámra - figyelemmel kell megállapítani.

Garanciális jelentősége van annak a rendelkezésnek, hogy a hatáskör telepítésével egyidejűleg - az ágazati jogszabályokban - meg kell határozni a feladat- és hatáskörellátás minimális szakmai, személyi, tárgyi és gazdasági feltételeit, valamint módját.

A szabályozás lehetővé teszi, hogy a nagyobb teljesítőképességű, lakosságszámú települési önkormányzat számára előírt kötelező feladatot más települési önkormányzat önállóan vagy társulásban átvállalhassa. Az átvállalás alapfeltétele a feladat törvényi címzettjének egyetértése. Ennek garanciális jelentősége van, hiszen az átadással nem szűnik meg a feladat eredeti címzettjének ellátási felelőssége, a szolgáltatás-nyújtási kötelezettség „feléled”, ha az átvállaló felhagy a feladat ellátásával. Ezért az ellátási kapacitások optimális kihasználása érdekében szükséges a jóváhagyás. A törvény a feladatátvállalás egyéb feltételeit is meghatározza, amelyek a feladatellátás szakmai színvonalának, költséghatékonyságának követelményét hivatottak biztosítani.

A 13-17. §-hoz

A törvény rögzíti a helyi önkormányzat ellátandó feladatait. A felsorolás nem konkrét, tételes feladat-és hatáskör telepítés. Ez az ágazati, szakmai törvények feladata, melyek az adott társadalmi viszony átfogó szabályozásának részeként határozzák meg többek között az állam és a helyi önkormányzatok közötti feladatmegosztást a törvényben rögzített elvek szerint (pl. kötelező differenciálás). Tételes hatáskör-telepítést a törvény csak kivételesen tartalmaz, ha nincs a szabályozandó kérdéskör tekintetében ágazati törvény. Ennek megfelelően határozza meg a törvény a helyi közbiztonság önkormányzati feladatait.

A közfoglalkoztatás céljának eléréséhez, társadalmi rendeltetése betöltéséhez nagymértékben hozzájárul, ha a közfoglalkoztatás helyben történik, és a helyi közösség közvetlenül értékelheti a munka eredményét.

Kiemelt érdek az Európai Unió, illetve más nemzetközi szervezetek felé fennálló kötelezettségek teljesítése, melyet nem veszélyeztethet a helyi önkormányzat jogsértő mulasztása. Ezért a törvény lehetővé teszi, hogy a Kormány magához vonja a kötelezettséggel összefüggő beruházás megvalósítását. E döntés azonban a Fővárosi Törvényszéknél megtámadható.

Települési és a fővárosi önkormányzat létrehozhat olyan szervezetet, amely a helyi közbiztonság, vagyon és más értékek védelmére jön létre, s feladatát együttműködési megállapodás alapján a rendőrség szakmai felügyelete mellett végzi.

A 18. §-hoz

A korábbi szabályozással szemben a jövőben az államigazgatási feladat-és hatáskörök döntő többségét az államigazgatási szervek látják el, az önkormányzati szervezetrendszerben csak kivételesen marad ilyen feladat, jelentősen csökkentve ezzel a helyi önkormányzatok terheit.

A törvény az államigazgatási hatáskörök telepítésének szabályait tartalmazza, mely szerint törvény vagy törvény felhatalmazása alapján kormányrendelet kivételesen a polgármestert, a főpolgármestert, a megyei képviselő-testület elnökét államigazgatási hatáskörrel ruházhatja fel.

Országos államigazgatási feladatok - honvédelmi, polgári védelmi, katasztrófa-elhárítási ügyek - helyi irányításában és végrehajtásában törvény vagy törvény felhatalmazása alapján kormányrendeletben előírtaknak megfelelően a polgármester, a főpolgármester, a megyei képviselő-testület elnöke vesz részt.

Garanciális szabály, hogy a törvényben meghatározott államigazgatási feladat, hatósági hatáskör megállapításával egyidejűleg a központi költségvetésben biztosítani kell az ellátásukhoz szükséges anyagi forrást. Továbbá, hogy a saját államigazgatási feladatkörben, illetve hatáskörben eljáró hatáskör címzettjét a képviselő-testület nem utasíthatja, döntését nem bírálhatja felül.

A 19-21. §-hoz

A törvény az egyes településtípusokra vonatkozóan a feladat-telepítés meghatározó elveit tartalmazza, az önkormányzati feladatellátás részletes szabályainak kidolgozását az ágazati törvények hatáskörébe utalja. A szabályozás az önkormányzatok teherbíró képességére figyelemmel a differenciált hatáskör telepítés elvén alapul.

A megyei jogú város önkormányzata sajátos státusszal rendelkezik. Egyrészt biztosítja a megye egészére, illetve nagy részére kiterjedő közszolgáltatásokat, valamint területén ellátja a megyei önkormányzat feladat-és hatásköreit is. A törvény a fejezet alkalmazásához szükséges értelmező rendelkezéseket is tartalmazza.

A 22-26. §-hoz

A törvény szerint - hasonlóan a jelenlegi rendszerhez - a főváros kétszintű önkormányzata a fővárosi és a kerületi szintű települési önkormányzatokból áll, ugyanakkor hatékonyabb eszközöket biztosít a fővárosi képviselő-testületnek a főváros jelenleginél gazdaságosabb és hatékonyabb működtetéséhez.

A fővárosi képviselő-testület a főváros egészét érintő települési önkormányzati feladatokat, továbbá mindazokat a terület- és településfejlesztési, valamint területrendezési és településüzemeltetési feladatokat látja el, amelyek a szomszédos területi önkormányzattal történő együttműködéshez, illetve a fővárosnak az országban betöltött különleges szerepköréhez kapcsolódnak.

A fővárosi kerületi önkormányzatok önállóan gyakorolják a települési önkormányzatokat megillető valamennyi feladat- és hatáskört, amelyet törvény nem utal a fővárosi önkormányzat feladat- és hatáskörébe, továbbá ellátják mindazokat az önként vállalt önkormányzati feladatokat, amelyek kizárólag egy kerületet érintenek.

Helyi adó bevezetésére és működtetésére a fővárosi és a fővárosi kerületi önkormányzat is jogosult, azzal, hogy a részletes szabályokat törvény tartalmazza.

A 27. §-hoz

A megyei önkormányzat területi önkormányzat. A megye szerepének újragondolása eredményeként a törvény a megyei önkormányzat kötelező feladataként a területfejlesztést vidékfejlesztést és a területrendezést határozza meg. A törvény a megyei önkormányzat elnökének megválasztására vonatkozó szabályokat is tartalmazza. Az elnök gyakorolja a főjegyző (aljegyző) tekintetében a munkáltatói jogokat. A megyei önkormányzat képviselő-testületére vonatkozó speciális szabályokat tartalmazza a rendelkezés, figyelemmel arra, hogy egyebekben a helyi önkormányzat működésére vonatkozó rendelkezéseket kell megfelelően alkalmazni.

A 28-31. §-hoz

Az önkormányzati képviselők a választópolgárok többségének bizalmát élvezve nyerik el megbízatásukat, e választás alapozza meg az önkormányzat egészéért való felelősség által áthatott képviselői jogokat és kötelezettségeket. A tisztség felelősségteljes voltát hivatott megjeleníteni a képviselő-testület előtti eskü vagy fogadalomtétel normaszövegben történő rögzítése.

A törvény rögzíti, hogy a képviselő jogai és kötelezettségei megválasztásával keletkeznek és a megbízatás megszűnésével szűnnek meg. A törvény ennek megfelelően meghatározza azon eseteket, amikor az önkormányzati képviselő megbízatása megszűnik. A lemondás formai és tartalmi szabályait a törvény tartalmazza.

A 32-34. §-hoz

Az önkormányzati képviselők jogai és kötelességei - megválasztásuk módjától függetlenül - azonosak.

A képviselő-testület munkája az egyes önkormányzati képviselők tevékenységén alapul. A képviselők döntéshozatalban való részvétel mellett közreműködnek a döntések előkészítésében és végrehajtásában, és a végrehajtás ellenőrzésében. A képviselői munka ellátásához nélkülözhetetlen, hogy a döntéshozók a megfelelő információk birtokában legyenek, és adott esetben - a település érdekeit szem előtt tartva - saját véleményüknek is hangot adjanak. A képviselői feladatok zökkenőmentes ellátása érdekében elkerülhetetlen a munkahelyen történő munkavégzés alóli mentesítés. A köz érdekében végzett tevékenység miatti mentesítés anyagi terhei nem háríthatók a munkáltatókra, ezért a törvény kimondja, hogy a képviselő emiatt kiesett jövedelmét a képviselő-testület téríti meg. A felelősségteljes képviselet ellátásának minimumát is rögzíti a törvény, amely alapvető iránymutatásul szolgál mind a képviselőnek, mind a képviselő-testületnek (köteles a testületi üléseken megjelenni, köteles rendszeres kapcsolatot tartani választóival, köteles évente egy alkalommal a választópolgárokat tájékoztatni). Garanciális szabály a kötelezettségeit megszegő képviselő esetében, hogy vele szemben szankcióként alkalmazható a tiszteletdíjának, illetőleg a természetbeni juttatásának csökkentése, megvonása.

Továbbra is megmarad tanácsnokok választásának lehetősége, akik a testület által meghatározott feladatkörök felügyeletét látják el.

A 35. §-hoz

A közpénzekkel való felelős gazdálkodás biztosítása érdekében meghatározásra került, hogy a képviselői tiszteletdíj, illetve természetbeni juttatás csak az önkormányzat saját bevételei terhére állapítható meg, valamint emelhető meg. Ehhez igazodik azon szabály, hogy csak a képviselői tevékenységgel összefüggő, képviselő által megelőlegezett, szükséges, számlával igazolt költségeket kell a részére megtéríteni. Az, hogy a képviselői tiszteletdíj és egyéb juttatás közérdekű adat, szintén a közpénzek átláthatóságát, nyomonkövethetőségét erősíti.

A 36. §-hoz

A képviselői megbízatás természeténél fogva közbizalmi jellegű, így a törvény rögzíti, hogy e magas erkölcsi mércének a tisztséget betöltőnek mindenkor meg kell felelnie. Az összeférhetetlenségi szabályok új szemléletű megalkotásának az volt az indoka, hogy egyrészt ne az egyes konkrét tisztségek kerüljenek felsorolásra, hanem a hatalmi ágak elválasztásának elve tükröződjön a kinevezési jogkör gyakorlója által meghatározott tisztségek, pozíciók összeférhetetlenné nyilvánításában. Másik nagy elhatárolási csoport az összeférhetetlenség szempontjából a döntési helyzetben lévő képviselő gazdasági függetlenségének, befolyásmentességének biztosítása. Harmadik kategóriát képez az egyéb összeférhetetlenségi okok csoportja.

A 37. §-hoz

Az összeférhetetlenségi eljárás mind az eljárás alá vont személy, mind az eljárásban részt vevők számára tartalmaz garanciális szabályokat. Új elemként rögzíti a törvény, hogy amennyiben a képviselő észleli az összeférhetetlen helyzet (ok) fennállását, ám annak megszüntetésére - külön jogszabályi rendelkezés miatt - 30 napon belül nincs mód, a törvény lehetőséget biztosít az összeférhetetlenségi eljárás mellőzésére. E lehetőség csak akkor áll fenn, ha a képviselő az általa tett és a jogviszony megszüntetéséről szóló, az arra jogosult által írásban megerősített lemondó nyilatkozatát az összeférhetetlenségi bizottságnak határidőben átadja.

Amennyiben azonban a képviselő az összeférhetetlenségi helyzetet a törvény adta lehetőségeken belül nem szünteti meg, vele szemben az összeférhetetlenségi eljárást meg kell indítani. Az eljárást bármely képviselő, bizottság indítványozhatja, amely alapján - az összeférhetetlenségi bizottság javaslata figyelembevételével - a képviselő-testület a következő ülésén (de legkésőbb a kezdeményezést követő 30 napon belül) határozattal dönt arról, hogy a körülmények fennállnak-e, amennyiben igen akkor, kimondja az összeférhetetlenséget.

A képviselői tisztség, illetve azon túl a helyi közélet tisztaságát további garanciális szabályok biztosítják. Ilyen például az, hogy az összeférhetetlenséget kimondó határozatot a fővárosi és megyei kormányhivatalnak is kézbesíteni szükséges. Itt említhető meg továbbá, hogy bárki kezdeményezheti az összeférhetetlenség megállapítását a jegyzőnél, amelynek velejárója, hogy a kezdeményezést haladéktalanul továbbítani kell az összeférhetetlenségi bizottságnak kivizsgálásra.

Az összeférhetetlenségi szabályokkal való visszaélések megelőzése érdekében a törvény jogorvoslati lehetőséget biztosít az érintett képviselőnek. Ennek eredményeképpen végső soron az összeférhetetlenség kérdésében a fővárosi, megyei bíróság döntése tekinthető az eljárást lezáró, végleges cselekménynek.

A képviselői tisztséggel járó magas erkölcsi elvárások maradéktalan betartása érdekében a törvény rendelkezik arra az esetre is, ha az összeférhetetlen helyzet fennáll ugyan, ám a képviselő-testület nem, vagy jogszabálysértő módon dönt az összeférhetetlenség tárgyában. Erre az esetre szolgál megoldásként a fővárosi és megyei kormányhivatal számára biztosított - közvetlenül a bíróságnál kezdeményezendő - összeférhetetlenségi eljárás, melyre a másodfokú jogorvoslat biztosítása mellett az általános szabályokat kell alkalmazni.

A törvény egyértelműen rögzíti, hogy összeférhetetlenség esetén mikor szűnik meg a képviselő tisztsége.

A 38. §-hoz

Az összeférhetetlenség jogintézményéhez hasonlóan a törvény rendelkezik a képviselői tisztség betöltéséhez szükséges társadalmilag elvárt, méltó magatartás mércéjéről is. A méltatlansági szabályok meghatározásával megjelölésre kerülnek azon esetek, amelyek bekövetkeztekor a képviselő méltatlanná válik e tisztség további betöltésére. A törvény a méltatlanság bevezetésével éles cezúrát alkalmaz, figyelemmel arra, hogy az itt meghatározott feltételek bekövetkezése jellemzően nem az egyes tisztségek, pozíciók betöltéséhez kapcsolódik, hanem a képviselő magatartásának egyenes következménye. Itt említhető meg okként a közügyek gyakorlásától való jogerős eltiltás, szándékos bűncselekmény miatt jogerős szabadságvesztésre ítélés, kényszergyógykezelés elrendelése vagy az állammal, önkormányzattal szemben (60 napon túl) fennálló köztartozás, felszámolás során felelősség ki nem elégített követelésért, bírósági eljárást lezáró bírói döntés végrehajtásának akadályozása, összeférhetetlenségi ok elhallgatása.

A méltatlanság jogintézményével való visszaélések megelőzése érdekében a törvény garanciaként rendeli alkalmazni az összeférhetetlenségi eljárásra vonatkozó szabályokat, a méltatlansági eljárás során is. A méltatlan helyzet felderíthetősége érdekében az eljáró bíróság kötelezettségeként rögzíti a törvény a méltatlansági ok bekövetkeztéről történő értesítést a képviselő-testület, illetve a fővárosi és megyei kormányhivatal felé.

Szintén az önkormányzati képviselő tisztségével kapcsolatos közbizalmat hivatott megerősíteni a törvény azon rendelkezése, mely szerint az e tisztséget betöltőnek kötelező kérelmeznie az állami adóhatóságnál a köztartozásmentes adózói adatbázisba történő felvételét. A választópolgárok közélet tisztaságába vetett hitének növelését szolgálja a törvény azon rendelkezése, mely szerint az állami adóhatóság köteles értesíteni a képviselő-testületet, illetve egyéb szerveket, hogy a képviselőnek köztartozása keletkezett.

A 39. §-hoz

A helyi közpénzekkel való felelős gazdálkodás, ezáltal a közélet tisztaságának gazdasági szempontból történő biztosítása érdekében a törvény részletesen tartalmazza a vagyonnyilatkozat-tételi eljárásra vonatkozó rendelkezéseket. Ennek keretén belül meghatározásra került, hogy a képviselő megválasztásától, majd ezt követően minden év január 1-jétől számított 30 napon belül a törvény melléklete szerinti vagyonnyilatkozatot köteles tenni. Igaz ez saját maga, a vele közös háztartásban élő házas- vagy élettársának, valamint gyermekének vonatkozásában is. E kötelezettség elmulasztása esetére szankcióként határozza meg a törvény azt, hogy a képviselő a vagyonnyilatkozat-tételi kötelezettsége teljesítéséig a tisztségéből fakadó jogait nem gyakorolhatja, illetve semmiféle juttatásban nem részesülhet az önkormányzattól. A képviselői vagyonnyilatkozat nyilvánosságra hozatali kötelezettsége, illetve az, hogy a vagyonnyilatkozattal kapcsolatos eljárást a vagyonnyilatkozat-vizsgáló bizottságnál bárki kezdeményezheti - az adatvédelmi szabályok figyelembevétele mellett -, mind a közélet tisztaságát hivatott garantálni.

A 40. §-hoz

Figyelemmel arra, hogy a képviselő-testület bizottságának nem képviselő tagja adott esetben a képviselőhöz hasonló döntési pozícióba kerülhet, közel azonos felelősséggel járó funkciót tölthet be, indokolt, hogy e személyekre is megfelelően alkalmazni kelljen a képviselőre vonatkozó összeférhetetlenségi, méltatlansági szabályokat. Itt szükséges megemlíteni, hogy a képviselő-testület bizottságának nem képviselő tagja e tisztséget a képviselő-testület diszkrecionális döntése alapján töltheti be, azaz e döntés bármikor módosítható (visszavonható), ezért e jogkörre való tekintettel a jogorvoslati garanciák okafogyottá válnak, így a törvényben mellőzésre kerültek.

A 41-42. §-hoz

A rendelkezések a képviselő-testület működésének, döntéshozatalának azon alapkérdéseit tartalmazzák, amelyek törvényi szintű szabályozást igényelnek, valamint amelyek az önkormányzati értékek, a demokratikus és a törvényes működés érvényesítését, a nyilvánosságot, a nemzetiségi vélemények figyelembevételét szolgálják.

Az önkormányzati feladatok címzettje a képviselő-testület, azonban a feladat-ellátásban részt vesznek a képviselő-testület szervei is. A törvény a képviselő-testület szerveként jelöli meg: a polgármestert, a megyei képviselő-testület elnökét, a képviselő-testület bizottságait, a részönkormányzat testületét, az polgármesteri hivatalt, a megyei, illetve a közös önkormányzati hivatalt, a jegyzőt, továbbá a társulást. A képviselő-testület dönt arról, hogy a szervei milyen feladatokat végezzenek el, illetve milyen önkormányzati hatáskört ruház át rájuk.

A képviselő-testület meghatározó szerepének biztosítása érdekében rögzíti a törvény azokat az önkormányzati ügyeket, amelyekben kizárólag a képviselő-testület dönthet, amelyeket nem ruházhat át.

Az önkormányzati alapfeladatokkal összhangban a képviselő-testület a feladatkörébe tartozó közszolgáltatások biztosítása céljából önkormányzati intézményt, gazdasági társaságot, más szervezetet alapíthat. Törvény előírhatja, hogy egyes közszolgáltatásokat csak meghatározott szervek útján lehet ellátni. Ennek oka, hogy egyes közszolgáltatásoknál korlátozni indokolt az önkormányzat feladat-ellátási szabadságát (pl. parkolás). A törvény szerint - többek között - csak többségi önkormányzati tulajdonban álló, jogi személyiséggel rendelkező gazdasági társaság, vagy e gazdasági társaság többségi tulajdonában álló, jogi személyiséggel rendelkező gazdasági társaság láthat el egyes közszolgáltatási feladatokat, ha az ágazati törvény így rendelkezik. A következő általános önkormányzati választásoktól csak kizárólagos önkormányzati tulajdonú gazdasági társaság láthatja el a fenti feladatokat.

A törvény garanciális jelleggel meghatározza azon hatásköröket, melyeket kizárólag a képviselő-testület gyakorolhat.

A 43-46. §-hoz

A képviselő-testület működésével kapcsolatban a törvény csak a garanciális jellegű rendelkezéseket határozza meg, a részletes szabályok kialakítására a testület jogosult, a szervezeti és működési szabályzatról szóló rendeletében (SZMSZ).

A törvény külön rendelkezik az alakuló ülésről, melyet a választást követő 15 napon belül kell megtartani. A törvény rögzíti azon ügyeket is, melyekről a testületnek döntenie kell az alakuló ülésén.

A törvény rögzíti, hogy a képviselő-testület szükség szerint, de évente legalább hat ülést tart. Az ülést össze kell hívni a települési képviselők egynegyedének vagy a képviselő-testület bizottságának, a kormányhivatal indítványára.

A képviselő-testület elnöke a polgármester, így az ülés összehívásának és vezetésének a joga és kötelezettsége is a polgármestert illeti. A polgármesteri tisztség betöltetlensége, illetve a polgármester távolléte, akadályoztatása esetén az alpolgármester hívja össze a testület ülését (több alpolgármester esetén a polgármester által kijelölt alpolgármester). Ezen túl az SZMSZ-ben rendelkezni kell a polgármesteri és alpolgármesteri tisztség egyidejű betöltetlensége, tartós akadályoztatása esetére arról, hogy ez esetben ki hívja össze és vezeti a képviselő-testület ülését.

A testület ülése nyilvános, de törvényben meghatározott esetben zárt ülést tart, vagy zárt ülést tarthat a képviselő-testület. Kötelezően zárt ülést tart önkormányzati hatósági, összeférhetetlenségi, méltatlansági, kitüntetési ügy tárgyalásakor, fegyelmi büntetés kiszabása, valamint vagyonnyilatkozattal kapcsolatos eljárás esetén; az érintett kérésére zárt ülésen tárgyalnak és döntenek a választás, kinevezés, felmentés, vezetői megbízás adása, illetőleg visszavonása, fegyelmi eljárás megindítása és állásfoglalást igénylő személyi ügy tárgyalásakor. A képviselő-testület zárt ülést rendelhet el a vagyonával való rendelkezés esetén és az általa kiírt pályázat feltételeinek meghatározásakor, a pályázat tárgyalásakor, ha a nyilvános tárgyalás az önkormányzat, vagy más érintett üzleti érdekét sértené.

A 47-50. §-hoz

A képviselő-testület döntéshozatalával kapcsolatban rögzíteni szükséges, hogy akkor határozatképes, ha az ülésen a megválasztott települési képviselőknek több mint a fele jelen van. A javaslat elfogadásához főszabályként a jelenlevő települési képviselők, minősített többség esetén a megválasztott képviselők több mint a felének igen szavazata szükséges (a megválasztott képviselők közé kell azt a képviselői helyet is számítani, amely a szavazáskor bármilyen ok miatt üres).

A képviselő-testület a döntéseit (határozat, rendelet) nyílt szavazással hozza. A nyílt szavazás módjait, eljárási szabályait valamint a névszerinti, illetve a titkos szavazás szabályait az SZMSZ-ben kell rögzíteni. A testület döntéshozatalából kizárható akit, vagy akinek a hozzátartozóját az ügy személyesen érinti. A személyes érintettséget a települési képviselő köteles bejelenteni, de bárki más is bejelentheti. A bejelentés elmulasztásának jogkövetkezményeit az SZMSZ tartalmazza. A kizárási kezdeményezésről a testület dönt, de kizárási kötelezettsége nincs figyelemmel arra, hogy önkormányzati döntést az önkormányzat helyett más nem hozhat.

A törvény meghatározza azon ügyek körét, melyek elfogadásához minősített többséggel hozott döntés szükséges. A helyi sajátosságokra figyelemmel a képviselő-testület az SZMSZ-ben további ügyeket is ide sorolhat.

Az 51. §-hoz

Az Alaptörvény szerint a képviselő-testület a törvény által nem szabályozott helyi társadalmi viszonyok rendezésére, továbbá törvény felhatalmazása alapján, annak végrehajtására önkormányzati rendeletet alkot. Az önkormányzati rendeletet a polgármester és a jegyző írja alá. Az önkormányzati rendelet kihirdetéséről az önkormányzat hivatalos lapjában, illetőleg a helyben szokásos - a SZMSZ-ben meghatározott - módon a jegyző gondoskodik. A testület által megalkotott önkormányzati rendeletet kihirdetését követően haladéktalanul meg kell küldeni a kormányhivatalnak. A kihirdetést követő hat munkanapon belül helyesbíthető az önkormányzati rendelet. A testület normatív határozatát a rendelethez hasonlóan kell közzétenni. Különös jelentősége miatt a képviselő-testület a közösségi együttélés demokratikus elemeinek erősítésére rendeletében szankcióval sújthatja a helyi társadalmi normákat megszegőket.

Az 52-54. §-hoz

A képviselő-testület üléséről jegyzőkönyvet kell készíteni, amelynek kötelező tartalmi elemeit a törvény felsorolja. A jegyzőkönyv elkészítéséről a jegyző gondoskodik. A választópolgárok - a zárt ülés kivételével - betekinthetnek a képviselő-testület előterjesztésébe és ülésének jegyzőkönyvébe. A zárt ülésről külön jegyzőkönyvet kell készíteni. A külön törvény szerinti közérdekű adat és közérdekből nyilvános adat megismerésének lehetőségét zárt ülés tartása esetén is biztosítani kell.

A törvény annak érdekében, hogy a testületi működés helyi sajátosságai érvényesülhessenek, felhatalmazást ad a képviselő-testületnek arra, hogy a működésének részletes szabályait a SZMSZ-ről szóló rendeletében határozza meg. Ennek során a törvény működésre vonatkozó kötelező elemeitől csak abban az estben térhet el, ha arra a törvény felhatalmazást ad.

A képviselő-testület évente legalább egyszer - előre meghirdetett - közmeghallgatást tart. A jogintézmény azt a célt szolgálja, hogy a választópolgárok e nyílt testületi ülésen közvetlenül intézhessenek kérdéseket a testülethez, javaslatokat tegyenek.

Az 55. §-hoz

A képviselő-testület a megbízatásának lejárta előtt név szerinti szavazással, minősített többségű döntéssel kimondhatja a feloszlását. E jogintézmény alapvetően a helyi konfliktusok feloldásának eszköze, melynek révén a választópolgárok ismételt lehetőséget kapnak arra, hogy működőképes testületet, polgármestert válasszanak. A feloszlás kimondását követő három hónapon belüli időpontra időközi választást kell kiírni, amelynek költségét az önkormányzat viseli. A képviselő-testület feloszlása nem mondható ki a választást követő hat hónapon belül, illetőleg a megbízatásának lejártát megelőző év november 30. napját követően. A folyamatos működés érdekében a testület az új testület alakuló üléséig, illetve a polgármester az új polgármester megválasztásáig ellátja feladat-és hatásköreit.

Az 56. §-hoz

A társult képviselő-testület a települési önkormányzatok szabad elhatározásából létrehozott együttműködési formája. A társult képviselő-testület arra kínál lehetőséget, hogy a települési önkormányzatok a feladataik jelentős részét integráltan, gazdaságilag, szakmailag a leghatékonyabban lássák el. A kizárólag az adott települést érintő ügyekben a település saját képviselő-testülete dönt önállóan. Az érdekeltek döntésén múlik az, hogy a költségvetésüket milyen mértékig egyesítik, ez a minimális hozzájárulástól a teljes egyesítésig terjedhet.

A társult képviselő-testületeknél minden érintett településnek megmarad a saját, önálló képviselő-testülete, közvetlenül választott polgármestere, saját költségvetése, minden vagyon az érdekelt település saját, önálló, külön vagyona, amiről önállóan rendelkezik. A társult képviselő-testület kétféleképpen állhat össze. Mód van arra, hogy a társult képviselő-testületet az érintett települések képviselő-testületei együtt alkotják, vagy abban állapodnak meg, hogy lakosságarányosan küldenek képviselőket a saját testületükből.

A társult képviselő-testületek működésére egyebekben a képviselő-testületek működésére irányadó szabályok vonatkoznak.

Az 57. §-hoz

A törvény szerint a képviselő-testület a törvény keretei között önállóan alakíthatja ki szervezetét, határozza meg a szervei közötti munkamegosztást. Ennek alapján a képviselő-testület meghatározza a bizottsági rendszerét és már az alakuló ülésen megválasztja bizottságait, melyek szervezete, feladat- és hatásköre településenként eltérő lehet, a helyi feltételekhez, sajátosságokhoz, igényekhez igazodva.

A törvény alapján a kétezer főnél több lakosú településen kötelező pénzügyi bizottság létrehozása, valamint a vagyonnyilatkozatok vizsgálata, nyilvántartása, kezelése és őrzése is bizottsági feladatként kerül meghatározásra. Ezen felül törvény bizottság számára feladatot állapíthat meg, annak létrehozását kötelezővé teheti. A száz főt meg nem haladó lakosságú községekben a bizottsági feladatokat a képviselő-testület látja el, mivel ezeken a településeken a kis létszámú testület miatt bizottság nem alakítható. Az ezer főt meg nem haladó településeken a kötelező bizottsági feladat-és hatásköröket egy bizottság is elláthatja.

Az 58. §-hoz

A törvény szerint bizottságot a képviselő-testület megbízatása időtartamára hoz létre, de a bizottság - a kötelezően létrehozandó kivételével - bármikor megszüntethető, létszáma, összetétele a testület döntésével bármikor megváltoztatható. A képviselő-testületek számára biztosított az a lehetőség, hogy a bizottságaikba ne csak képviselő-testületi tagokat válasszanak. Tekintettel arra, hogy a bizottság döntési joggal is rendelkezhet, a bizottság elnöke, tagjainak több mint a fele (az elnökkel együtt) csak települési képviselő lehet. A polgármester nem lehet bizottság elnöke vagy tagja.

A bizottság személyi összetétele, létszáma a polgármester előterjesztésére megváltoztatható, a kötelezően létrehozandó bizottság kivételével a bizottság meg is szüntethető. A bizottság tagja, elnöke írásban egyoldalúan lemondhat.

Az 59. §-hoz

A bizottságok legfontosabb alapfeladata a képviselő-testület döntéseinek előkészítése, végrehajtásának szervezése, ellenőrzése, a hivatal tevékenységének ellenőrzése. Az ezzel kapcsolatos jogosítványokat az SZMSZ-ben kell meghatározni. A képviselő-testület határozza meg azokat az előterjesztéseket, amelyek a bizottság állásfoglalásával nyújthatók be, illetve amelyeket a bizottság nyújt be (ilyen kötelezettséget törvény is előírhat).

A bizottság számára a képviselő-testület döntési jogot is biztosíthat, azonban ezt a jogot bármikor visszavonhatja, illetve a bizottság döntését felülvizsgálhatja, megváltoztathatja.

A 60. §-hoz

A törvény alapján a bizottság ülésének összehívására, működésére, nyilvánosságára, határozatképességére, határozathozatalára, döntésének végrehajtására, a bizottság tagjainak kizárására, a bizottság üléséről készített jegyzőkönyv tartalmára a képviselő-testületre vonatkozó szabályokat kell megfelelően alkalmazni azzal az eltéréssel, hogy a kizárásról a bizottság dönt, valamint a jegyzőkönyvet a bizottság elnöke és egy tagja írja alá. A bizottság üléséről készített jegyzőkönyvet a jegyző tizenöt napon belül megküldi a kormányhivatalnak.

A 61. §-hoz

A polgármester számára biztosítani kell, hogy a bizottság tevékenységét figyelemmel kísérje, ezért a törvény alapján indítványozhatja a bizottság ülésének összehívását, melyet ebben az esetben össze kell hívni, továbbá felfüggesztheti a bizottság döntésének a végrehajtását, ha az ellentétes a képviselő-testület határozatával vagy az önkormányzat érdekeit sérti. A felfüggesztett döntésről a testület a következő ülésén határoz.

A törvény szerint a bizottságok működésének ügyviteli feladatait a hivatal látja el.

A 62. §-hoz

A törvény szerint a településrészi önkormányzat szervezetére és működésére a bizottságokra vonatkozó szabályokat kell alkalmazni az e szakaszban meghatározott eltérésekkel.

A települési önkormányzat képviselő-testülete valamely településrész sajátos érdekeinek képviseletére a körülmények mérlegelése alapján, belátása szerint, általa meghatározott hatáskörrel településrészi önkormányzatot hozhat létre az SZMSZ-ben meghatározottak szerint. A részönkormányzat tagjai települési képviselők és más, az adott településrészen élő választópolgárok lehetnek. A bizottságoktól eltérően csak a részönkormányzat testületének vezetőjét kell a települési képviselők közül választani, de őt is csak abban az esetben, ha van olyan települési képviselő, aki a vezetői tisztséget vállalja.

A részönkormányzat a képviselő-testület szerve. Létrehozása főszabályként a testület saját belátásán múlik. Egyes esetekben azonban szükséges a részönkormányzat kötelező létrehozásának előírása, ezen esetköröket a törvény meghatározza.

A törvényben foglaltak alapján a képviselő-testület határozza meg a részönkormányzat létszámát, megválasztásának szabályait, feladat- és hatáskörét, továbbá a működésére vonatkozó fontosabb szabályokat. A képviselő-testület saját hatáskörben dönti el, és az SZMSZ-ben rögzíti, hogy milyen jogosítványokkal ruházza fel a részönkormányzat testületét. Fontos kiemelni azonban, hogy hatósági hatáskör nem ruházható át a részönkormányzat testületére.

Kitér a törvény arra is, hogy a településrészi önkormányzat tevékenységének segítésére hivatali kirendeltségeket hozhat létre a képviselő-testület, amelyek ügyfélszolgálati teendőket is elláthatnak.

A 63-64. §-hoz

A polgármester az önkormányzati rendszer egyik fontos szereplője, magas legitimitással rendelkezik, hiszen a választópolgárok többségének szavazatával nyeri el megbízatását. Státuszát, feladatait, jogosítványait erre figyelemmel határozza meg a törvény. A polgármesteri tisztség főállásban vagy társadalmi megbízatásban tölthető be. A törvény lehetővé teszi, hogy a képviselő-testület a megbízatás időtartamán belül egy esetben az SZMSZ módosításával a polgármesteri tisztség betöltésének módját - a polgármester egyetértésével - megváltoztassa.

A 65-66. §-hoz

A törvény rögzíti, hogy a képviselő-testület elnöke a polgármester, aki összehívja és vezeti a képviselő-testület ülését, képviseli a testületet. A törvény kimondja, hogy a polgármester tagja a képviselő-testületnek. Ezen rendelkezés egyértelművé teszi, hogy a határozatképességre és határozathozatalra vonatkozó szabályok alkalmazásánál a polgármestert a képviselők közé kell számítani mind a megjelenés és a határozatképesség, mind a szavazás és a döntéshozatal tekintetében.

A 67. §-hoz

A törvény meghatározza a polgármester legfontosabb feladatait. Fontos elem, hogy a polgármester a képviselő-testület döntései szerint és saját hatáskörében irányítja a hivatalt, a jegyző javaslatai alapján határozza meg, hogy a hivatal milyen módon vesz részt az önkormányzat munkájának a szervezésében, a döntések előkészítésében és végrehajtásában.

A polgármester gyakorolja a hatáskörébe tartozó államigazgatási hatósági jogköröket. A törvény lehetőséget biztosít e hatáskörök gyakorlásának az átruházására.

A polgármester közvetlen választása révén erős legitimitással rendelkezik, s ezt erősíti az alpolgármesterrel, jegyzővel, intézményvezetőkkel kapcsolatos munkáltatói jogok polgármester részére történő meghatározása.

A 68. §-hoz

A polgármestert megillető jogosítványok közül kiemelendő az un. „vétójog”, amely szerint amennyiben képviselő-testület döntését az önkormányzat érdekeit sértőnek tartja, ugyanazon ügyben egy alkalommal, az önfeloszlatásról, valamint a polgármester sorozatos törvénysértő tevékenysége miatt a képviselő-testület által bíróságra benyújtandó keresetről szóló döntés kivételével kezdeményezheti az ismételt tárgyalást. A polgármesteri kezdeményezés a döntés végrehajtására nézve halasztó hatályú. Lényeges elem, hogy a polgármesteri vétó után a testület csak minősített többséggel dönthet a kifogásolt ügyben.

Az önkormányzat működőképességének fenntartását biztosítja a törvény azon rendelkezése, miszerint amennyiben a képviselő-testület - határozatképtelenség miatt - két alkalommal, ugyanazon ügyben nem hozott döntést, a polgármester az SZMSZ-ben meghatározott ügyekben az át nem ruházható ügyek kivételével döntést hozhat. Ugyancsak a hatékony működést szolgálja, hogy a polgármester - a képviselő-testület utólagos tájékoztatása mellett - két ülés közötti időszakban felmerülő, halaszthatatlan ügyben a törvényben meghatározottak szerint döntést hozhat.

A 69. §-hoz

A törvény meghatározza azon eseteket, amikor a polgármester megbízatása megszűnik. A szabályozás külön tartalmazza azt az esetkört, amikor a polgármester lemond a tisztségéről, ennek feltételeit, eljárásrendjét meghatározza. A polgármesteri tisztségről történő lemondás felelősségét emeli ki a törvény azzal, hogy e döntést visszavonhatatlanná nyilvánítja.

A 70. §-hoz

A polgármester sorozatos törvénysértő tevékenysége, mulasztása miatt a képviselő-testület keresetet nyújthat be a polgármester ellen a területileg illetékes bírósághoz és egyidejűleg kérheti a bíróságtól a polgármester tisztségéből történő felfüggesztését. Hangsúlyozandó, hogy a polgármester tisztségének megszűnéséről ez esetben kizárólag a bíróság dönthet, a képviselő-testület jogköre a kereset benyújtására terjed ki.

A 71. §-hoz

E rendelkezés szabályozza a főpolgármester, polgármester és a megyei közgyűlés elnökének díjazását és költségtérítését. A főpolgármester miniszteri illetményre jogosult, a megyei jogú város és fővárosi kerület polgármester helyettes államtitkári illetményt kap, a többi polgármester ebből kiszámítva a lakosságszám alapján arányosan kevesebbet.

A 72-73. §-hoz

A helyi önkormányzati képviselőre vonatkozó összeférhetetlenségi szabályokat a polgármesterre is alkalmazni kell, azzal, hogy a főállású polgármesterre a törvény szigorúbb szabályokat is megállapít. Eszerint a főállású polgármester gazdasági függetlenségének, befolyásmentességének biztosítása érdekében - a felsorolt kivételekkel - más kereső tevékenységet nem folytathat.

A 74-79. §-hoz

A zavartalan önkormányzati munka ellátása érdekében a polgármester helyettesítésére, munkájának segítésére legalább egy alpolgármestert valamennyi településen kötelező választani. A törvény lehetővé teszi több alpolgármester választását is, azzal, hogy egy alpolgármestert a képviselő-testület tagjai közül kell megválasztani. Az alpolgármesteri tisztség alapvető funkciója a polgármester helyettesítése, munkájának segítése, ezért a törvény a polgármester számára erős jogosítványt biztosít, azzal, hogy az alpolgármester személyére a polgármester tehet javaslatot.

Alpolgármesterré - a képviselő-testület tagjai közül választott legalább egy alpolgármester mellett - olyan személy is megválasztható, aki nem a képviselő-testület tagja, azonban a „külsős” alpolgármester nem helyettesítheti a polgármestert a képviselő-testület elnökeként, és a képviselő-testület ülésén csak tanácskozási joggal vehet részt.

A törvény meghatározza az alpolgármesteri megbízatás megszűnésének eseteit. Ezek közül kiemelendő, hogy az alpolgármester megbízatását a polgármester javaslatára a képviselő-testület visszavonhatja.

Rögzíti a törvény azt is, hogy amennyiben a polgármesteri tisztség társadalmi megbízatású, úgy az alpolgármesteri tisztség is csak társadalmi megbízatásban tölthető be.

A 80. §-hoz

Főpolgármester-helyettes, alpolgármester, megyei önkormányzat közgyűlésének alelnökének illetménye a vezető illetményének 90%-ával egyezik meg.

A 81-83. §-hoz

Az önkormányzati döntések szakszerű előkészítése, végrehajtásuk hatékony szervezése, a törvényes önkormányzati működés biztosítása érdekében szükséges, hogy megfelelő felkészültségű szakember vezesse az önkormányzati, illetőleg a közös hivatalt, segítse a testület és a polgármester munkáját. Ezt a funkciót a történelmi hagyományokra is tekintettel a jegyző tölti be. Fontos, hogy a nagy legitimitással rendelkező polgármester és a jegyző együttműködjenek egymással az önkormányzati munka szervezésében. Ennek érdekében rögzíti a törvény, hogy a polgármester nevezi ki a jegyzőt, a jegyző javaslatára az aljegyzőt. Utóbbi funkciója elsődlegesen a jegyző helyettesítése.

A jegyzői és az aljegyzői kinevezés vezetői megbízásnak minősül, alkalmazni kell rá a közszolgálati tisztviselők jogállásáról szóló törvény vezetői megbízásra vonatkozó rendelkezéseit. A jegyző munkáját az aljegyző segíti, távollétében a jegyzőt helyettesíti. Amennyiben hat hónapon belül a polgármester nem nevez ki jegyzőt, a kormányhivatal vezetője ideiglenes hatállyal a jegyzői feladatok ellátására a képesítési követelményeknek megfelelő személyt vagy más jegyzőt bíz meg. A törvény meghatározza a jegyző alapvető feladatait, döntési jogosítványait. A jegyzőre vonatkozó rendelkezéseket alkalmazni kell a közös hivatalt vezető jegyzőre is a törvényben meghatározott eltérésekkel. A törvény speciális rendelkezést tartalmaz a közös hivatalt vezető jegyző kinevezésére. A kinevezésről a közös hivatalt alkotó települések polgármesterei többségi döntéssel határoznak. A többségi döntés a törvény szerint a közös hivatalt létrehozó települések lakosságszámához igazodik.

A 84. §-hoz

A törvény szerint az önkormányzat működésével, valamint a polgármester, a jegyző hatáskörébe utalt ügyek döntésre való előkészítésével és végrehajtásával kapcsolatos feladatok ellátására a képviselő-testület a polgármesteri hivatalt vagy közös önkormányzati hivatalt hoz létre. Az elnevezés változtatására azért volt szükség, mert logikailag helytelen megállapítás, hogy közös hivatal esetén a polgármester hivatalaként tüntetjük fel az önkormányzatokhoz tartozó hivatalt. Szükségtelen és gazdaságtalan, hogy a legkisebb településeken is fenn kelljen tartani egy önálló hivatalt.

A közös önkormányzati hivatalok működési költségei a székhely település, valamint a megye költségvetésében jelennek meg. Az állam a működés fedezetére szolgáló forrásokat a közös hivatal ezen célra elkülönített számlájára közvetlenül utalja, az éves központi költségvetésben meghatározott - feladatfinanszírozási alapú - valós kiadásokhoz/szükségletekhez igazodva. Így válik lehetővé, hogy az állam a hivatalok működéséhez szükséges pénzt valóban biztosítsa és ez áttétek nélkül, közvetlenül kerüljön felhasználásra.

A 85. §-hoz

A törvény szerint közös hivatal létrehozása minden 2000 fő állandó lakosságszámot meg nem haladó települések számára kötelező lesz, azt azonban maguk választhatják meg, hogy a járáson belül kivel/kikkel társulnak. (A járási egység figyelembevételével biztosítható az egységes közigazgatási rendszer, az önkormányzati és az államigazgatási szervek zavartalan együttműködése - jogorvoslati fórum rendszer, statisztikai adatszolgáltatás.)

Közös önkormányzati hivatalt azok a járáson belüli települési önkormányzatok hoznak létre, melyek közigazgatási területét legfeljebb egy település közigazgatási területe választja el egymástól és a települések lakosságszáma nem haladja meg a 2000 főt. A járáson belüli városi önkormányzat, valamint a 2000 fő lakosságszámot meghaladó települések képviselő-testületei nem tagadhatják meg a közös hivatal létrehozására irányuló megállapodás megkötését. További szabály, hogy legalább 2000 fő összlakosságszámnak vagy legalább hét településnek meg kell lennie a közös hivatal megalakításakor.

A kizárólag községi önkormányzatok által létrehozott közös hivatal létszámát az érintett települések a közös hivatal létrehozásáról szóló megállapodásban állapítják meg. Ha a közös hivatalt működtető települések egyike város, a közös hivatal létszámát a város képviselő-testülete állapítja meg. Mindkét esetben a költségvetés által finanszírozott létszámkerettől csak akkor lehet eltérni, ha ennek fedezetét kizárólag saját bevételükből meg tudják oldani.

Közös hivatalt alakítani, megszüntetni, ahhoz csatlakozni, abból kiválni önkormányzati ciklusonként csak egyszer, az általános helyhatósági választásokat követő 60 napon belül lehet. A törvény rögzíti, hogy ha az érintett képviselő-testületek a megállapodást hatvan napon belül nem kötik meg, vagy valamely település a közös hivatalhoz nem tud csatlakozni, a kormányhivatal vezetője dönt a hivatali feladatok ellátásnak módjáról, illetve a megállapodás pótlásáról.

A törvény kiemeli, hogy az ügyfélfogadást biztosítani kell minden településen. Annak módját és mértékét a képviselő-testületek megállapodására bízza.

A 86. §-hoz

A törvény rögzíti, hogy a közös hivatal jegyzője, aljegyzője vagy megbízottja köteles mindegyik érintett képviselő-testület ülésén részt venni és ott a szükséges tájékoztatást megadni.

A közös hivatal jegyzője, aljegyzője vagy megbízottja az érintett képviselő-testületek az SZMSZ-ben meghatározott időpontban köteles minden községben ügyfélfogadást biztosítani.

A 87. §-hoz

A törvény a helyi közhatalom gyakorlás széleskörű érvényesítésével összhangban tág teret ad a helyi önkormányzatoknak a feladataik, a közszolgáltatások legkülönbözőbb formákban történő ellátására. Ekként általános jelleggel elismeri az önkormányzatok társulási szabadságát. A helyi önkormányzatok tehát a jövőben is széleskörű lehetőséggel rendelkeznek a tekintetben, hogy a feladataikat önként létrehozott társulások útján lássák el.

A 88-89. §-hoz

A társulás létrehozásának alapdokumentuma a társulási megállapodás, melyet társulási hatáskör jogosítottjai, a társuló önkormányzatok képviselő-testületei minősített többséggel hozott döntéssel hagynak jóvá. Ugyanilyen aránnyal elfogadott döntés szükséges a társulás módosításához vagy megszüntetéséhez is.

A törvény az alakulást követően is megengedi a társuláshoz való csatlakozást, illetve abból történő kiválást. A rendezett működéshez, a társulási költségvetés tervezhetőségéhez igazodás érdekében ennek kérdésében az érintett önkormányzatnak hat hónappal korábban kell dönteni, és - eltérő törvényi vagy társulási megállapodási rendelkezés hiányában - ezekre az aktusokra csak naptári év első napjával, illetve végével kerülhet sor.

A társulás egyszerű, gyors működése érdekében a társulás döntéshozó szerve, a társulási tanács hatáskörébe tartozik a társulásból történő kizárásról szóló döntés.

A 90-92. §-hoz

Az önkormányzati feladatok magas szintű ellátásához, a létrehozó önkormányzatok felelős ellenőrzése melletti önálló működéséhez a törvény a társulás számára biztosítja a szükséges jogi, szervezetalakítási, költségvetési, vagyongazdálkodási feltételeket. A társulás jogi személy. Intézményt alapíthat, kinevezheti a vezetőit. Vagyonnal rendelkezhet, melynek szaporulata a társulást illeti meg. Garanciális jelleggel a törvény rendelkezik társulásból történő kiválás esetére a vagyon megosztásáról, szem előtt tartva az alapító önkormányzatok érdekeit.

A törvény taxatíve felsorolja a társulás megszűnésének eseteit, rendelkezik továbbá az esetlegesen felmerülő vitás kérdések rendezéséről. Elsődlegesnek tekinti a viták megegyezés útján történő rendezését, amelynek elősegítése érdekében egyeztető bizottság közreműködését tartja célszerűnek. Megegyezés hiányában a vita rendezését bírói útra tereli.

A 93. §-hoz

A jogbiztonság, a társulás működésének lehetséges egyértelművé tétele, a társult tagok közötti esetleges vitás kérdések minimalizálása érdekében a törvény részletesen meghatározza a társulási megállapodás kötelező tartalmi elemeit. Ezzel különösen alapos, konszenzuson alapuló rendezését tartja szükségesnek a társulás anyagi feltételei biztosításának, a vagyoni kérdések rendezésének, a társulás szolgáltatásai igénybevételének, valamint a társulás működése ellenőrzésének, a társulás megszűnése esetén pedig a tagok egymással való elszámolásának.

A 94-95. §-hoz

A társulás demokratikus elveknek megfelelő működését biztosítják a döntéshozó szervére, a társulási tanács létrehozására, döntéshozatalára vonatkozó szabályok. A valós képviselet és helyi érdekérvényesítés megvalósítását lehetővé teszi a tíz tagnál nagyobb társulások esetén, hogy minősített többséget igénylő döntés esetén nemcsak a társulási tagok meghatározó aránya, hanem a tagok által képviselt települések lakosságszáma egyharmada képviseletének is teljesülnie szükséges.

A szabályozás ugyanakkor törekszik arra, hogy a társulás működése során az egyszerű, már jól ismert és az elmúlt húsz évben kellően elsajátított testületi működés elvei, jó gyakorlatai érvényesülhessenek. Az általános önkormányzati testületi működés alapvető szabályai szerint rendelkezik a társulási tanács elnökének megválasztásáról, helyettesítéséről, a testületi működést segítő bizottság-alakítás lehetőségéről, valamint a társulás munkaszervezetének létrehozásáról.

A 96-97. §-hoz

Az állami területi beosztás változásával kapcsolatos egyes területszervezési intézkedéseket tartalmazza e fejezet. Az e területet érintő eljárási kérdéseket korábban külön törvény szabályozta. A jogalkotási egyszerűsítési törekvésekkel összhangban a jövőben az eljárási kérdések nem külön törvényben kerülnek meghatározásra. A garanciális jellegű, és várhatóan gyakoribb változtatást nem igénylő eljárási elemeket ezért az Ötv. ugyanezen fejezete tartalmazza. Követve azt a jogalkotási szerkesztési követelményt, hogy a közös eljárási szabályokat a bevezető külön szerkezeti egység fogja össze, míg az egyes területszervezési intézkedések esetleges speciális eljárási normái az intézkedési típust szabályozó szakasz keretén belül nyertek megfogalmazást.

A területszervezéssel kapcsolatos további részletszabályokat külön kormányrendelet foglalja össze.

A szabályozás során további célkitűzés, hogy az eddig eltérő eljárási határidők a lehetőség keretein belül egységesítésre kerüljenek, valamint az előkészítő eljárás rövidüljön. A várossá nyilvánítás esetében - sajátos jellegére, a hozzá kapcsolódó ünnepélyes városavatók hagyományára, más ünneppel együtt szervezhetőségére tekintettel - a köztársasági elnöki döntéshozatalra évente, július 31-éig kerül sor.

A 98-99. §-hoz

Az önálló község alakítása az a közjogi aktus, amely lehetőséget ad a településen belül földrajzilag, építészetileg elkülönült településrészen élő választópolgároknak arra, hogy az őket megillető önkormányzási jogaikat önállóan gyakorolják. Társadalmi, politikai, szakmai cél, hogy a jövőben a kor követelményeihez igazodóan életképes, az ott élők igényeit kielégíteni, az önkormányzati közösségi jogokat hatékonyan gyakorolni tudó községek jöjjenek létre.

A társadalmi változásokra, a jövő terület-, és településfejlesztési, közszolgáltatás korszerűsítési céljaira figyelemmel az önálló község alakítás alapvetően időtálló követelményein annyiban szükséges változtatni, hogy az önálló községet alakítani szándékozó településrész fejlődésének feltételei biztosítva legyenek.

Figyelemmel arra, hogy a község alakításáról a köztársasági elnök az általános önkormányzati választások évét kivéve évente dönt, döntése ugyanakkor csak a következő általános önkormányzati választás napjával lép hatályba, az új község önkormányzatának érdekeit indokolt annak megalakulásáig is védelemben részesíteni. A törvény ezért elrendeli, hogy a köztársasági elnök község alakítást kimondó döntésétől számított harminc napon belül az előkészítő bizottság településrészi önkormányzattá alakul át. Egyben a testületet a majdan megalakuló község, annak önkormányzata területi, vagyoni jogainak védelme érdekében az ilyen tartalmú döntések esetére egyetértési joggal ruházza fel.

Az előkészítő eljárás törvényességi, szakmai és egyben garanciális eleme a községalakítási kezdeményezésnek az önkormányzatok törvényességi felügyeletéért felelős miniszter részéről történő felülvizsgálata. Amennyiben a kezdeményezés nem felel meg az anyagi jogi követelményeknek, vagy eljárási szabály megsértésére került sor, úgy a miniszter a kezdeményezésnek a köztársasági elnökhöz történő előterjesztését mellőzi. Az alaptörvényi követelményekkel összhangban a törvény biztosítja a kezdeményező előkészítő bizottság, illetve az érintett önkormányzat részére a miniszteri döntés elleni jogorvoslat lehetőségét.

A törvény településegyesítés megszüntetése címén történő önálló község alakítását a jövőben csak az 1950. január 1-ét követően egyesített települések esetében teszi lehetővé. Ez a rendelkezés továbbra is a korábban kényszeregyesítéssel községi státusukat, önállóságukat elvesztett települések részére kívánja egyszerűbbé tenni az új község alakítási eljárást. Az ennél régebben egyesített települések mára már oly mértékben egybeolvadtak a befogadó településsel, hogy az önálló község alakítás e típusának alkalmazása esetükben már nem indokolt. Az ilyen településrészek lakói körében felmerülő esetleges önállósulási igény kielégítésére az önálló község alakítás alapvető rendelkezései szerinti területszervezési eljárás áll rendelkezésre.

A 100-103. §-hoz

A területszervezési közjogi intézkedésekkel kapcsolatos anyagi és eljárási szabályozás, az Alkotmánybíróság részéről több tekintetben is adott a jogértelmezés, és mindezekre alapozott közigazgatási gyakorlat olyan kellően megalapozott rendjét alakította ki e területszervezési intézkedéseknek (települések egyesítése, területrész átadása, település megyék közötti átcsatolása), mely jövőbeni alkalmazása, e törvényben történő változtatás nélküli szabályozása indokolt.

A 104. §-hoz

A településeknek az ország településszerkezetén belüli differenciálódásának, a települési életminőség XXI. századi szintjének kifejeződése a városi cím adományozása. Ennek elérése végett a törvény a korábbiakkal szemben egyértelműbben kívánja meghatározni azokat a követelményeket, melyek teljesülése esetén adományozható a városi cím. Valós térségi szerepet és a társadalmi, szakmai követelményeket teljesítő átlagos városi fejlettségi szintet vár el a cím elnyerését kezdeményező településtől.

A 105. §-hoz

A törvény a területszervezési intézkedésekkel kapcsolatos szabályokat az áttekinthetőség, az egységes eljárási rend kialakítása végett egy helyen, ugyanazon fejezetben kívánja összefoglalni. Ezért a fővárosi kerületek létrehozására, a kerületi határok megváltoztatására vonatkozó szabályokat - a korábbiaktól eltérően - ugyancsak e fejezet tartalmazza. Széles teret ad az érintett önkormányzatoknak az egyes területszervezési intézkedések kezdeményezésére azzal, hogy a demokratikus kontroll, a szakmai követelmények érvényesülése végett a kezdeményezéssel kapcsolatosan a helyi lakosság és a fővárosi önkormányzat véleményét ki kell kérni. A területszervezési kezdeményezési jogosultság a Kormányt a jövőben is megilleti.

A 106-107. §-hoz

Az önkormányzatok működésének egyik meghatározó feltétele, hogy megfelelő vagyonnal rendelkezzenek kötelező feladataik ellátásához. A rendelkezés tételesen felsorolja a saját bevétel elemeit: ezek a helyi adók, a saját tevékenységből, vállalkozásból és vagyonból származó bevétel, az átvett pénzeszközök és a külön törvény szerint az önkormányzatot megillető illeték, bírság, díj.

Az önkormányzati tulajdon fő rendeltetése, hogy a közszolgáltatásokat biztosítsa. Az önkormányzati tulajdon tekintetében a tulajdonosi jogokat a település lakossága nevében a képviselő-testület gyakorolja.

A 108-109. §-hoz

Az önkormányzat a kötelező önkormányzati feladatellátáshoz kapcsolódóan vagyonának meghatározott körére, a vagyonhasznosítás egyik formájaként vagyonkezelői jogot létesíthet, a nemzeti vagyonról szóló törvényben szabályozott módon. A vagyonkezelői jog az önkormányzati feladatellátás feltételeinek hatékony biztosítása, a vagyon állagának és értékének megőrzése, védelme, továbbá értékének növelése érdekében történhet.

A 110. §-hoz

Az önkormányzati vagyonnal való felelős gazdálkodás érdekében a törvény rögzíti a vagyon nyilvántartására, folyamatos vezetésére vonatkozó kötelezettséget. A vagyon nyilvántartásának vezetése a jegyző feladata, aki felelős az abban foglalt adatok hitelességéért is.

A 111-116. §-hoz

A helyi önkormányzatok a költségvetésük alapján gazdálkodnak, finanszírozzák feladatellátásukat. Az önkormányzati költségvetés az állami költségvetéshez a központi költségvetési forrásokon keresztül kapcsolódik.

A törvény rögzíti, hogy a helyi önkormányzat feladataihoz igazodóan választja meg a gazdálkodás formáit, pénzügyi előírások keretei között önállóan alakítja ki az érdekeltségi szabályokat. A feladatai ellátásának feltételeit saját bevételeiből, más gazdálkodó szervektől átvett bevételekből, valamint központi költségvetési támogatásból teremti meg.

A törvény szerint a helyi önkormányzatok egységes, állami informatikai rendszerrel összekapcsolható informatikai rendszert működtetnek, amely a folyamatos állami pénzügyi ellenőrzés eszközeként is szolgál.

A gazdálkodási fegyelem biztosítása érdekében a törvény előírja, hogy az önkormányzat nettó finanszírozás keretében biztosított támogatásainak folyósítása felfüggesztésre kerül, amennyiben az önkormányzat nem gondoskodik az adott évi költségvetésének/zárszámadásának elfogadásáról, illetve nem tesz eleget beszámolási és vagyon-nyilvántartási kötelezettségének.

A helyi önkormányzat hosszú távú fejlesztési elképzeléseit fejlesztési tervben (gazdasági programban) rögzíti. A fejlesztési terv a képviselő-testület megbízatásának időtartamára, vagy azt meghaladó időszakra szól. A fejlesztési terv a helyi önkormányzat részére helyi szinten meghatározza mindazon célkitűzéseket, feladatokat, amelyek a költségvetési lehetőségekkel összhangban, a helyi társadalmi, környezeti, gazdasági adottságok átfogó figyelembevételével a helyi önkormányzat által nyújtandó feladatok biztosítását, színvonalának javítását szolgálják. A helyi önkormányzat fejlesztési terve - a megyei területfejlesztési elképzelésekkel összhangban - tartalmazza többek között az egyes közszolgáltatások biztosítására, színvonalának javítására vonatkozó fejlesztési elképzeléseket.

A helyi önkormányzatok gazdálkodásának kialakításában elsődleges felelőssége van a képviselő-testületnek.

A 117-118. §-hoz

Az önkormányzati kötelező feladatok ellátásához a központi költségvetés feladatfinanszírozás rendszerén keresztül járul hozzá. A feladatfinanszírozási rendszer célja, hogy az önkormányzatok kötelező feladatainak - szakmai jogszabályok által meghatározott feltételek szerinti - ellátásához szükséges működési kiadások fedezete rendelkezésre álljon.

A feladatfinanszírozás rendszerében az államháztartásért felelős miniszter és a helyi önkormányzatokért felelős miniszter - az ágazati miniszterrel egyeztetett tartalommal - meghatározza az önkormányzati feladat ellátásának kiadási szükségletét és ennek megfelelően kerül meghatározásra az egyes önkormányzatok költségvetési támogatása.

A feladatfinanszírozási rendszernek biztosítania kell az önkormányzatok bevételi érdekeltségének fenntartását.

Az állam által prioritásként kezelt, önként vállalt feladatok finanszírozásához is biztosítható állami támogatás.

A törvény továbbra is biztosítja annak lehetőségét, hogy az önkormányzatok működőképességük megőrzése érdekében jogszabályban meghatározott módon kiegészítő támogatásban részesüljenek.

A 119-120. §-hoz

A törvény meghatározza a helyi önkormányzatnak, illetve az önkormányzatok társulásainak gazdálkodása, valamint a részükre nyújtott támogatás ellenőrzésére jogosult szervek, szervezetek körét.

A belső ellenőrzési rendszer célja - melynek működtetése a jegyző feladata - az ellenőrzött szervezet működésének fejlesztése, eredményességének növelése. A jogszabályoknak és belső szabályzatoknak való megfelelést, valamint a gazdaságosságot, hatékonyságot és eredményességet vizsgálva a belső ellenőrzés megállapításokat és ajánlásokat fogalmaz meg a költségvetési szerv vezetője részére.

A törvény a pénzügyi bizottság kiemelt, elsődleges feladatait nevesíti. Itt elsősorban a költségvetési javaslat, illetve annak végrehajtására vonatkozó beszámoló tervezeteket véleményezi, figyelemmel kíséri a költségvetési bevételek alakulását, vizsgálja az adósságot keletkeztető kötelezettségvállalás esetén annak indokait, megalapozottságát.

A pénzügyi bizottság vizsgálati megállapításait haladéktalanul közli a képviselő-testülettel, amely ha a vizsgálati megállapításokkal nem ért egyet, a jegyzőkönyvet és észrevételeit megküldi az Állami Számvevőszék részére.

A 121-124. §-hoz

A helyi önkormányzatok legfontosabb sajátossága, hogy törvényben meghatározott közfeladatok ellátását végzik, és a feladataik végrehajtásához közhatalmi eszközökkel ruházták fel őket. A központi költségvetésből rendszeres bevételhez jutnak. Mindezekből következik, hogy jogutód nélkül nem szüntethetők meg.

Az adósságrendezési eljárás során az önkormányzat gazdálkodásában is kivételes szabályok érvényesülnek. Az önkormányzat ezen időszak alatt válságköltségvetés alapján gazdálkodik. A törvény rögzíti, hogy mely önkormányzati tulajdonú vagyonelemek nem vonhatók be az adósságrendezésbe.

Adósságrendezési eljárás alatt a helyi önkormányzatokért felelős miniszter egyedi döntése alapján, egyedi beruházási kiadások is teljesíthetők, különös tekintettel európai uniós támogatással megvalósuló beruházásokra és derogációs kötelezettség teljesítésére.

Az adósságrendezési eljárás részletes szabályait külön törvény tartalmazza.

A 125. §-hoz

A törvény az Országgyűlés jogkörébe utalja a helyi önkormányzatok jogállásának, feladat- és hatáskörének, kötelezően ellátandó feladatainak, alapvető szervezeti kérdéseinek, anyagi eszközeinek, gazdálkodásuk alapkérdéseinek rendezését.

A helyi önkormányzás helyreállításának kivételes eszköze a képviselő-testület feloszlatása. A törvény a választott képviselő-testület feloszlatására vonatkozó hatáskört - összhangban az Alaptörvény 1. cikk (2) bekezdés g) pontjával - a törvényhozó hatalmat gyakorló legfelsőbb népképviseleti szervhez telepíti.

Az önkormányzati jogok gyakorlására - főszabályként - a választott képviselő-testület útján kerülhet sor. Az önkormányzati képviselő-testület feloszlatása így szükségképpen az önkormányzati jogok gyakorlásának szünetelését eredményezi. Ezt az állapotot a lehető legrövidebb időre kell korlátozni. Ezért a törvény úgy rendelkezik, hogy az Országgyűlés a feloszlatásra irányuló javaslatról soron következő ülésén határoz. Ugyancsak garanciális jelentőségű az a rendelkezés, amely előírja, hogy a feloszlatásra vonatkozó napirend megvitatására az érintett helyi önkormányzat polgármesterét meg kell hívni, és lehetőséget kell biztosítani számára, hogy a javaslattal kapcsolatban a képviselő-testület álláspontját írásban vagy szóban a határozathozatal előtt kifejthesse.

A törvény előírja, hogy a feloszlatás elrendelése esetén - három hónapon belül - időközi választást kell tartani. Ezt a feloszlatásról rendelkező országgyűlési határozat kihirdetése után, az önkormányzati választásokról szóló törvényben foglaltak szerint rendeli el.

Az önkormányzatokat érintő legfontosabb területszervezési döntési jogköröket a törvény továbbra is az Országgyűléshez telepíti. A köztársasági elnök hatáskörébe utalja a megyei, illetve a fővárosi kategóriába nem tartozó területszervezési döntési jogköröket.

A 126. §-hoz

A köztársasági elnök hatáskörébe tartozik az Országgyűlés által, a helyi képviselő-testület feloszlatása esetén az illetékes kormányhivatal vezetőjének megbízása, aki az új képviselő-testület megválasztásáig terjedő időre gyakorolja azokat a feladatokat és hatásköröket, amelyeket a jogszabály a polgármesternek állapít meg, halaszthatatlan esetben dönt olyan ügyekben, amelyek a képviselő-testület átruházható hatáskörei.

A 127. §-hoz

A törvény a Kormány feladatkörébe telepítette a helyi önkormányzatok törvényességi felügyeletének biztosítását. A Kormány tesz javaslatot az Országgyűlésnek - az Alkotmánybíróság véleményének kikérését követően - az Alaptörvénnyel ellentétesen működő képviselő-testület feloszlatására.

A 128-130. §-hoz

A törvény rögzíti a miniszterek helyi önkormányzatokkal kapcsolatos feladatait. A miniszterek közül a törvény kiemelt szerepet szán az önkormányzatokért felelős miniszternek, aki többek között közreműködik a helyi önkormányzatok feladatát és hatáskörét, a polgármester, a főpolgármester, a fővárosi és megyei kormányhivatal tevékenységét érintő jogszabályok, közjogi szervezetszabályozó eszközök és egyedi állami döntések tervezeteinek előkészítésében.

A törvény hasonlóan fontos szerepet szán a helyi önkormányzatok törvényességi felügyeletéért felelős miniszternek is, aki többek között irányítja a helyi önkormányzatok törvényességi felügyeletét, valamint a területszervezési döntések előkészítését.

Az ágazati miniszterek szakmai feladataik teljesítése érdekében feladatkörükben tájékoztatást, adatokat kérhetnek a helyi önkormányzatoktól, melyet azok kötelesek teljesíteni. Ez az eszköz az ágazati felelősség érvényre juttatását szolgálja, figyelemmel arra, hogy számos szakmai feladatot a helyi önkormányzatok látnak el az ágazati törvényekben meghatározottak szerint. Másfelől az ágazati minisztereknek is folyamatosan tájékoztatniuk kell a helyi önkormányzatokat az ágazati célkitűzésekről, biztosítaniuk kell az ágazati feladatok ellátásához szükséges információkat.

A 131. §-hoz

A törvény meghatározza az országos önkormányzati érdekszövetségek jogosítványait, mely többek között magába foglalja a Kormánnyal történő konzultációt. A rendelkezések meghatározzák azt is, hogy ezen jogosítványok tekintetében mely érdekképviseleti szervezeteket lehet országosnak tekinteni.

A 132-142. §-hoz

A törvény széleskörű lehetőséget biztosít a fővárosi és megyei kormányhivatal számára az önkormányzati döntések, az önkormányzati szervezet és működés, valamint a feladatellátási kötelezettségek törvényességi felügyeletére. A felügyelet eszközei az információkéréstől a bírósági eljárás kezdeményezéséig terjednek. A törvény külön foglalkozik a törvényességi felhívás intézményével, valamint a testületi ülés összehívásának jogával is felruházza a fővárosi és megyei kormányhivatalt.

A törvény külön rendelkezik az önkormányzati rendelet bírósági felülvizsgálatáról, valamint biztosítja az ún. aktuspótlás lehetőségét azzal, hogy a kormányhivatal eljárást kezdeményezhet a bíróságnál, ha az önkormányzat törvényen alapuló jogalkotási kötelezettségét elmulasztotta.

A törvény meghatározza azokat a tartalmi és formai kellékeket, amelyeket a kormányhivatal által a bíróságnál előterjesztett felülvizsgálati indítványának tartalmaznia kell. Meg kell jelölni a bíróság által vizsgálandó önkormányzati rendeletet, illetve annak jogszabálysértő rendelkezéseit, utalni kell továbbá arra, hogy az adott rendelkezést a kormányhivatal miért tartja jogszabálysértőnek.

A törvény tartalmazza azokat az eljárási szabályokat, melynek alapján a kormányhivatal vezetője a helyi önkormányzat nevében rendeletet alkot. Rendelkezik továbbá a rendelet kihirdetésének szabályairól. A kormányhivatal vezetője által, a helyi önkormányzat nevében alkotott rendelet módosítására, hatályon kívül helyezésére a helyi önkormányzat jogosult.

A törvény rendelkezik az önkormányzati határozat végrehajtásának felfüggesztéséről, a kormányhivatal döntése ellen bírói jogorvoslatot biztosít.

Új jogintézmény a törvényességi felügyeleti bírság, melyet a törvényességi felügyeletben érintett személyekre, önkormányzatokra szabhat ki a fővárosi és megyei kormányhivatal.

-----STARTING---POINT---VEGE---

A 143-146. §-hoz

A törvény felhatalmazó rendelkezést, valamint lépcsőzetes hatálybalépésre vonatkozó szabályokat tartalmaz, továbbá rendelkezik az Alaptörvény sarkalatosságra vonatkozó követelményének való megfelelésről is.

A törvény rendezi a korábban létrehozott és a törvény hatálybalépését követően megalakult önkormányzati társulások viszonyát. Erre figyelemmel elrendeli a törvény hatálybalépése előtt kötött valamennyi társulási megállapodás felülvizsgálatát.

Lehetőséget teremt továbbá arra, hogy az általános önkormányzati választásokat követően az új képviselő-testületek áttekinthessék önkormányzati feladataik társulásos úton történő ellátásának helyzetét, megtehessék intézkedéseiket az esetlegesen szükséges változtatás érdekében. A törvény kimondja a társulási megállapodások helyi önkormányzati általános választásokat követő hat hónapon belüli felülvizsgálatának kötelezettségét.

A hivatalokat 2013. márciusáig kell megalakítani.

A 147-158. §-hoz

A törvény tartalmazza a hatálybalépésével egyidejűleg módosuló, illetve hatályát vesztő törvényi rendelkezéseket.