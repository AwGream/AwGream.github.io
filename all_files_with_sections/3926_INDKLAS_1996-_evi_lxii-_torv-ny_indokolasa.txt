1996. évi LXII. törvény indokolása

a közoktatásról szóló 1993. évi LXXIX. törvény módosításáról

-----STARTING---POINT---ALTALANOS--- 

A közoktatási törvény felülvizsgálata során át kellett tekinteni az irányításra, a tartalmi szabályozásra vonatkozó rendelkezéseket, miután megszűnnek a tankerületi oktatásügyi központok. Ez lényegesen befolyásolja mind az ágazati irányítás, mind a fenntartói irányítás jogosítványait, mivel az eddigi folyamatellenőrzés rendszerét a kimenet-ellenőrzés rendszere váltja fel. A javaslat ezzel összefüggésben a Nemzeti alaptanterv és az iskolai helyi tanterv közé „ékelődött” kerettantervet megszünteti. Az iskolák a Nemzeti alaptanterv alapján készítik el a pedagógiai tevékenységüket megalapozó helyi tantervet. A tankerületi oktatásügyi központok megszűnésével a fővárosi és a megyei önkormányzat feladatait is át kellett tekinteni, annak érdekében, hogy a pedagógiai-szakmai szolgáltatások körének kibővítésével lehetővé váljon a helyi szintű szolgáltatási feladatok ellátása.

A javaslat a közoktatás rendszere hatékonyabb működtetése érdekében új megoldásként bevezeti a fővárosi, megyei szintű fejlesztési tervet és közalapítványokat. E két megoldás lehetőséget nyújt a nagyobb területet átfogó feladatrendszer működésének összehangolására, ésszerűsítésére, a gazdálkodás fővárosi, megyei szintű megszervezésére.

Fontos feladatának tekinti a javaslat a közoktatási törvény rendelkezéseinek a hozzáigazítását más törvényekhez, így elsődlegesen a szakképzési törvényhez, a felsőoktatási törvényhez, a helyi önkormányzatokról szóló törvényhez. Ugyancsak figyelembe veszi a javaslat a Magyar Köztársaság által aláírt nemzetközi szerződéseket. Kiemelt figyelmet fordít a Gyermek jogairól szóló Egyezményre, melynek számos előírásait beépíti a törvénybe. Ugyancsak épít az Alkotmánybíróságnak azokra a határozataira, amelyek érintik a közoktatást. Kiemelt fontosságú ezen a téren az állami és helyi önkormányzati iskolák „óvodák és iskolák semlegességének” újrafogalmazása, a meglévő előírások pontosítása.

A javaslat nagy figyelmet szentel azoknak az előírásoknak az újragondolására is, amelyek lényegesek a közoktatás finanszírozási kérdéseinek megoldásához. Újragondolja azokat a paramétereket, amelyek meghatározzák a feladatellátás kereteit és mértékeit. Nem foglalkozik azonban a finanszírozás kérdéseivel, rábízva azt az államháztartási törvényre.

-----STARTING---POINT---RESZLETES---

Az 1. §-hoz

Az óvoda, az iskola és a kollégium feladata lehet az is, hogy közreműködik a pedagógusképzésben és a pedagógus-továbbképzésben. Erre akkor is módja és lehetősége van, ha nem „gyakorló” óvoda, iskola, kollégium. A részvétel lehetőségeit a törvény 17. §-ának (6) bekezdése szabályozza. A nevelési-oktatási intézmény a törvény hivatkozott bekezdése alapján megállapodást köthet a felsőoktatási intézménnyel a gyakorlati oktatásban való részvételre, de bekapcsolódhat a feladatellátásba oly módon is, hogy a megállapodást a nevelési-oktatási intézmény fenntartója köti meg.

A 2. §-hoz

A törvény hatályos rendelkezése a „kisebbségi önkormányzat” kifejezést használja, nem részletezve ennek típusait. A módosítás ennek megfelelően meghatározza, hogy intézményalapítási joga van a helyi kisebbségi önkormányzatnak és az országos kisebbségi önkormányzatnak is. Ugyanakkor elhagyja azt a megszorító intézkedést, amelyik visszautal a nemzeti és etnikai kisebbségekről szóló törvényre, mivel a helyi kisebbségi önkormányzat és az országos kisebbségi önkormányzat intézményalapítási joga is kiterjed minden közoktatási intézményre, nemcsak arra, amelyeket az említett törvény példálózó jelleggel felsorol.

A módosítás a hatályos rendelkezések pontosítását tartalmazza. A jelenlegi megfogalmazásból ugyanis nem tűnik ki egyértelműen, hogy a pedagógiai szakszolgálatok (nevelési tanácsadás, továbbtanulási pályaválasztási tanácsadás, beszédjavítás, konduktív pedagógiai ellátás, gyógytestnevelés stb.) minden esetben ingyenes a gyermek és a tanuló részére. E szolgáltatások ingyenes biztosítására egyébként a Magyar Köztársaság több nemzetközi szerződés aláírásával és kihirdetésével kötelezettséget vállalt. Az iskolai nevelés és oktatás ingyenességére vonatkozó törvényi rendelkezések megállapításánál is számos aláírt és kihirdetett nemzetközi egyezményt figyelembe kell venni. Legutóbb a Gyermek jogairól szóló Egyezmény 28. Cikkének 1. pontjában vállalt kötelezettséget a Magyar Köztársaság arra, hogy az alapfokú oktatást mindenki számára kötelezővé és ingyenessé teszi, továbbá előmozdítja a középfokú oktatás különböző, mind általános, mind szakirányú formáinak megszervezését, és ezeket minden gyermek számára megnyitja és hozzáférhetővé teszi, továbbá intézkedést tesz az oktatás ingyenességének bevezetésére és szükség esetén pénzügyi segítségnyújtásra.

A 3. §-hoz

A Gyermek jogairól szóló Egyezmény 14. Cikkében a Magyar Köztársaság kötelezettséget vállalt arra, hogy tiszteletben tartja a gyermek jogát a gondolat-, a lelkiismeret- és vallásszabadságra. A közoktatási törvény hatályos szövege alapján a szülő joga, hogy vallási és világnézeti meggyőződésének megfelelő oktatásban és nevelésben részesítse gyermekét. Ez összhangban áll egyébként a Magyar Köztársaság Alkotmánya 67. §-ának (2) bekezdésével, amely alapján a szülőt megilleti az a jog, hogy a gyermekének adandó nevelést megválassza. Ugyancsak összhangban áll a lelkiismereti- és vallásszabadságról, valamint az egyházakról szóló 1990. évi IV. törvény 5. §-ával, amelyben foglaltak alapján a szülő joga, hogy kiskorú gyermeke erkölcsi és vallási neveléséről döntsön, és arról megfelelően gondoskodjék. A gyermek jogairól szóló egyezményben foglaltak alapján azonban e szülői jog nem sértheti a gyermek jogait. A § megszövegezésénél figyelembe kellett venni az Alkotmánybíróság 4/1993. (II. 12.) AB határozatának indoklásában foglaltakat, melynek indoklása rámutat arra, hogy „A szülőknek joguk van arra, hogy gyermekük a választásuk szerint egyházi iskolába járjon; s joguk van arra is, hogy ne kelljen vallási vagy lelkiismereti meggyőződésétől eltérő irányultságú iskolába járnia. Erre - a szülői vezetés korlátain belül - a gyermeknek is joga van.”

A törvény 4. §-ának (2) bekezdése összhangban áll az Alkotmánybíróság 4/1993. (II. 12.) AB határozata A/2. pontjával, amelyik leszögezi, hogy az állami iskola nem lehet elkötelezett egyetlen vallás mellett sem. A határozat indokolása rámutat arra, hogy „A semleges állami iskola tehát nem lehet elkötelezett egyetlen vallás vagy világnézet mellett sem, hanem a szabad és megalapozott választás lehetőségét kell nyújtania. A világnézeti ismeretek teljes körű, kiegyensúlyozott arányú és tárgyilagos tanításának az iskola működésének egészében kell megvalósulnia.”. A javaslat a hatályos törvényi szöveget azért egészíti ki, hogy egyértelművé és világossá tegye, hogy az állami iskola nem működhet elkötelezett iskolaként. Az Alkotmánybíróság határozata szerint ugyanis „az egyházi iskola valamely vallás tanaival azonosul, míg az állami iskola ezt nem teheti meg, vallási tanítások igazságáról nem foglalhat állást, azaz vallási kérdésekben semlegesnek kell lennie.” „A semlegesség azt követeli meg, hogy iskolái tantervét, szervezetét és felügyeletét az állam úgy alakítsa ki, hogy a tanulóknak a vallási, illetve világnézeti információkat és ismereteket tárgyilagosan, kritikusan és pluralista módon közvetítsék.” Az idézett határozat állami iskolákkal kapcsolatosan fejti ki álláspontját, miután azonban az állami iskolák feladatait a helyi és települési önkormányzati iskolák vették át, indokolt e körben figyelembe venni az Alkotmánybíróság döntését. Ugyancsak szükség van arra, hogy az iskolák mellett a közoktatási törvény rendezze az óvodák és a kollégiumok helyzetét is ebben a kérdésben.

A törvény jelenlegi hatályos szövegét összhangba kell hozni a Gyermek jogairól szóló Egyezmény rendelkezéseivel, amely 14. Cikkének első pontja szerint tiszteletben kell tartaniuk az aláíró feleknek a gyermek jogát a gondolat-, a lelkiismeret- és vallásszabadsághoz. A lelkiismereti- és vallásszabadságról, valamint az egyházakról szóló törvény 17. §-ának (2) bekezdése is igényli a pontosítást, mivel az ott található előírások szerint az egyházi jogi személy, a tanulók és a szülők igényei szerint szervezi meg a nem kötelező vallásoktatást. Ily módon e jogosítvány nem maradhat kizárólagosan a szülők joga. A javaslat választ ad arra a kérdésre is, hogy a nevelési-oktatási intézményekben milyen módon lehet megszervezni a nem kötelező hit- és vallásoktatást. Az óvoda azért tér el az iskolától és a kollégiumtól, mivel az óvodai nevelés folyamatát és egységét nehéz megbontani. Az óvodás korú gyermekek foglalkozás szerinti elkülönítése nehezen biztosítható, így a nevelési időn belül szervezett hit- és vallásoktatás azzal járhat, hogy sérül más gyermek, illetőleg szülő lelkiismereti és vallásszabadsághoz való joga. Az iskolában és a kollégiumban a tanulók egymástól jól elkülöníthetők. A javaslat szövegéből megállapítható, hogy a hit- és vallásoktatás „felelőse” az egyházi jogi személy. Ily módon a hit- és vallásoktatás foglalkozásai nem épülhetnek be, és nem lehetnek részei az állami és a helyi önkormányzati nevelési-oktatási intézmények pedagógiai programjának, helyi tantervének, illetőleg órarendjének. (Ez természetesen nem jelenti azt, hogy a hit- és vallásoktatás foglalkozásait az érdekeltek közötti megegyezés alapján nem lehet megszervezni a tanítási órák megtartására rendelkezésre álló időben, például a délelőtti órákban.) A javaslatnak azokból a rendelkezéseiből, amelyek világossá teszik, hogy a hit- és vallásoktatás tartalmának meghatározása, a hitoktató alkalmazása és ellenőrzése, a hit- és vallásoktatással összefüggő igazgatási cselekmények végzése az egyházi jogi személy feladata, következik, hogy az állami, önkormányzati nevelési-oktatási intézmény e feladatok ellátásába nem szólhat bele, nem irányíthatja, ellenőrizheti. Ugyanakkor a lelkiismereti- és vallásszabadságról valamint az egyházakról szóló törvény 17. §-ának (2) bekezdése alapján az állami és az önkormányzati fenntartású nevelési-oktatási intézmény nem tagadhatja meg a hit- és vallásoktatás szervezésének lehetőségét, ha annak törvényi előfeltételei fennállnak.

A törvény rendelkezéseit hozzá kell igazítani a Magyar Köztársaság Alkotmánya 70/F. §-ának (2) bekezdéséhez. Az Alkotmány hivatkozott rendelkezése szerint a Magyar Köztársaság az állampolgárok művelődéshez való jogát többek között azzal is segíti, hogy az oktatásban részesülők részére anyagi támogatást nyújt. A törvény jelenlegi szövege kizárja a költségvetési támogatásból a nem állami, nem önkormányzati intézményfenntartókat. Támogatásukat közoktatási megállapodás megkötéséhez köti. Indokolt e rendelkezés megváltoztatása oly módon, hogy minden közoktatási intézményfenntartó a költségvetési törvényben meghatározottak szerint támogatásban részesül. Ezáltal lehet biztosítani, hogy minden magyar állampolgár, aki igénybe veszi a közoktatás szolgáltatásait költségvetési támogatást kapjon. Abban az esetben, ha az intézményfenntartó bekapcsolódik az állami, illetőleg az önkormányzati feladatok megvalósításába, a normatív támogatáson túl a vele szerződő féltől további kiegészítő támogatást kap. Ennek összegét a megállapodásban rendezik a felek.

A javaslat a hatályos törvényi szöveg 4. §-ának (7) bekezdését hozzáigazította a Gyermek jogairól szóló Egyezmény 2. Cikke (1) bekezdésében található rendelkezésekhez, miután kiegészíti a hátrányos megkülönböztetés tilalmát a színre, cselekvőképességre, születési helyzetre való utalással.

A 4. §-hoz

A javaslat a törvény hatályos rendelkezését pontosítja, mivel abból kimaradt a kollégiumi nevelés. A javaslat egyértelművé teszi azt is, hogy a nemzeti vagy etnikai kisebbséghez tartozó gyermekek, tanulók, illetőleg szüleik jogosultak dönteni abban a kérdésben, hogy milyen nyelvű oktatásban kívánnak részt venni.

Az 5. §-hoz

A törvény hatályos rendelkezését pontosítja a javaslat, figyelembe véve, hogy a tankötelezettség csak meghatározott életkoron belül áll fenn, illetőleg, hogy a nem magyar állampolgárok csak a törvény 110. §-ának (1) bekezdésében meghatározott feltételek fennállása esetén tankötelesek.

A 6. §-hoz

A javaslat újrafogalmazza a közoktatási törvénynek a követelményrendszerre vonatkozó előírásait. Meghatározza a pedagógiai szakaszokat, valamint azokat a központilag kiadott okiratokat, amelyek biztosítják az egységes pedagógiai elvek érvényesülését, de ugyanakkor hozzájárulnak a nevelési-oktatási intézményekben folyó szakmai munka önállóságának növekedéséhez.

A tervezett változtatás az iskolai oktatás általános műveltséget megalapozó pedagógiai szakaszának tartalmi szabályozását két részre osztja: a Nemzeti alaptanterv alapján szabályozott első-tíz évfolyamra és a tizenegyedik évfolyamtól kezdődő, általában a tizenkettedik, kivételesen tizenharmadik évfolyamig tartó szakaszra, melyet az érettségi vizsga vizsgakövetelményei határoznak meg tartalmilag.

A közoktatási törvény az iskolatípusok kiválasztásánál széles körű lehetőséget biztosít az intézményfenntartóknak. Az iskolarendszer sokszínűsége azonban nem járhat azzal a következménnyel, hogy a tanulók bármilyen oknál fogva szükségessé váló iskolaváltoztatása meghiúsuljon. Szükség van ezért azoknak a közös tartalmi követelményeknek a meghatározására, amelyet minden alapműveltségi vizsgára, illetőleg érettségi vizsgára felkészítő iskolában oktatni kell. A nevelő és oktató munka szabályozása, tartalmi követelményének meghatározása két lépcsőben történik: a Nemzeti alaptantervben és a pedagógiai program részét alkotó helyi tantervben. A Nemzeti alaptanterv tartalmazza azokat a közös tartalmi követelményeket, amelyeket minden iskola köteles átadni az oda járó tanulóknak, míg az iskola által elfogadott helyi tanterv az iskola helyi sajátosságainak figyelembevételével meghatározza az iskolai nevelő és oktató munka tartalmát. A helyi tanterv alapján nyílik lehetőség arra, hogy a szülő és a tanuló megismerje azokat a követelményeket, amelyeket az iskola támaszt.

Annak érdekében, hogy garantálni lehessen a Nemzeti alaptanterv időszerűségét, továbbá, hogy minden ágazat érdeke megjelenhessen, a Nemzeti alaptantervet nem miniszter, hanem a Kormány adja ki.

A javaslat figyelembe veszi azt is, hogy vannak olyan intézménytípusok, amelyekben az oktatás nem szervezhető kizárólagosan a Nemzeti alaptanterv követelményei alapján. A fogyatékos gyermekek, tanulók neveléséhez ezért - az e munka sajátosságait figyelembe véve - külön irányelvek kiadását teszi lehetővé a javaslat.

Az alapfokú művészetoktatási intézményekben folyó nevelő és oktató munka nem a Nemzeti alaptantervben meghatározott követelmények szerint folyik. Ezért szükséges az e tevékenység alapjául szolgáló követelmények elkészítése és kiadása.

A szakképesítés megszerzésére felkészítő pedagógiai szakasz tartalmi követelményeinek kiadásáról a szakképzésről szóló törvény rendelkezik.

A 7. §-hoz

A javaslat meghatározza azokat a vizsgákat, amelyek letételére tanulmányai előrehaladtával, az előírt követelmények teljesítésével a tanuló jogosulttá válik. Az alapműveltségi vizsga és az érettségi vizsga a közoktatásban folyó nevelő és oktató munka irányításának egyik eszköze is. A vizsgákra történő felkészítés minden iskola feladata, és ily módon az iskolák által elkészített, illetőleg alkalmazott helyi tanterveknek minden esetben figyelembe kell venni azokat a követelményeket, amelyekre a vizsgák épülnek. A javaslat az alapműveltségi vizsga kötelező letételét nem írja elő. Nem is írhatja, hiszen arra senkit nem lehet kötelezni, hogy vizsgát tegyen. Hasonló módon az érettségi vizsga vagy a szakmai vizsga letétele is csak lehetőség. A szakképzésre vonatkozó előírások azonban meghatározzák azokat az eseteket, amikor a továbbtanulás feltételeként alapműveltségi vizsgát kell megkövetelni. Ilyenkor a tanuló választásán múlik, hogy vizsgát tesz vagy olyan oktatási formát választ, amelyben a részvétel feltételeként nem követelik meg az alapműveltségi vizsgát.

A javaslat meghatározza az érettségi vizsga legfontosabb elemeit is. Az érettségi vizsga egyes vizsgatárgyainak vizsgakövetelményei - az érettségi vizsga vizsgaszabályzatában meghatározottak szerint - különböző szinten tehetők le. Ily módon megoldható az a probléma, hogy a felsőoktatásról szóló törvény alapján a főiskoláknak és egyetemeknek lehetőségük van arra, hogy az érettségi bizonyítvány mellett írásbeli felvételi vizsgát is tartsanak. A közoktatásról szóló törvény ugyanis az eltérő szintek, követelmények figyelembevételével kizárja az írásbeli felvételi vizsga letételi kötelezettség előírását abban az esetben, ha a tanuló magasabb szintű követelmények alapján tesz eleget az érettségi vizsga vizsgakövetelményeinek. Az „alacsonyabb” szintű érettségi vizsga sem zárja ki a tanulót a felsőbb fokú iskolai tanulmányokból, azonban a főiskolák és az egyetemek az ilyen érettségi bizonyítványt bemutató tanulók részére felvételi vizsga letételét írhatják elő.

A 8. §-hoz

A gyermek, illetőleg a tanuló intézmény-választási jogára, illetőleg hit- és vallásoktatásba történő bekapcsolódására vonatkozó rendelkezések felülvizsgálatára és pontosítására azért volt szükség, mivel a törvény hatályos rendelkezése iskolára szűkíti le ezt a jogot, holott a választás lehetősége és joga valamennyi nevelési-oktatási intézmény tekintetében fennáll. Ugyanakkor a javaslat által újrafogalmazott 4. § (1) bekezdésére, valamint 4. §-ának (4) bekezdésére tekintettel nem indokolt megismételni azokat a rendelkezéseket, amelyek a választási jog gyakorlóját határozzák meg.

A Magyar Köztársaság Alkotmánya 54. §-ának (1) bekezdése alapján minden embert veleszületett jogként illeti meg az emberi méltósághoz való jog, amelytől senkit nem lehet önkényesen megfosztani. Az Alkotmánybíróság 8/1990. (IV. 23.) AB határozatának indokolásában mutatott rá arra, hogy az emberi méltósághoz való jog „általános személyiségi jog”. Az „alkotmánybírósági gyakorlat az általános személyiségi jogot különféle aspektusaival nevezik meg: pl. a személyiség szabad kibontakoztatásához való jogként, az önrendelkezés szabadságához való jogként, általános cselekvési szabadságként, avagy a magánszférához való jogként.” Ez az alkotmányos jog természetszerűen meg kell hogy illesse a gyermeket és a tanulót akkor is, ha óvodai nevelésben, iskolai nevelésben és oktatásban, illetőleg kollégiumi nevelésben vesz részt. A javaslatnak ez a megoldása egyben végrehajtja az emberi jogok és az alapvető szabadságjogok védelméről szóló, Rómában 1950. november 4-én kelt Egyezmény és az ahhoz tartozó nyolc kiegészítő jegyzőkönyv kihirdetéséről szóló 1993. évi XXXI. törvényt. Az Egyezmény 8-10. Cikkei foglalkoznak azokkal az alapvető szabadságjogokkal, amelyeket természetszerűen biztosítani kell a gyermeknek és a tanulónak is. Az Egyezmény rögzíti, hogy mindenkinek joga van ahhoz, hogy magán- és családi életét, lakását és levelezését tiszteletben tartsák. Ugyanakkor elismerje az Egyezmény azt is, hogy e jog gyakorlását törvényben meghatározott esetben korlátozni lehet, pl. ha az mások jogainak védelmében szükséges. Ezért a gyermek, illetőleg a tanuló jogainak igazodnia kell a másokat megillető hasonló joghoz, és ez szükségszerűen azzal a következménnyel jár, hogy a jog gyakorlása nem sértheti mások hasonló jogait. Egyrészről tehát az óvodának, iskolának, kollégiumnak biztosítania kell, hogy a gyermek és a tanuló általános személyiségi joga érvényesüljön, de a jogot oly módon kell biztosítania, hogy ez ne gátolja, ne akadályozza a többi gyermek, tanuló általános személyiségi jogát, illetőleg a művelődéshez való, ugyancsak Alkotmányban biztosított jog érvényesülését.

A 9. §-hoz

A Gyermek jogairól szóló Egyezmény 13. Cikkének 1. pontjában foglaltak szerint a gyermeknek joga van a véleménynyilvánítás szabadságára. Ez a jog magában foglalja minden fajta tájékoztatás és eszme, határokra tekintet nélküli kérdések megismerésének és terjesztésének szabadságát. Erre tekintettel a javaslat feloldja azt a korlátozást, amelyet a törvény hatályos szövege tartalmaz, leszűkítve a véleménynyilvánítás jogát a „szervezett formában” történő véleménymondásra, valamint „az őt érintő kérdésekre”. Mindezekre tekintettel a javaslat a véleménynyilvánítás szabadságát kiterjesztette a tanulói jogviszonnyal összefüggő valamennyi kérdésre. A javaslat figyelembe veszi az Alkotmánybíróság e tárgykörben hozott 30/1992. (V. 26.) AB határozatának és 36/1994. (VI. 24.) AB határozatának indokolásában foglaltakat is, miszerint „...a véleménynyilvánítás szabadságának kitüntetett szerepe van az alkotmányos alapjogok között... az emberi méltóság a véleménynyilvánítási szabadság korlátja lehet.”

A tizenegy-tizenharmadik évfolyamon folyó tanítás az érettségire készít fel. Ennek alapján megvan a lehetőség arra, hogy a tanuló szabadon megválaszthassa azokat a tantárgyakat, amelyeket tanulni kíván, abból a körből, amelyet az érettségi vizsga vizsgaszabályzata meghatároz.

A javaslat kiegészíti a tanuló jogait azokkal a jogosítványokkal, amelyek egyébként „szétszórva” megtalálhatók a közoktatási törvényben, másrészt amely összefügg az „általános személyiségi jog” gyakorlásával, érvényesülésével.

A módosítás az emberi jogok és az alapvető szabadságok védelméről szóló, Rómában, 1950. november 4-én kelt Egyezmény és az ahhoz kapcsolódó nyolc kiegészítő jegyzőkönyv kihirdetéséről szóló 1993. évi XXXI. törvénnyel összhangban kiegészíti a tanulói jogosítványokat az Egyezmény 8-10. Cikkében meghatározott alapvető szabadságjogokkal. Az Egyezmény szerint mindenkinek joga van a véleménynyilvánítás szabadságához, mely jog magában foglalja a véleményalkotás szabadságát, az információk és eszmék megismerésének és közlésének szabadságát. E szabadságok gyakorlása törvényben azonban korlátozható, például abban az esetben, ha mások jogainak vagy jó hírnevének védelme érdekében erre szükség van. A javaslat ezért a véleménynyilvánítás szabadságát ahhoz a korlátozáshoz köti, hogy ily módon ne sértsék mások emberi méltóságát. A véleménynyilvánítás szabadságának, valamint a lakáshoz és levelezéshez való jog gyakorlásának a korlátja az, hogy ne veszélyeztesse mások hasonló jogait, illetőleg az iskolai, kollégiumi élet megszervezését.

A tanulók védelme érdekében indokolt kiegészíteni a törvényt a munkavégzésre vonatkozó, a tanulóknál is alkalmazást igénylő kérdésekkel (egészséges munkafeltételek biztosítása, munkavégzési kötelezettség, utasításadási jog, pihenőnaphoz való jog, munkaszüneti napokhoz való jog).

A javaslat összhangba hozza a közoktatási törvényt a házasságról, a családról és a gyámságról szóló 1952. évi IV. törvénynek a szülői felügyelettel összefüggő előírásaival. A szülői felügyelet ugyanis a kiskorú gyermek tekintetében áll fenn. Az a tanuló tehát, aki eléri a nagykorúságot, saját ügyeiben önálló döntéshozatalra válik jogosulttá.

A javaslat megfogalmazza a gyermekek és a tanulók védelme érdekében a jogok rendeltetésszerű gyakorlásának követelményét. E jog érvényesítése során figyelembe kell venni a Gyermek jogairól szóló Egyezmény 3. Cikkének 1. pontjában foglaltakat, mely szerint a köz- és magánintézmények „minden, a gyermeket érintő döntésükben a gyermek mindenek felett álló érdekét veszik figyelembe elsősorban.”. A közoktatási törvény és a szakképzési törvény szabályozza azokat az eljárási lehetőségeket, amelyeket igénybe vehet a gyermek, a tanuló, illetve a szülő, ha a gyermeknek a közoktatásban, illetőleg a szakképzésben való részvétellel összefüggésben biztosított jogosítványait megsértik. Ezekben az eljárásokban is előfordulhat azonban, hogy nem sikerül minden kétséget kizáróan megállapítani azt, hogy melyik félnek van igaza. Ilyen esetben kell a gyermek ”mindenek felett álló érdekét„ figyelembe venni, s a gyermek, tanuló javára dönteni. Természetszerűen a közoktatási, illetőleg a szakképzési törvényben biztosított eljárási lehetőségek nem zárják ki, nem fosztják meg a gyermeket, tanulót, illetőleg szülőt attól, hogy indokolt esetben más eljárás keretében próbálják érvényesíteni érdekeiket.

A 10. §-hoz

A törvény jelenlegi szövegéből a tanulók kötelességeinek felsorolásánál kimaradt a kollégiumra való utalás, holott nyilvánvaló, hogy ott is meg kell tartani az előírásokat, szabályzatokat.

A tanulók védelme érdekében a javaslat kiegészíti a közoktatási törvény előírásait. Nemcsak az egészség megóvása a feladata a tanulónak, hanem az is, hogy amennyiben ő vagy társa bajba jut, haladéktalanul értesítse azt, aki ellátja a felügyeletüket annak érdekében, hogy a szükséges intézkedést a kellő időben meg lehessen tenni.

A javaslat a tanulói kötelezettségeket pontosítja és kiegészíti. A törvény hatályos rendelkezései alapján a tanuló „csak” a nevelői és tanárai iránt köteles tiszteletet és megbecsülést tartani. A többi alkalmazottjaival és tanulótársaival szemben ilyen kötelezettsége nem áll fenn.

A 11. §-hoz

A paragrafus módosítására a közoktatási törvény s a Gyermek jogairól szóló Egyezmény összhangba hozatala miatt van szükség. Az Egyezmény alapján ugyanis egyértelmű, hogy a gyermeket az őt érintő döntés meghozatalába életkorától és fejlettségétől függően be kell vonni. Miután a polgári jog szabályai szerint a tizennegyedik életévet betöltő személy - általában - korlátozottan cselekvőképes, tehát meghatározott ügyekben önálló jognyilatkozatot tehet, illetőleg jognyilatkozata törvényes képviselőjének beleegyezésével vagy utólagos jóváhagyásával érvényessé válik, indokolt, hogy ettől az időponttól kezdődően részt vegyen az életpályáját meghatározó döntés meghozatalában. Ez a korhatár azért is jelentős, mivel az esetek döntő többségében ekkor kell dönteni a tanuló továbbtanulásáról. A módosítás összefügg a 4. § (1) és (4) bekezdésének módosításával.

A 12. §-hoz

A törvény hatályos rendelkezése több alkalommal utal a pedagógus munkakörre. Indokolt ezért meghatározni, hogy milyen tevékenység is látható el ennek keretében. A hatályos törvényi szöveg pontosítása azért is indokolt, mivel nem állapítható meg világosan, hogy milyen intézményben végzik a nevelő és oktató munkát. Ugyancsak pontosítást igényel a törvény jelenlegi szövege, mivel a pedagógus munkakör betöltéséhez szükséges végzettséget csak a nevelési-oktatási intézmények tekintetében határozza meg.

A pedagógus munkakör sajátossága, hogy erősen meghatározott a nevelési-oktatási intézmény pedagógiai programja, a nevelőtestület döntései, illetőleg az igazgató utasításai alapján. Ezért a mellérendeltségi viszonyt és nagyfokú önállóságot igénylő polgárjogi jogviszonyban való ellátása csak kivételes forma lehet. Az értelmező rendelkezések meghatározzák az óraadó tanár fogalmát oly módon, hogy a foglalkoztatás időtartama nem haladhatja meg a teljes munkaidő negyven százalékát. Természetesen ez nem jelenti azt, hogy a nem teljes munkaidő töredékére foglalkoztatott pedagógussal nem lehet munkaszerződést kötni vagy közalkalmazotti jogviszonyt létesíteni. Azt viszont jelenti, hogy akit a munkaidő ennél nagyobb hányadára foglalkoztatnak, azzal nem köthető polgári jogi szerződés.

A 13. §-hoz

Lényeges változtatást eredményez a pedagógusok foglalkoztatásához, alkalmazásához előírt új „képesítési” követelmény. Tíz év után önmagában az óvodapedagógus, a tanító, illetőleg a tanári oklevél nem elégséges ahhoz, hogy valakit határozatlan időre alkalmazzanak pedagógus munkakörben. További követelményként fogalmazza meg a javaslat a szakvizsga letételének követelményeit, amelyhez tíz évet biztosít az oklevél megszerzésének időpontjától számítva. E tíz év eltelte után nincs lehetőség a pedagógus munkakörben való foglalkoztatásra, függetlenül attól, hogy az eltelt időben a pedagógus milyen munkakört töltött be, alkalmazták-e a pedagóguspályán vagy sem. A szakvizsga letételének kötelezettsége alkalmas arra, hogy biztosítsa a megszerzett ismeretek felfrissítését, megújítását, a megszerzett gyakorlati tapasztalatok birtokában. Ugyanakkor biztosítja az anyagi elismerést is, mivel a felsőfokú oktatásban megszerzett, a munkakör betöltéséhez előírt újabb szakképzettség alapján a pedagógust magasabb fizetési osztályba kell sorolni. A javaslat átmeneti rendelkezései biztosítják ezt a lehetőséget a nem közalkalmazott pedagógusok részére is, mivel előírja, hogy a nem állami nem önkormányzati fenntartású közoktatási intézményekben munkaviszony keretében foglalkoztatott pedagógusok illetménye és juttatása nem lehet kevesebb, mint az azonos munkakörben foglalkoztatott közalkalmazotté. A hatálybaléptető és az átmeneti rendelkezések alapján a szakvizsga letételének kötelezettsége azokat a pedagógusokat terheli, akik a rendelkezés hatálybalépése után első ízben létesítenek munkaviszonyt, közalkalmazotti jogviszonyt pedagógus munkakörben. A szakvizsga bevezetéséről külön Kormányrendelet fog intézkedni azt követően, hogy a képzés feltételeit megteremtették. Abban az esetben azonban, ha a szakvizsgát olyan pedagógus is letette, akinek egyébként ez nem előírás a pedagógus munkakörben történő foglalkoztatásához, akkor is jogosulttá válik a magasabb fizetési fokozatba történő besorolásra.

A 14. §-hoz

A közoktatási törvény jelenlegi szövege tartalmazza az előírt képesítésnek megfelelő munkakörre való utalást. Ennek a rendelkezésnek az értelmezése a gyakorlatban nagyon sok gonddal és problémával járt. Nem indokolt az egyes gyakorlati időket megkülönböztetni, és nem indokolt annak megakadályozása, hogy a középiskolában szerzett gyakorlatot az általános iskolában, az általános iskolában szerzett gyakorlatot pedig a középiskolában ne lehessen figyelembe venni. A szakiskolában a javaslat alapján az is igazgató lehet, aki felsőfokú iskolai végzettséggel rendelkezik. Továbbra is fennmarad az a követelmény, hogy középiskolában egyetemi szintű tanári végzettség és szakképzettség szükséges az igazgatói megbízáshoz. Ez alól a szakközépiskola jelent kivételt, mivel a javaslat lehetővé teszi szakirányú egyetemi szintű szakképesítéssel is az igazgatói megbízást.

Az intézményvezetői megbízásnál minden esetben azt kell vizsgálni, hogy, aki ilyen feladatot kíván ellátni, az adott nevelési-oktatási intézményben betöltheti-e a pedagógus munkakört. Ennek megfelelően, aki olyan felsőfokú iskolai végzettséggel és szakképesítéssel rendelkezik, amelyikkel többféle nevelési-oktatási intézményben lehet pedagógus, több nevelési-oktatási intézményben tölthet be vezetői feladatot. A javaslat szigorítja a szakmai gyakorlatba beszámítható „munkavégzést”, mivel nem teszi lehetővé a végzett munka beszámítását, ha az nem éri el a teljes foglalkoztatás idejének legalább huszonöt százalékát. Ennek indoka, hogy az óraadók az esetek túlnyomó többségében a nevelőtestület munkájában nem vesznek részt, s ily módon nem szereznek tényleges gyakorlatot a nevelési-oktatási intézmény működéséről.

A 15. §-hoz

A javaslat újrafogalmazza a pedagógus jogait és kötelezettségeit, megteremtve a szinkront a gyermekek, tanulók, illetőleg a szülő jogaira és kötelezettségeire vonatkozó rendelkezésekkel. Míg ugyanis a törvény hatályos szövege minden esetben előbb a jogokat és aztán a kötelezettségeket ismerteti, addig a pedagógusoknál ezt a sorrendet - indokolatlanul - megfordítja.

A pedagógusnak munkája során minden gyermekkel, tanulóval „egyénileg” kell foglalkoznia. Ennek során figyelembe kell vennie mindazokat a körülményeket, amelyek a többi gyermektől, tanulótól eltérő foglalkoztatást igényelnek.

A nagyszámú gyermek- és tanulóbaleset miatt indokolt, hogy a közoktatási törvény kiemelt figyelmet fordítson ezek megelőzésére. A hatékony megelőzés egyik lehetséges eszköze, hogy a gyermekek, a tanulók elsajátítsák, megismerjék a szükséges ismereteket, és a pedagógus figyelemmel kísérje azok elsajátítását.

A törvény hatályos rendelkezései szerint a pedagógus a szakmai munkaközösség véleményének meghallgatása után jogosult arra, hogy megválassza az alkalmazott tankönyveket, taneszközöket és tanulmányi segédleteket. Ez a megoldás azonban nem segíti elő az egységes pedagógiai munka kialakulását. A helyi tanterv - amelyet a nevelőtestület fogad el - kell, hogy meghatározza azokat az elveket, amelyek alapján kiválaszthatók azok a tankönyvek, taneszközök és tanulmányi segédletek, amelyek illeszkednek az iskola által kitűzött pedagógiai célokhoz. A pedagógus korlátlan választási joga a helyi tanterv megvalósulását hiúsíthatja meg. Ugyanakkor a gyakorlatban igen sokszor előfordul, hogy a pedagógus munkahelyet változtat, és az őt felváltó pedagógus másik tankönyvvel, taneszközzel vagy tanulmányi segédlettel szeretné oktatni az adott tantárgyat. Ennek költségkihatásai pedig az érintett szülőket terhelik.

Az Alkotmánybíróság 4/1993. (II. 12.) AB határozatának indokolása rámutatott arra, hogy az állami és az önkormányzati nevelési-oktatási intézményekben folyó „Tárgyilagos tanítás esetén az állam nem kényszeríthet egyetlen tanárt sem arra, hogy saját meggyőződését elhallgassa.” A közoktatási törvény alkotmányosságának kérdésében állást foglaló 18/1994. (III. 31.) AB határozathoz fűzött alkotmánybírói párhuzamos indokolás szerint „Az állami iskola, mint intézmény semleges, a benne oktatóknak azonban van, illetve lehet saját világnézetük és értékrendjük. Saját értékrendjük elfogadtatására a rendelkezésükre álló oktatói késztető és kényszerítő eszközöket nem jogosultak felhasználni, mert ezzel sértenék az állami iskola semlegességét. Azonban saját világnézetük - főleg a humán ismeretek közlése körében - óhatatlanul megnyilvánul, és mint társadalmi modell érzelmileg is, személyiségformálóan is hat(hat) a tanulókra. A tanszabadság alkotmányos tétele értelmében nem is lehet az ilyen közvetett ráhatás ellen tiltakozni, és az oktató tevékenységét emiatt korlátozni.” Mindezekre tekintettel a javaslat - miközben pontosabbá teszi a törvénynek azokat a rendelkezéseit, amelyek a világnézetileg el nem kötelezett nevelési-oktatási intézményekre vonatkoznak, - egyértelműen megfogalmazza a pedagógusnak azt a jogát, hogy a nevelő és oktató munkája során saját lelkiismereti meggyőződésének megfelelően végezze munkáját.

A 16. §-hoz

A törvény hatályos szövege az iskola gyűjtőnév alá „bevonta” a gyógypedagógiai nevelési-oktatási intézmények körét is, holott ilyen intézmény lehet az óvoda és a kollégium is.

A közoktatási törvény nem értelmezi a gyógypedagógiai nevelési-oktatási intézmény fogalmát. Indokolt ezért annak világossá tétele, hogy a 20. § (1) bekezdésében megtalálható intézmény-típusok működhetnek a fogyatékosság típusának megfelelő intézményként is.

A 17. §-hoz

A törvény hatályos szövegének pontosítása a tankerületi oktatásügyi központok megszűnése miatt vált szükségessé. Ugyanakkor a javaslat egyértelművé teszi azt is, hogy nem minden intézmény „működhet együtt” közoktatási intézménnyel. E rendelkezések további pontosítása a többcélú intézményekre vonatkozó előírásoknál és az értelmező rendelkezéseknél található meg.

A 18. §-hoz

A közoktatásról szóló törvény hatályos szövege is lehetőséget biztosít arra, hogy a miniszter figyelembe vegye azokat a sajátos pedagógiai programokat, amelyeknek nem feladata, nem célja, hogy az általános gyakorlat szerint felkészítse a gyermekeket, tanulókat azokra a követelményekre, amelyekre a Nemzeti alaptanterv, illetőleg az érettségi vizsga vizsgaszabályzata alapján az iskolák többsége felkészít. A törvény hatályos szövege „általánosságban megengedi”, hogy a miniszter felmentést adjon az alapműveltségi vizsgára, illetve érettségi vizsgára történő felkészítés alól. A szabályozás célja pedig nem a korlát nélküli mentesítés volt, hanem az az eset, amikor az iskola sajátos pedagógiai program alapján dolgozik, mint például a Montessori, vagy a Waldorf iskola.

A 19. §-hoz

A közoktatási törvény hatályos szövege az ötödik életévének betöltésétől kötelezi a gyermeket iskolai életmódra felkészítő foglalkozáson való részvételre. Ez a szabályozás gondot okozhat az óvodai nevelés megszervezésében, hiszen januártól decemberig az év bármely napján köteles felvenni a gyermeket. Az óvodai tevékenység pedig nevelési évhez kötődik, amelyik szeptember 1-jétől a következő év augusztus 31-éig tart.

A javaslat meghatározza, hogy milyen időkeret áll rendelkezésre az óvodai foglalkozások megszervezéséhez. Az óvodai foglalkozások megszervezésénél azonban figyelembe kell venni, hogy az óvoda nemcsak a közoktatás feladatainak a megvalósításában, hanem a szociális igazgatás körébe tartozó feladatok végrehajtásában is közreműködik. A helyi önkormányzatnak ugyanis gondoskodnia kell a gyermek napközbeni ellátásról is, melynek egyik lehetséges formája az óvodai ellátás. Ezért az óvodák nyitva tartásával kapcsolatos költségek is megoszlanak a kétféle feladatellátáshoz biztosított költségvetési hozzájárulás között.

A 20. §-hoz

A művészeti, szakmai vizsgára történő felkészítés nem igazodhat a tankötelezettséghez. A zene, tánc és más művészetekhez tartozó ismereteket a tanulónak a tankötelezettség megszűnése előtt is tanulnia kell. Ez egyébként nincs ellentétben azzal az elvvel, hogy tizenhat éves kora előtt a gyermek ne végezzen termelő munkát. Ezért indokolt lehetővé tenni a szakmai képzés korábbi megkezdését, és eltérést engedni az általános szabályok alól.

A 21. §-hoz

A javaslat az általános iskola szerkezetét és feladatait a hatályos törvényi szöveg rendelkezéseinél pontosabban fogalmazza meg. Fő szabályként a nyolc évfolyammal működő általános iskolát jelöli meg, azonban nem zárja ki az ennél kevesebb, illetőleg több évfolyammal működő általános iskola létrehozását sem abban az esetben, ha a törvényi előfeltételek megvalósulnak. A szabályozás hozzájárul ahhoz, hogy az iskolaszerkezet átalakítása tervszerűen, a tényleges igények figyelembe vételével történjen. Az átalakításnál meghatározó a javaslat által bevezetett középtávú beiskolázási terv, amely lehetővé teszi az önkormányzati döntéshozatal megalapozását.

A 22. §-hoz

A szakiskolára vonatkozó rendelkezések újrafogalmazását a szakiskola közoktatásban elfoglalt helyének pontosítása indokolja.

A szakiskola kétféle szerkezettel működhet; kizárólagosan szakmai vizsgára készít fel a szakképzési évfolyamokon, vagy részt vesz az alapműveltségi vizsgára való felkészítésben, és a szakképzési évfolyamok mellett kilencedik-tizedik évfolyamon is folytat nevelő és oktató munkát. A kilencedik-tizedik évfolyamon folytatott tanulmányok felkészítenek az alapműveltségi vizsga letételére, továbbá olyan ismereteket is biztosítanak, amelyekkel előkészítik a szakmai vizsgára való felkészülést. A kilencedik-tizedik évfolyam elvégzése után a tanuló pályát változtathat, mivel tanulmányait a középiskolában is folytathatja.

A művészeti szakmai vizsgára felkészítő szakiskoláknál eltérő szabályokat kell megállapítani, figyelembe véve, hogy a művészeti szakmai vizsgára való felkészítés nem igazodhat a tankötelezettségre vonatkozó előírásokhoz. A művészeti képzés ugyanis folyamatosságot igényel.

A szakiskola új feladataként vezeti be a javaslat a „felzárkóztató oktatást”. Ennek lényege, hogy amennyiben a tankötelezettség ideje alatt a tanuló bármilyen oknál fogva nem tudta megszerezni az alapfokú iskolai végzettséget, a szakiskola egyidejűleg „pótolhatja” a lemaradást, és lehetővé teheti a szakképzésbe való bekapcsolódást is.

A javaslat a szakiskolák között megfogalmazza azokat az „sajátos” szakiskolákat, amelyeknek az a feladata, hogy a testi, érzékszervi, értelmi, beszéd- vagy más fogyatékos tanulók részére biztosítsa az állapotuknak megfelelő felkészítést. A speciális szakiskola bármilyen fogyatékos tanuló részére biztosíthatja a tankötelezettség után a szakképzésbe való bekapcsolódást. A készségfejlesztő speciális szakiskola kizárólagosan a középsúlyos értelmi fogyatékos tanulók szakképzésére jöhet létre.

A javaslat megszünteti annak lehetőségét, hogy a szakiskola bármelyik tanuló részére a munkába álláshoz és életkezdéshez szükséges ismereteket „oktasson”. Ebben az oktatási formában ugyanis a tanuló nem szerezhet olyan szakképesítést, amely lehetővé teszi, hogy megfelelő eséllyel lépjen ki a munkaerőpiacra. Indokolt azonban ennek az oktatási formának a fenntartása a felzárkóztató oktatás keretében, illetőleg akkor, ha a szakiskola fogyatékos tanulókat fogad. A felzárkóztató oktatást igénybevehető tanulók döntő többsége rajta kívül álló okból, hátrányos helyzetből indul neki a tanulásnak. Ennek megfelelően az életkezdéshez nagy segítséget kaphatnak akkor is, ha nem szereznek államilag elismert szakképesítést, „csak” olyan szakmai ismereteket, amelyek a saját háztartásban lehetővé teszik az életkezdést. A fogyatékos tanulóknál pedig igen sok esetben a szakképzés eléri célját akkor is, ha a tanuló államilag el nem ismert szakképesítést szerez, illetőleg olyan munkafolyamatot sajátít el, amely alkalmassá teszi arra, hogy elvégezze az egyszerű betanulást igénylő munkafolyamatot.

A 23. §-hoz

A javaslat - figyelembe véve a 8-9. §-ban megfogalmazottakat - újrafogalmazza a gimnázium feladatait. Lehetővé teszi a négy, hat, nyolc évfolyammal működő gimnáziumok létrehozását és működését, azonban az egységes követelmények biztosítása érdekében az alapműveltségi vizsgára való felkészítést minden gimnázium kötelező feladataként határozza meg. A tanulónak jogában áll, hogy a tizedik évfolyam elvégzése után alapműveltségi vizsgát tegyen. A javaslat pontosan meghatározza a gimnázium átlagostól eltérő szerkezetének kialakítására vonatkozó feltételeket. A javaslat ennél az iskolatípusnál is a tervszerűségre épít, és követelményként határozza meg azt is, hogy a gimnázium „lefelé” való terjeszkedése ne hozza nehéz helyzetbe a nyolc évfolyamos általános iskola elvégzése után továbbtanulni vágyókat.

A 24. §-hoz

A javaslat újrafogalmazza a szakközépiskola feladatait. Egyértelművé teszi, hogy a szakközépiskolában olyan szakmai vizsgára készülnek fel a tanulók, amelyek csak érettségi, illetőleg a középiskola utolsó évfolyamának elvégzése vagy befejezése után szerezhetők meg. Ily módon lehet megkülönböztetni a szakképzésben részt vevő másik iskolatípustól, a szakiskolától.

A javaslat lehetővé teszi, hogy a művészeti szakközépiskolában a középiskolai oktatás az eddigi gyakorlattól eltérően az ötödik vagy a hetedik évfolyamtól kezdődjön.

A javaslat figyelembe veszi a művészeti szakmai vizsgára felkészítő szakközépiskolák eltérő sajátosságait. Ezekben az iskolákban ugyanis a szakképzés nem indítható az érettségi, illetőleg a középiskola utolsó évfolyamának elvégzése után. A művészeti ismeretekre való felkészülés folyamatosságot igényel.

A 25. §-hoz

A javaslat a Gyermek jogairól szóló Egyezményben vállalt kötelezettségek alapján megfogalmazza a fogyatékos gyermek különleges gondozásához való jogot. E különleges gondozás célja, biztosítani a gyermek személyiségének kibontakoztatását. A különleges gondozás feladatainak megvalósításában a pedagógiai szakszolgáltatást nyújtó intézmények és a nevelési-oktatási intézmények mellett más „ágazatba tartozó” intézmények is közreműködnek.

A javaslat világosan megfogalmazza, hogy a fogyatékos gyermek, tanuló óvodai nevelése és iskolai oktatása a többi gyermektől, tanulótól elkülönítetten az e célra létrehozott nevelési-oktatási intézményben vagy a többi gyermekkel, tanulóval közösen folyik. Abban a kérdésben, hogy milyen ellátás szolgálja a gyermek, tanuló érdekét, az e célra létrehozott szakértői és rehabilitációs bizottságok jogosultak állást foglalni. A javaslat egyértelművé teszi azt is, hogy a gyógypedagógiai nevelésben-oktatásban részt vevő nevelési-oktatási intézményekben a gyermek és a tanuló nemcsak a közoktatás szolgáltatásait, hanem az egészségügyi és rehabilitációs ellátást is igénybe veszi, annak érdekében, hogy a Gyermek jogairól szóló Egyezményben foglaltak megvalósulhassanak, miszerint az Egyezményben részes államok elismerik, hogy a fogyatékos gyermeknek különleges gondozáshoz van joga.

A törvény hatályos szövege alapján a jegyzőnek nincs lehetősége eljárni abban az esetben, ha a szülő a képzési kötelezettségben előírtakat nem teljesíti.

A javaslat pontosan meghatározza, hogy a korai fejlesztés, tanácsadás, gondozás feladataiban továbbá a beilleszkedési zavarral, tanulási nehézséggel, magatartási rendellenességgel küzdő gyermekek, tanulók ellátásában milyen intézmények vehetnek részt.

Figyelembe véve, hogy nehéz elhatárolni mely esetben kell a részképesség zavarban szenvedő gyermeket, tanulót tanulási nehézséggel küzdő gyermeknek, tanulónak tekinteni, s mely esetben fogyatékos tanulónak, a javaslat nem foglal állást ebben a kérdésben. Rábízza ezt a pedagógiai szakszolgálatot ellátó intézményekre, amelyek kellő szakértelemmel rendelkeznek ahhoz, hogy a gyermek, tanuló állapotának mérlegelésével döntsenek ebben a kérdésben.

A fogyatékos tanulók iskolai kötelezettségeinek teljesítését könnyítik meg azok az előírások, amelyek lehetővé teszik a mentesítést egyes tantárgyak, tantárgyrészek értékelése alól. Módot nyújt ahhoz is a javaslat, hogy a vizsgákon az általánostól eltérő formában és körülmények között adjanak számot tudásukról azok a tanulók, akik fogyatékosságuk miatt az általános rendelkezések szerint nem lennének képesek vizsgát tenni.

A 26. §-hoz

A javaslat a többcélú intézmények új formájaként jeleníti meg az összetett iskolát és az egységes iskolát. Az összetett iskola lényege, hogy egy szervezeten belül (egy nevelőtestület) több iskolatípus feladatát látja el oly módon, hogy az iskolatípusok feladatai elválnak egymástól. A tanulók lényegében az iskolatípusnak megfelelő felkészítést nyújtó osztályba járnak. Az egységes iskola szintén egy nevelőtestülete lát el több iskolatípusnak megfelelő pedagógiai feladatot. Ebben az iskolában azonban a tanulók egységes közös követelmények szerint kezdik meg a tanulmányaikat, függetlenül attól, hogy később milyen vizsgát kívánnak tenni. Erre a közös tananyagra épül rá az eltérő irányú és mélységű kiegészítő tananyag, amely biztosítja a tanuló felkészülését az érettségi vizsgára, a szakmai vizsgára. Ezekben a formákban csak iskolák működhetnek, hiszen a nevelési és oktatási feladatok ilyen szoros összehangolása nem lehetséges különböző intézménytípusok feladatainál. A javaslat egyértelművé teszi a különbséget a közös igazgatású közoktatási intézmény és az általános művelődési központ között. A működés keretei hasonlóak, hiszen mind a kettő intézménytípusban a különböző szakfeladatokat intézményegységek látják el. Csak abban az esetben beszélhetünk azonban általános művelődési központról, ha a többcélú intézmény keretei között nem közoktatási feladatokat ellátó intézményegység is működik. Általános művelődési központként akkor működhet a többcélú intézmény, ha egy közoktatási feladatot, például továbbtanulási, pályaválasztási tanácsadást és egy nem közoktatási feladatot, például könyvtári szolgáltatást lát el.

Az általános művelődési központ lehetőséget nyújt arra is, hogy a helyi önkormányzatok egy intézmény keretében oldják meg a közoktatási feladatokat művelődési ágazatba nem tartozó feladatokkal. Az eddigi tapasztalatok alapján a leggyakoribb „együttműködés” a közoktatási, a kulturális, a sport, a művészeti feladatok mellett a bölcsődei, nevelőotthoni, családsegítő szolgálati stb. tevékenység. Ennek a szabályozásnak azért van jelentősége, mivel más, fel nem sorolt feladat nem vonható össze közoktatási feladatokkal.

A 27. §-hoz

A törvény hatályos szövege nincs összhangban a 21. §. első fordulatával, mely szerint a pedagógiai szakszolgálat intézményei közé tartozik a gyógypedagógiai tanácsadó, korai fejlesztő és gondozó központ. Ezzel összhangban kell ezért újra szabályozni a pedagógiai szakszolgálatra vonatkozó előírásokat is. Indokolt továbbá a jelenlegi a) pontban található feladatok szétbontása, mivel eltérő tevékenységről van szó.

A 28. §-hoz

A javaslat a 35. § (1) bekezdésének szövegét hozzáigazítja a közoktatási törvény 21. §-ának első fordulatához, amelyik gyógypedagógiai tanácsadó, korai fejlesztő és gondozó központról rendelkezik. A törvény 35. §-ának (1) bekezdése nincs összhangban a 21. § első fordulatával, mivel korai fejlesztő, tanácsadó és gondozó szolgálatról rendelkezik.

Ugyanakkor világossá válik az egyes szakszolgálatok feladata is, valamint az az időszak, amelyre kiterjednek az egyes szakszolgálatok. A gyermek a különleges gondozás keretében korai fejlesztést és gondozást kaphat három éves korát megelőzően. Harmadik életévének betöltése után azonban óvodai nevelésben vehet részt, amelynek keretében meg kell hogy kapja a fejlődéséhez szükséges gyógypedagógiai stb. ellátást is.

A 29. §-hoz

A törvény hatályos szövege a nevelési-oktatási intézményekre és a pedagógusokra korlátozza a pedagógiai-szakmai szolgáltatások „hatókörét”. Ennek oka, hogy a tankerületi oktatásügyi központok feladataként határozta meg a fenntartói tevékenység segítését. A pedagógiai-szakmai szolgáltatások azonban tartalmuknál és jellegüknél fogva nemcsak az óvodák, iskolák és kollégiumok, hanem a közoktatás más intézményeinek, így például a nevelési tanácsadók, pályaválasztási tanácsadók stb. munkáját is segíteni tudják. A pedagógiai-szakmai szolgáltató intézmény ugyancsak közre tud működni a fenntartói, irányítói feladatok ellátásában.

A közoktatás feladatainak ellátása elképzelhetetlen olyan pedagógiai-szakmai szolgáltatások nélkül, amelyek átfogják a feladatellátás teljes körét. A Nemzeti alaptantervre épülő iskolai pedagógiai program részét alkotó helyi tanterv elkészítéséhez szükség van segítségre, melyet leginkább a pedagógiai-szakmai szolgáltatást nyújtó intézmények tudnak biztosítani. Ugyancsak indokolt bővíteni a szolgáltatások körét a pedagógiai értékelés feladataival, amely szolgáltatás formájában nyújt segítséget a nevelési-oktatási intézményben folyó munka megítéléséhez.

Kiegészül a pedagógiai-szakmai szolgáltatások köre a tanuló tájékoztató, tanácsadó szolgálattal. E szolgáltatás „címzettje” a tanuló, illetőleg a diákönkormányzat. Miután pedagógiai-szakmai szolgáltatás ellátására a helyi önkormányzatokon kívül létrehozhat intézményt más jogi személy, illetőleg természetes személy is, nincs akadálya annak, hogy e feladatot, például a diákok képviseletét ellátó egyesület hozza létre.

A 30. §-hoz

Az intézmény alapítására vonatkozó rendelkezések a hatályos törvényi szöveg pontosítását tartalmazzák. A költségvetési szervek nyilvántartását ugyanis nem a Pénzügyminisztérium, hanem központi költségvetési szerv esetén az Adó- és Pénzügyi Ellenőrző Hivatal Számítástechnikai és Adóelszámolási Intézete, önkormányzati költségvetési szerv esetén pedig a Területi (Fővárosi) Államháztartási és Közigazgatási Információs Szolgálat végzi.

Az alapító okirat tartalmát ki kellett egészíteni azokkal az adatokkal, amelyről bebizonyosodott, hogy „hiányzik”. Az új rendelkezések alapján fel kell majd tüntetni az alapító okiratban a tagintézményt, valamint az alapító megnevezését is.

A 31. §-hoz

A tanuló- és gyermekbaleseteknél az eljárási rendről külön kell intézkedni, mivel ezek a balesetek nem tartoznak a munkavédelem körébe.

A javaslat a közoktatási törvény hatályos rendelkezéseit kiigazítja, figyelembe véve, hogy házirendet nem csak iskolában kell készíteni, egyértelművé teszi, hogy a kollégiumokban és az óvodákban is el kell készíteni a házirendet. A szervezeti és működési szabályzatra tekintettel elhatárolja továbbá a szabályozási kört is: Míg a szervezeti és működési szabályzat ugyanis alapvetően az óvodákban, iskolákban, kollégiumokban dolgozókra állapít meg szabályokat, addig a házirend a gyermekekkel, tanulókkal „foglalkozik”. A házirendre vonatkozó előírásokból megállapítható, hogy a szabályozási körnek az iskolán, kollégiumon belül kell maradnia. Olyan kérdéseket szabályozhat csak, amelyik összefügg a tanulói jogviszonnyal, kollégiumi tagsági viszonnyal, és amelyek szoros kapcsolatban állnak az iskolai, kollégiumi élettel. A javaslat újra fogalmazza a tanulói jogokat. Biztosítja a véleménynyilvánítás szabadságát, az emberi méltósághoz való jog tiszteletben tartását. E jog gyakorlása azonban nem akadályozhatja a közösségi életet, a pedagógiai munkát. A házirendnek ezért módjában áll szabályozni e jogok gyakorlásának rendjét és formáját. Nem szabályozhat azonban olyan kérdéseket a házirend, amelyek a tanulónak az iskolán, kollégiumon kívüli életét rendezik. Nem állapíthat meg részére olyan kötelezettségeket, amelyek nincsenek összefüggésben az iskolai, kollégiumi élettel, pl. nem írhatja elő, hogy meghatározott idő után nem tartózkodhat az utcán a tanuló.

A 32. §-hoz

A javaslat a nevelési-oktatási intézmények feladatává teszi a tanuló- és gyermekbalesetek megszüntetésével kapcsolatos feladatok ellátását, valamint meghatározza milyen feladatokat kell teljesíteni a gyermek, tanuló rendszeres egészségügyi vizsgálatának keretében.

A 33. §-hoz

Sem a közoktatási törvény, sem a szakképzési törvény nem határozza meg azokat a feltételeket, amelyek alapján iskolai tanműhely létesíthető. E gyakorlati problémára ad választ a javaslat azáltal, hogy meghatározza, milyen eljárási rendet kell követni abban az esetben, ha a gyakorlati képzés szervezője nem állami szerv, illetve nem helyi önkormányzat.

A 34. §-hoz

A törvény hatályos szövege szerint a fenntartó a foglalkozási és a pedagógiai program jóváhagyásához szakértői véleményt köteles beszerezni. Nem határozza meg azonban, hogy milyen szakértőkről van szó. Miután az Országos szakértői névjegyzékben szerepelnek mindazok, akik az egyes szakterületek legelismertebb szakértői, indokolt, hogy e körből kerüljön ki a döntéshozatalban közreműködő szakértő is.

A 35. §-hoz

Az óvodai nevelési programra, illetőleg iskolai pedagógiai programra vonatkozó előírások felülvizsgálatát az tette szükségessé, hogy a kerettanterv hiányában az iskolák a helyi tantervüket a Nemzeti alaptantervre építve készítik el. Ugyancsak egyértelművé teszi a javaslat, hogy a helyi tanterv az iskolai pedagógiai program része.

Az óvodában a nevelőtestületnek kell elfogadnia a nevelési programot. E programot azonban nem köteles maga elkészíteni, hanem mások alapján készített nevelési programok közül is választhat. Az iskolai pedagógiai program részét alkotó helyi tanterv elkészítéséhez kaphatnak segítséget az iskolák. A pedagógiai programot maguknak kell elkészíteni, azonban helyi tantervként más által elkészített tantervet is elfogadhatnak.

A többcélú intézmények sajátossága, hogy a közoktatás intézményei közül többnek is ellátja a feladatát. Az egységes pedagógiai munkát biztosítja, hogy egy pedagógiai programot kell készíteni. Ennek keretén belül azonban a szakmai munka alapjául szolgáló óvodai nevelési programot, iskolai helyi tantervet, kollégiumi pedagógiai programot ki kell dolgozni. Ezáltal biztosíthatók az intézményegységek működéséhez szükséges szakmai követelmények, és egyidejűleg garantálható a többcélú intézményen belül folyó pedagógiai munka egységessége.

A 36. §-hoz

A javaslat megteremti az összhangot az újrafogalmazott 19. § (2) bekezdésének b) pontjával. A helyi tanterv részévé teszi a tankönyvek, tanulmányi segédletek és taneszközök meghatározását is, amelynek alapján a pedagógusnak megnyílik a lehetősége arra, hogy megválassza az általa alkalmazni kívánt tankönyvet, tanulmányi segédletet és taneszközt.

Az iskola helyi tantervének tartalmaznia kell nemcsak a számonkérés formáit, hanem a magatartás és a szorgalom értékelésére vonatkozó előírásokat is. Csak ily módon lehet ugyanis garantálni, hogy a tanuló ismerje azokat a követelményeket, amelyeket az iskola támaszt vele szemben.

A 37. §-hoz

A törvény hatályos szövegéből kimaradt a szakképzés, a szakmai program. Ennek megfelelően a speciális szakiskoláknál gondot okozhat a tanítási idő meghosszabbítása.

A 38. §-hoz

A módosítással bevezetett új rendelkezések világossá teszik, hogy mit kell érteni nappali rendszerű iskolai oktatás alatt. Kétféle követelményt kell teljesíteni az iskolának ebben a formában: biztosítani kell a tanulók részére a kötelező és nem kötelező tanítási órákat. A tanítási órák mellett azonban meg kell szervezni az ingyenesen biztosított tanórán kívüli foglalkozásokat, szükség esetén a logopédiai és a dyslexia-megelőző foglalkozásokat, a mindennapos testedzést, a rendszeres egészségügyi felügyeletet, a tanítás kezdete előtti és az étkezés alatti felügyeletet. Ezáltal tér el a „felnőtt oktatástól”, amelyben az oktatás megszervezhető a nappali oktatás munkarendje szerint, de nem kell biztosítani a tanítási órákhoz rendelt szolgáltatásokat.

A javaslat meghatározza azt az időtartamot is, amelyen belül a tanuló nappali rendszerű iskolai oktatásban vehet részt. Differenciál iskolatípusok között. A meghatározott idő elérése után a tanulónak módjában áll folytatni tanulmányait a felnőtt oktatás keretében. Az időmeghatározás oka az a pedagógiai követelmény, hogy az egyes osztályokba járó tanulók között ne legyen túlságosan nagy életkori eltérés. Ugyanakkor ez az időpont befolyásolja az ingyenes oktatáshoz való jogot is, mivel a tizenegyedik évfolyamtól kezdődően a felnőtt oktatásban fizetni kell a középiskolai és szakiskolai tanulmányok folytatása után.

A javaslat a művészeti szakmai vizsgára történő felkészítés sajátosságait figyelembe véve meghatározza az egy tanítási napon tartható kötelező tanórai foglalkozások számát arra az esetre, ha a szakiskolában vagy a szakközépiskolában a tanuló egyidejűleg sajátítja el az iskolai oktatás általános műveltséget megalapozó pedagógiai szakaszának, valamint a szakképzésnek a követelményeit. A javaslat a hatályos törvényi rendelkezéseket pontosítja azáltal, hogy megmondja a kötelező tanórai foglalkozások mértékét arra az esetre, ha a közoktatási törvényben meghatározott feltételek alapján a szakiskola nem államilag elismert szakképesítésre készít fel.

A javaslat összhangba hozza a törvény 52. §-át a 114. §-sal, amely megengedi a tanórán kívüli foglalkozás ingyenes megszervezését a nem kötelező tanórai foglalkozásra rendelkezésre álló időkeret terhére. Új számítási módot határoz meg a javaslat a nem kötelező tanórai foglalkozások megtartásához rendelkezésre álló idő megállapítására. Ez az idő a központi költségvetésből biztosított hozzájárulás felhasználásával szervezhető meg. Miután a törvény hatályos szövege kötelezővé tette a mindennapi testedzés és az iskolai sportkör feltételeinek megteremtését, szükségessé vált annak meghatározása is, hogy milyen időkeret felhasználásával lehet megvalósítani az előírt feladatokat.

A közoktatásról szóló törvény nem határozza meg a tanítási éven belül azokat a szervezési elveket, amelyek megtartásával az iskolai oktatást meg lehet szervezni. A gyakorlatban ez igazodik a heti törvényes munkaidőhöz, a munkaidő beosztáshoz. Lehetővé kell azonban tenni, hogy az iskolai önállósággal összhangban eltérjenek az általánosan kialakult gyakorlattól oly módon, hogy a tanítási napok számát megnövelik. Ez összhangban áll a munkavégzésre vonatkozó szabályokkal is, mivel azok is lehetővé teszik, hogy a heti törvényes munkaidőtől, a negyven órás munkahéttől eltérjenek. E munkaszervezés azonban nem érintheti hátrányosan a tanulókat.

A 39. §-hoz

A javaslat egyik célkitűzése, hogy finanszírozás szempontjából mérhetővé tegye a nevelési-oktatási intézmények tevékenységét, ezért meghatározza a napközis és tanuló foglalkozásokra fordítható időkeretet is. Annak ellenére, hogy ezek a foglalkozások tanórán kívüli foglalkozások, többletidő-keretet állapít meg az iskolák részére, hiszen e foglalkozás megszervezésére a közoktatási törvény és a szociális igazgatásra vonatkozó rendelkezések alapján az iskola a tankötelezettség végéig ingyen köteles.

A tanórán kívüli foglalkozások szervezése kétféle formában valósulhat meg: ingyenesen, de csak abban az esetben, ha megszervezéséhez a nem kötelező tanórai foglalkozások megtartásához megállapított időkeretet használják fel, illetőleg térítési díjért, ha az időkereten kívüli idő igénybevételével tartják meg a foglalkozásokat. A közoktatási törvény 114. §-a felsorolja azokat a tanórán kívüli foglalkozásokat, amelyeket a tanulók részére ingyenesen kell biztosítani. Ezek közé tartozik például az énekkar, az iskolai sportkör, a mindennapos testedzés.

A kollégiumi foglalkozások időkeretének meghatározása elengedhetetlenül fontos szempont az intézményrendszer feladatellátásának meghatározásához. A heti időkeretben szervezhető meg a tanulók részére a felkészítést biztosító kötelező kollégiumi foglalkozás, továbbá a tanuló választása alapján igénybevehető nem kötelező tanórai foglalkozás.

A 40. §-hoz

Az intézményvezető felelőssége kiegészült a gyermek- és ifjúságvédelmi feladatok megszervezéséért, továbbá a tanuló- és gyermekbalesetekért való felelősséggel. Az új megszövegezés pedig világossá teszi, hogy az intézmény vezetője bármilyen ügyben meglévő döntési jogkörét átruházhatja helyettesére vagy az intézmény más dolgozójára.

A 41. §-hoz

A vezetők meghatározásakor a közoktatási törvény hatályos szövegéből kimaradt a nevelési-oktatási intézmények mellett működő többi közoktatási intézmény, ugyanakkor nem választotta külön a közoktatási intézményeket aszerint, hogy milyen formában működnek. Ennek a kérdésnek a rendezése pedig azért indokolt, mivel az önálló közoktatási intézmények mellett működnek a többcélú intézmény keretében óvodák, iskolák mint intézményegységek, illetve az önálló intézményeknek lehetnek tagintézményei, amelyeknek az élén nem óvodavezetők és nem iskola igazgatók állnak, hanem tagintézmény vezetők vagy intézményegység vezetők.

Az elmúlt évek jelentős számú tanuló- és gyermekbalesete alátámasztja annak szükségességét, hogy a vezetői feladatok között kiemelkedő feladatot foglaljon el a megelőzés érdekében tett intézkedés, illetőleg az e területen folyó munka irányítása. A gyermek- és ifjúságvédelmi munka fontosságát emeli ki a javaslat azáltal, hogy irányítását vezetői hatáskörbe utalta.

A 42. §-hoz

A nevelőtestület munkájában részt vehet mindenki, aki pedagógus munkakört tölt be, függetlenül attól, hogy alkalmazása milyen időszakra - határozott vagy határozatlan időre, teljes munkaidőre vagy annak egy részére - történik, illetőleg, hogy a munkavégzésre irányuló jogviszony milyen megállapodás alapján - munkaszerződés, közalkalmazotti jogviszony, polgári jogi jogviszony - jön létre. Az óraadó tanár foglalkoztatására a polgári jog szabályait kell alkalmazni, ezért részvétele a nevelőtestület munkájában, annak döntéseinek meghozatalában nem egyeztethető össze a foglalkoztatás kérdéseit rendező törvényekkel. Ily módon a javaslattal megállapított új 57. § (6) bekezdése korlátozza az óraadó tanár részvételét a testületi munkában.

A hatályos szövegben felsőfokú végzettségű alkalmazott megjelölés található. Miután ez a szöveg értelmezési nehézséget okozhat, indokolt pontosan megjelölni a nevelőtestületi tagság feltételét, a felsőfokú iskolai végzettséget. A javaslat a nevelőtestület tagjainak körét kiegészíti a gazdasági vezetővel is.

A 43. §-hoz

A többcélú intézményekben több olyan intézményegység működhet, amelyik ellátja valamelyik nevelési-oktatási intézmény feladatát. Nyilvánvaló, hogy az óvoda intézményegység, az iskola intézményegység ügyeiben például a tanuló továbbhaladásának kérdésében indokolt, hogy csak az adott intézményegységben foglalkoztatottakból álló nevelőtestület hozza meg a döntést. Az általános művelődési központban, közös igazgatású közoktatási intézményben az intézmény egészét érintő kérdések meghozatalából nem lehetséges kizárni azokat az alkalmazottakat sem, akik nem pedagógusok, s ily módon nem tagjai a nevelőtestületnek. Hasonló módon rendezni kellett a döntéshozatal jogát azokban a közoktatási intézményekben, amelyek nem nevelési-oktatási feladatokat látnak el. A javaslat ezért létrehozza a szakalkalmazotti értekezletet, amelynek tevékenységében az alapfeladatra létesített munkakörben foglalkoztatottak vehetnek részt.

Az óraadó tanár részt kell hogy vegyen a nevelőtestület munkájában, mivel e nélkül nem képzelhető el, hogy beilleszkedjen a nevelési-oktatási intézmény pedagógiai tevékenységébe. Miután azonban foglalkoztatására nem a Munka Törvénykönyve, illetőleg a közalkalmazottak jogállásáról szóló törvény alapján kerül sor, jogállása eltérően kell hogy alakuljon. Csak azokban a kérdésekben gyakorolhat döntési jogosítványokat, amelyek szorosan összefüggenek a pedagógus feladataival.

A 44. §-hoz

A közoktatási törvény hatályos rendelkezései alapján nem állapítható meg, hogy azonos szakterületre hány szakmai munkaközösséget lehet létrehozni. Így fennáll annak a lehetősége, hogy az óvodában, iskolában, kollégiumban azonos feladat ellátásához több szakmai munkaközösséget hozzanak létre. Figyelembe véve azonban, hogy a munkaközösség-vezető részére órakedvezmény és pótlék jár, indokolt egyértelművé tenni, hogy azonos szakterületen csak egy szakmai munkaközösség működhet.

A 45. §-hoz

Az óvodában, az iskolában és a kollégiumban a szülők több közösséget is létrehozhatnak. Meg kell azonban határozni, hogy melyik az a közösség, amelyik a nevelési-oktatási intézmény egészét érintő kérdésekben jogosult eljárni. Abban az esetben, ha nincs olyan közösség, amelyik jogosult eljárni valamennyi szülő képviseletében, a szülők óvodai, iskolai, illetve kollégiumi közössége jogszabályban biztosított jogosítványait nem gyakorolhatják.

A közoktatási törvény hatályba lépése óta bebizonyosodott, hogy az iskolaszék kötelező létrehozására vonatkozó előírások nem váltották be a hozzájuk fűzött reményeket. Jog gyakorlását ugyanis nem lehet kötelezően előírni. Ily módon azokban az esetekben, amikor a törvényben meghatározott „oldalak” közül bármelyik nem kívánt élni jogával, meghiúsult az iskolaszék létrehozása. A javaslat ennek megfelelően az iskolaszék létrehozásának lehetőségét fogalmazza meg, de egyben meg is könnyíti azt. Létrejön akkor is az iskolaszék, ha a törvényben közreműködésre feljogosítottak közül valamelyik nem kíván élni a közreműködés jogával. Miután a nevelőtestület képviselői nem utasíthatják el az iskolaszékben való részvételt, gyakorlatilag bármelyik érdekelt kezdeményezésére az iskolaszéket meg kell alakítani, mivel kettő közreműködésre jogosított részvétele esetén az iskolaszék megkezdheti működését.

A 46. §-hoz

Az iskolaszék jogosítványainak újrafogalmazása azért vált szükségessé, mivel a javaslat különválasztja a szülői szervezetre és az iskolaszékre vonatkozó előírásokat. A törvény hatályos szövege ugyanis egy §-ban szabályozza e két egymástól különálló feladatot ellátó szervezet jogállását. Az újraszabályozás azonban nemcsak technikai jellegű. Egyértelművé teszi például, hogy az iskolaszék részére csak a nem önkormányzati fenntartó „ruházhatja át” döntési jogosítványait, mivel a helyi önkormányzatok a működésüket meghatározó törvény alapján nem adhatják át a feladat- illetőleg hatáskörükbe tartozó ügyeket. Lényeges kérdésekben szélesebbé vált az iskolaszék feladatköre. Kötelező kikérni ugyanis a véleményét a pedagógiai program elfogadása előtt, és ily módon lehetőség nyílik oktatási intézmény működését pedagógiai tevékenységét döntő módon meghatározó dokumentum elkészítésének befolyásolására. Az iskolaszék javaslattevő jogköre kiterjed az új szabályozás szerint a nevelési-oktatási intézmény működésével kapcsolatos valamennyi kérdésre. A hatályos törvényi rendelkezések ugyanis e javaslattevő jogkört leszűkíti az intézmény irányítására, a vezető személyére, illetőleg az intézmény egészét, hogy a tanulók nagyobb csoportját érintő kérdésekben. E megszorítások fenntartása azonban nem indokolt.

Az óvodaszék, kollégiumi szék, intézményi szék, ÁMK szék megalakításánál nem indokolt eltérni az iskolaszék megalakulására vonatkozó előírásoktól. Erre tekintettel a javaslat újrafogalmazza az érintett rendelkezéseket.

A 47. §-hoz

A törvény rendelkezései alapján az iskolában, kollégiumban több diákönkormányzat is működhet. Közülük azonban csak egy járhat el valamennyi tanuló érdekében. Ilyen jogosítvánnyal az a diákönkormányzat rendelkezhet, amelyik a tanulók többségét képviseli. Ilyen diákönkormányzat hiányában kétféle lehetőség áll az érdekeltek rendelkezésére: képviseleti szervet választanak, vagy megbízzák valamelyik diákönkormányzatot képviseletük ellátására. Abban az esetben, ha nincs olyan diákönkormányzat, amelyik jogosult eljárni valamennyi tanuló képviseletében, az iskolai, illetve kollégiumi diákönkormányzat jogszabályban biztosított jogosítványait nem gyakorolhatják.

A 48. §-hoz

A törvény hatályos szövege az egyetértési jogot kizárólagosan a középiskolában, szakiskolában, illetve az ilyen tanulók elhelyezését szolgáló kollégiumokban biztosítja a házirend elfogadásához. Figyelembe véve azonban, hogy a házirend a tanulói jogok gyakorlásának szabályait is megállapíthatja, indokolt, hogy minden iskolában, kollégiumban a tanulók egyforma jogosítvánnyal rendelkezzenek e szabályzat elfogadásánál.

A 49. §-hoz

A törvény jelenlegi szövege alapján nem egyértelmű, hogy csak a harmadik életév elérését követően vehető fel a gyermek az óvodába. A 24. § (1) bekezdése alapján az óvoda a gyermek három éves korától végzi a nevelő munkát. Ezért a két § szövegét összhangba kell hozni.

Nem tartalmaz előírást a törvény hatályos szövege arra, hogy a gyermek felvétele ötödik életévének betöltése után kötelező annak az óvodának, amelynek az illetékességi területén lakik. Ilyen előírás hiányában pedig nem biztosítható az iskolai életmódra felkészítő foglalkozáson való kötelező részvétel.

Az 50. §-hoz

A törvény hatályos rendelkezései az iskola igazgatóját jogosítják föl a tanulói jogviszony felvételével kapcsolatos döntésre. A javaslat azonban egyértelművé teszi, hogy ez a döntés nem lehet önkényes, hanem azokra a felvételi követelményekre kell hogy épüljön, amelyek a közoktatási törvény 42. §-a alapján az iskola meghatározott. A felvételi, átvételi ügyekben kapcsolatos döntésnél alkalmazni kell a törvény 46. §-át is, melyben foglaltak szerint az iskola helyi tantervének biztosítania kell az iskolaváltást, a tanuló átvételét, szükség esetén különbözeti vizsgával vagy évfolyamismétléssel. Az igazgatónak tehát jogában áll a helyi tanterv alapján előírni a különbözeti vizsgát vagy az évfolyamismétlést.

Miután az Alkotmány kötelezővé tette a tankötelezettség teljesítését, szükség van olyan iskolára, amelyik a tanuló felvételét nem tagadhatja meg. Az intézményválasztás szabadsága alapján bármelyik iskolába benyújtható a felvételi kérelem, azonban csak egy, a kötelező felvételi feladatot ellátó iskola az, amelyik nem utasíthatja el a tanuló felvételét.

A törvény hatályos rendelkezései nem gondolnak arra az esetre, amikor a tanulónak nincs lakóhelye. Ezért a rendelkezéseket ki kellett egészíteni a tartózkodási hellyel mindazokban az esetekben, amikor a tanuló nem rendelkezik lakóhellyel.

Az 51. §-hoz

A szakképzésben való részvétel azon túl, hogy a jelentkezőnek megfelelő iskolai előképzettséggel kell rendelkeznie, számos egyéb feltételhez is kötődhet. A pályaalkalmassági vizsgálatok keretében kell meggyőződni arról, hogy a jelentkező alkalmas-e az adott területen a munkavégzésre. Egyes területeken azonban az általános egészségügyi és alkalmassági követelményeknek való megfelelés nem elégséges. Szükség van annak vizsgálatára is, hogy a tanuló rendelkezik-e azokkal a sajátos képességekkel, amelyek nélkül az adott szakképesítés nem szerezhető meg. Ilyen követelmény lehet például az átlagosnál jobb kézügyesség, zenei hallás, stb. Miután a szakképzési törvény szerint a tanulószerződés megkötése, pályaalkalmassági, szakmai alkalmassági vizsgához is köthető, indokolt, hogy az iskola a szerződés megkötése előtti vizsgákat illetőleg vizsgálatokat figyelembe vegye.

Az 52. §-hoz

A hatályos törvényi szöveg előírásai alapján nem oldható meg a tanuló szorgalmának és magatartásának az értékelése, illetőleg minősítése. Ezt a feladatot ugyanis csak az a pedagógus tudja ellátni, akinek a tanuló teljes iskolai tevékenységéről áttekintése van. Ilyen ismeretekkel pedig csak az osztályfőnök rendelkezhet.

A gyakorlatban nem egy esetben okozott gondot, hogy a tanuló év végi, illetőleg félévi osztályzatát a pedagógus az általa „ismert” értékelés alapján állapította meg. Előfordulhatott, hogy sem a tanulónak, sem a szülőnek nem volt ismerete azokról a szempontokról, amelyek alapján a pedagógus az értékelő tevékenységét végezte. Miután a tudás, a szorgalom és a magatartás osztályzata jogorvoslati úton nem támadható meg, indokolt, hogy a tanuló továbbhaladását lényegesen befolyásoló, életútját meghatározó döntések nyilvánosak, az érdekeltek által ismertek legyenek. A pedagógus joga, hogy értékelje és minősítse a tanuló tudását, ezt a tevékenységét azonban oly módon kell végeznie, hogy a tanuló tisztában legyen a vele szemben támasztott követelményekkel, valamint, hogy milyen módon felelt meg az elvárásoknak. Kiskorú tanuló esetén a szülői jogok közé tartozik a tájékozódáshoz való jog, így annak joga, hogy tisztában legyen gyermeke előrehaladásával.

A közoktatásról szóló törvény 57. §-a (1) bekezdésének g) pontja alapján a nevelőtestület döntési jogába tartozik a tanulók magasabb évfolyamba lépésének megállapítása. E jogosítvány mögött azonban tényleges döntési lehetőség nem volt. A tanuló érdekében a javaslat lehetővé teszi, hogy a nevelőtestület megvizsgálja az osztályzatokat abból a szempontból, hogy azok megfelelnek-e az évközi érdemjegyeknek.

Az 53. §-hoz

A középiskolai tanulmányok tizenegyedik évfolyamon való folytatásának a feltétele lehet az iskola döntése alapján, hogy a tanuló letegye az alapműveltségi vizsgát.

Az évfolyamok számozása csak az általános műveltséget megalapozó oktatásban folyamatos. Ezért a hatályos törvényi szöveg alapján nehéz volt eldönteni a szakképzési évfolyamra történő továbbhaladást, abban az esetben, amikor a tanuló a tizedik évfolyam, vagy a tizenkettedik évfolyam befejezése után folytatta tanulmányait az első szakképzési évfolyamon. Indokolt ezért egyértelművé tenni, hogy a szakképzési évfolyamra történő továbblépés előfeltétele a tanulmányi követelmények sikeres teljesítése. Abban az esetben, ha a tanuló ugyan abban az iskolában folytatja tanulmányait a szakképzési évfolyamon, akkor nincs szükség arra, hogy beírassák. Ugyanaz az eljárás, mint amikor a soron következő magasabb évfolyamba lép a tanuló.

Az 54. §-hoz

A törvény 72. és 73. §-ának újrafogalmazására amiatt volt szükség, mivel a törvény hatályos 72. §-a átkerült a javaslat 7. §-ával megfogalmazott új 9. §-ba. Az alapvizsgával és érettségi vizsgával összefüggő rendelkezéseket ugyanis a javaslat beépítette a nevelő és oktató munka pedagógiai szakaszait, követelményrendszerét és az állami vizsgák rendszerét meghatározó rendelkezések közé. Ily módon ebben a §-ban csak azokat a rendelkezéseket kellett újrafogalmazni, amelyek nem építhetők be az előzőekben ismertetett rendelkezések közé.

Az 55. §-hoz

A törvény hatályos szövege nem tartalmaz rendelkezést a tekintetben, hogy milyen időpontban szűnik meg az óvodai elhelyezés. A javaslat ezért kiegészíti a törvény szövegét.

Az 56. §-hoz

Az alapfokú művészetoktatási intézményben a tanuló nem készül fel az alapműveltségi vizsgára, nem teljesíti a tankötelezettségét. Ezért nincs akadálya annak, hogy a tanuló bejelentse, hogy nem kívánja tovább folytatni a tanulmányait.

A törvény jelenlegi hatályos szövege nem tartalmazza a megszűnésnek azt az esetét, amikor a tanulót a 76. § (2) bekezdés f) pontja alapján az iskolából kizárják. Ilyen fegyelmi büntetés a tankötelezettség fennállása alatt nem állapítható meg.

A kollégiumi tagság megszűnésekor a törvény hatályos szövege nem tartalmazza az átvételt, holott nyilvánvaló, hogy ebben az esetben is új kollégiumi tagsági viszony jön létre, és a régi megszűnik.

A javaslat egyértelművé teszi azt is, hogy a tankötelezettség megszűnése után is szülői egyetértés kell ahhoz, hogy a kiskorú tanuló megszüntesse a tanulói jogviszonyát, illetve a kollégiumi tagsági viszonyát.

Az 57. §-hoz

A törvény 77. §-ának (3) bekezdése tartalmazza az iskolai kártérítés szabályait is. Ezért a 76. §-t megelőző alcímet ki kell egészíteni oly módon, hogy ne csak a tanulói felelősségre, hanem az intézmény felelősségére is utaljon.

A fegyelmi büntetések között a hatályos rendelkezések is tartalmazzák az „eltiltás a tanév folytatásától” fegyelmi büntetést. Miután azonban méltánytalan lenne, hogy a tanulót általában el lehessen tiltani a tanulmányok folytatásától, a javaslat egyértelművé teszi, hogy ez az eltiltás csak az adott iskolában érvényes. Abban az esetben tehát, ha a tanuló megszünteti a tanulói jogviszonyát másik iskolában folytathatja a tanulmányait.

Az 58. §-hoz

A törvény hatályos szövege szerint a fegyelmi eljárás során a diákönkormányzat véleményét be kell szerezni. Miután az iskolában és a kollégiumban több diákönkormányzat is működhet, indokolt pontosan meghatározni, hogy melyiknek a véleményét szükséges beszerezni.

A javaslat kiegészíti a törvény hatályos szövegét azzal a rendelkezéssel, hogy kiskorú tanuló esetén a fegyelmi eljárásról és a tárgyalásról a szülőt minden esetben értesíteni kell. Egyértelművé válik a módosítás eredményeképpen az is, hogy fegyelmi büntetést a tanuló meghallgatása nélkül nem lehet megállapítani. Fegyelmi eljárás megindítására azonban nincsen szükség minden esetben, csak akkor, ha a tanulói meghallgatás keretében a tényállás megnyugtató módon nem tisztázható.

Az 59. §-hoz

A javaslat újrafogalmazza mind a tanulói, mind az intézményi kártérítési felelősség szabályait. A gondatlan károkozás esetére megállapított felelősség mértéke szükségképpen eltér a szakképzésben tanulószerződés alapján részt vevő tanuló felelősségétől. Részben szigorúbb, részben enyhébb. A tanulószerződés alapján szakképzésben részt vevő tanuló felelőssége ugyanis attól függően alakul, hogy milyen mértékű pénzbeli juttatásban részesül. Miután a pénzbeli juttatásnak csak az alsó határa meghatározott, a mindenkori minimálbér tíz százalékában, a felső határa nem, nyilvánvalóan kisebb összeghatárig felel az a tanuló, akinek a pénzbeli juttatása nem éri el a minimálbér ötven százalékát. Ennél nagyobb juttatás esetén azonban a helytállási kötelezettsége is nagyobb. A két törvény közötti azonos szabályozásra azonban nincs lehetőség, mivel azok a tanulók, akik nem kötöttek tanulószerződést nem részesülnek olyan pénzbeli juttatásban, amelyhez kötni lehetne a helytállási felelősségüket. Egységesen a minimálbér tíz százalékában meghatározni a kártérítési felelősséget pedig méltánytalanul hozná hátrányba a károsultakat, s nem ösztönözne a helyes magatartásra.

Újrafogalmazza a javaslat az intézmények kártérítési felelősségét is. Nemcsak az iskola, hanem valamennyi nevelési-oktatási intézmény felelősségét meghatározza. Különbséget kell tenni a bekövetkezett kártérítési felelősség között azon az alapon, hogy a kár összefüggésben van-e a gyermek, tanuló és a nevelési-oktatási intézmény közötti kapcsolattal, a gyermek óvodai elhelyezésével, a tanulói jogviszonnyal, a kollégiumi tagsági viszonnyal. Annak a körülménynek a bizonyítása, hogy a kár nem ilyen okból következett be, az intézményt terheli. A nevelési-oktatási intézmény pedig vétkességére tekintet nélkül felel a bekövetkezett kárért.

A 60. §-hoz

A javaslat újraértelmezi a felnőtt oktatásra vonatkozó előírásokat. A felnőtt oktatás kifejezés megtartása és további alkalmazása azonban nem mellőzhető, mivel ehhez a fogalomhoz számos törvény és más jogszabály „kötődik”. A fogalom megszüntetése a joganyag jelentős részének felülvizsgálatát is igényelné. A javaslat rendelkezéseiből azonban egyértelművé válik, hogy nem olyan oktatási formáról van szó, amelyikben csak a jogi értelemben felnőtté vált tanulók vehetnek részt. Olyan oktatási forma megszervezéséhez nyújt lehetőséget a javaslat, amelyik a nappali rendszerű iskolai oktatástól eltérően rugalmasan képes alkalmazkodni azokhoz az igényekhez, amelyek abból származnak, hogy a tanulni vágyónak munkahelyi, családi vagy más irányú elfoglaltsága van. Ebbe a sajátos oktatási formába bekapcsolódhatnak azok is, akik még nem érték el a nagykorúságot, de már nem tankötelesek. A nappali rendszerű iskolai oktatás sem zárja ki azokat, akik elérték a nagykorúságot. A tizenhat és huszonkettő év közötti korosztálynak van lehetősége a választásra, és eldöntheti, hogy melyik formában kívánja gyarapítani tudását.

A 61. §-hoz

A javaslat „kihasználja” azt a lehetőséget, amelyet a helyi önkormányzatokról szóló 1990. évi LXV. törvénynek az 1994. évi LXIII. törvénnyel bevezetett módosításai nyújtanak. A korábbi rendelkezések ugyanis nem tették lehetővé, hogy a főjegyző hatósági jogkört kapjon. Miután az új előírások megnyitották az utat a főjegyzői hatósági hatáskör megállapításához, indokolt, hogy a nem helyi és nem települési önkormányzatok által fenntartott közoktatási intézmények működéséhez szükséges engedély kiadásakor a hatáskörök ahhoz igazodjanak, amilyen módon megoszlik a feladatellátási kötelezettség az önkormányzatok között.

A 62. §-hoz

A nem helyi önkormányzatok, illetve nem állami szervek által fenntartott intézmények abban különbözhetnek az önkormányzati, illetőleg állami fenntartású intézményektől, hogy világnézetileg elkötelezett intézményként működhetnek. Ebben az esetben viszont tágítani kell azokat a feltételeket, amelyek alapján a gyermekek, a tanulók felvételi kérelmét elbírálhatják. Lehetővé kell tenni, hogy a felvételt hozzáigazítsák a vallási, illetve világnézeti elkötelezettséghez. Miután ezek az intézmények működhetnek oly módon is, hogy vállalkozás jellegű tevékenységet folytatnak, tandíjfizetési lehetőséget is biztosítani kell részükre.

A javaslat meghatározza azokat a szabályokat is, amelyeket nem kell alkalmazni ezekben a nevelési-oktatási intézményekben. Mindez azonban csak akkor igaz, ha nem kötnek közoktatási megállapodást.

A közoktatási megállapodás megkötésére vonatkozó rendelkezések pontosítása igazodik a feladatellátási kötelezettség rendjéhez, amelyet a javaslat újrafogalmazott.

A közoktatási törvény 115. §-a alapján meghatározott alapfeladatokért térítési díjat lehet kérni az önkormányzati iskolákban. Ennek a lehetőségét meg kell teremteni a közoktatási megállapodás alapján ellátott feladatoknál is.

A kiegészítő támogatást a nem állami, nem önkormányzati fenntartású intézményfenntartó akkor kapja meg, ha közoktatási megállapodást köt. A megállapodás tartalmát a felek határozzák meg a törvényben meghatározott kötelező elemek kivételével. A kiegészítő támogatás célja, hogy biztosítsa az ingyenes feladatellátás feltételeit. Ezért ennek összege változó lesz attól függően, hogy milyen feladatra, hány gyerekre, tanulóra kötötték azt meg, s milyen feltételek mellett működik a nem állami, nem önkormányzati fenntartású intézmény, illetőleg hogy milyen egyéb bevételei vannak a fenntartónak.

A javaslat egyértelművé teszi a közoktatási megállapodás jogi természetét, nevezetesen, hogy polgári jogi szerződésről van szó.

A javaslat nem határozza meg a közoktatási megállapodás legrövidebb időtartamát. A megállapodásnak azt kell biztosítania, hogy azok a tanulók, akik a megállapodásban foglaltak alapján kezdték meg tanulmányaikat, e megállapodás alapján be is tudják fejezni azt. Ily módon a szerződési idő hozzáigazodik a pedagógiai munka, az előírt iskolai végzettség, szakképesítés megszerzéséhez szükséges időhöz.

A javaslat egyértelműen meghatározza azokat az eseteket, amikor a művelődési és közoktatási miniszter köthet közoktatási megállapodást. Lényegesen szűkítve a miniszteri jogköröket. Az értelmező rendelkezések ugyanis meghatározzák, hogy mikor lát el a közoktatási intézet térségi vagy országos feladatot. E rendelkezésekből következik, hogy minden esetben a helyi önkormányzatok azok, amelyek előtérbe kerülnek a közoktatási megállapodás megkötésénél. Abban az esetben, ha megállapítható a feladatellátásért felelős önkormányzat, a minisztérium nem illetékes arra, hogy közoktatási megállapodást kössön.

A 63. §-hoz

A javaslat szövegpontosítást tartalmaz, figyelembe véve a 81. § módosulását.

A 64. §-hoz

A javaslat feloldja azt a merev korlátozást, amelyik az osztályzatok megállapításához kötődnek. Továbbra sem támadható meg jogorvoslattal a félévi, illetve az év végi osztályzat, vitatható azonban az osztályzat megállapításának alapjául szolgáló eljárás. Így például a javaslat 52. §-ával bevezetett 70. §-ának (1) bekezdése szerint a félévi és az év végi osztályzatot az érdemjegyek alapján kell meghatározni. Megtámadható ennek megfelelően az osztályzat azon az alapon, hogy nem tartották meg ezt az előírást.

A közoktatási törvény nem határozza meg egyértelműen, hogy mikor válik a nevelési-oktatási intézmény döntése jogerőssé, és mikor lehet végrehajtani. Ezért szükségessé vált ezeknek a rendelkezéseknek a beépítése.

A 65. §-hoz

A hatályos törvényi szöveg pontosítására azért van szükség, mivel kimaradt belőle az általános művelődési központ, amelyben a javaslat előírásai alapján a pedagógiai feladatok mellett az ellátott más tevékenységre kiterjedő pedagógiai, művelődési programot kell készíteni. Nem tartalmazza továbbá azt sem, hogy a nevelési-oktatási intézmények mellett működő más közoktatási intézmények szervezeti és működési szabályzatát is jóvá kell hagynia a fenntartónak. Ily módon nincs meg az összhang a törvény 40. §-ának (3) bekezdésével.

Megoldatlan a közoktatás jelenlegi rendszerében a vizsgabizottság intézkedése elleni jogorvoslat kérdése. Miután nem iskolai döntésekről van szó, az általános szabályokat nem lehet alkalmazni. Külön döntési fórumot szükséges ezért felállítani, amely nincs összefüggésben a vizsgák szervezésével. A főjegyző eljárására az államigazgatási eljárás általános szabályairól szóló törvényt nem lehet alkalmazni, mivel az első fokon eljáró független vizsgabizottság alapműveltségi vizsga és érettségi vizsga vizsgabizottsága nem államigazgatási szerv, s ily módon döntései nem államigazgatási ügyek. A főjegyző eljárására ezért külön rendelkezéseket kell meghatározni. A kérelem benyújtására és a döntéshozatalra meghatározott rövid határidőket az indokolja, hogy a vizsgaidőszak és ennek megfelelően a vizsgabizottság működése csak néhány hétig tart. A vizsgabizottság megszűnése után pedig az okozott sérelem orvoslása nehézségekbe ütközik.

A 66. §-hoz

A javaslat pontosítja az önkormányzatok feladatellátási kötelezettségét. Egyértelművé teszi, hogy a községi, városi, a fővárosi kerületi és a megyei jogú városi önkormányzat nem egyszerűen az általános iskolai oktatásról, hanem a tankötelezettség teljesítéséhez szükséges általános iskoláról köteles gondoskodni. A feladatellátás mikéntjéről a közoktatási törvény nem rendelkezik. A feladatellátásra kötelezett részére meghagyja a választás lehetőségét, tehát eldöntheti az önkormányzat, hogy intézményt létesít, illetőleg annak milyen típusát hozza létre, vagy intézmény-fenntartási társulásban vesz részt, illetőleg más önkormányzattal vagy intézményfenntartóval köt megállapodást. Bármilyen formát is választ azonban, a községi és a települési önkormányzat feladatellátási kötelezettsége a tankötelezettség biztosításához szükséges feltételek megteremtéséig szól.

A helyi önkormányzatokról szóló törvény módosítása a fővárosi önkormányzat feladatába utalta a középiskolai, a szakiskolai és a kollégiumi ellátásról való gondoskodást abban az esetben, ha a feladatellátását a kerületi önkormányzat nem vállalja. Hasonló rendelkezés található a megyei önkormányzatoknál is. Ily módon a javaslat is a főváros, illetőleg a megye feladatellátási kötelezettségét határozza meg, e kötelezettséghez igazítva egyébként a nem önkormányzati intézményfenntartással összefüggő engedélyezési eljárást, illetőleg a közoktatási megállapodás megkötésének jogát.

A 67. §-hoz

A fogyatékos gyermekek, tanulók többi gyermekkel, tanulóval való közös, integrált óvodai nevelése, iskolai oktatása akkor valósítható meg, ha a gyermekekkel foglalkozó pedagógus a szükséges segítséget megadja a fogyatékos gyermekekkel való foglalkozáshoz. Ennek egyik lehetséges formája, hogy a pedagógiai szakszolgálat intézményeinek keretében hozzanak létre utazó gyógypedagógusi hálózatot, amelynek keretében foglalkoztatott gyógypedagógusok, logopédusok, konduktorok segítenék az érintett pedagógusok munkáját.

Új feladattal egészül ki a fővárosi, megyei önkormányzatok kötelezettsége, a fővárosi, megyei állandó helyettesítési rendszer létrehozásával és működtetésével. A rendszer működésének részletes szabályairól a Kormány rendeletben intézkedik. Ez a rendelet határozza meg a feladatellátási kötelezettség hatálybalépésének, kezdetének időpontját is. Az állandó helyettesítési rendszerrel lehet egyrészt enyhíteni a pedagógus munkanélküliséget, másrészről segítséget lehet nyújtani a kistelepülésen működő intézmények fenntartásához, hiszen minél kisebb létszámú a nevelőtestület, annál nehezebb pótolni a munkából kieső pedagógust.

A 68. §-hoz

A fővárosi és a megyei önkormányzat által készített fejlesztési terv az egyik lehetőség ahhoz, hogy a megyében, illetőleg a fővárosban működő helyi önkormányzatok összehangolják a közoktatási feladatok ellátását. A fejlesztési terv elkészítésének jogi alapja a helyi önkormányzatokról szóló 1990. évi LXV. törvény 63. §-ának (2) bekezdése, valamint 69. §-ának (1) bekezdése, amely lehetővé teszi a főváros, illetőleg a megye egészét érintő feladatok tekintetében a szervezési feladatok ellátását. A fejlesztési terv, alkalmas arra, hogy meghatározza azokat az irányokat, amelyek a közoktatási szolgáltatás adott térségen belüli megszervezéséhez szükségesek. A helyi és a települési önkormányzatok kötelező feladataik mellett önként is részt vehetnek a közoktatás egyes feladatainak megvalósításában, és erre intézményt hozhatnak létre. E döntésüket megalapozza a fejlesztési terv, amelyből a döntést hozó képviselőtestület információt szerezhet arról, hogy a létesíteni kívánt új közoktatási intézmény milyen szerepet tölthet be a megyében, illetőleg a fővárosban. Hasonló módon segítséget nyújthat a fejlesztési terv annak eldöntéséhez, hogy a közoktatási intézmény megszüntetése nem eredményez-e a megyében, illetőleg a fővárosban gondot, problémát a feladatellátás megszervezésében.

Fontos szerepet kaphat azonban a fejlesztési terv az intézmények megszüntetésénél, illetőleg átalakításánál. E döntések előtt is ki kell kérni a fejlesztési terv készítőjének szakvéleményét, annak érdekében, hogy a döntéshozó mérlegelni tudja a meghozott intézkedés következményeit a település, illetőleg a térség ellátottságával összefüggésben. E szakvélemény alapul szolgálhat annak eldöntéséhez is, hogy az intézmény átalakítása, megszüntetése összhangban áll-e a közoktatási törvénynek azzal a követelményével, hogy nem sérülhet az ellátás színvonala, illetőleg a szolgáltatás igénybevétele nem okozhat aránytalan terhet.

A községi, városi, fővárosi kerületi önkormányzatok a helyi önkormányzatokról szóló törvény rendelkezései alapján számos olyan ingatlan tulajdoni jogát megszerezték, amelyek a település határain túl élők részére is biztosítanak szolgáltatást. A középiskolák, szakiskolák, kollégiumok jelentős számban vesznek föl olyan tanulókat, akik nem a fenntartó helyi önkormányzat működési területén élnek. A tulajdonos önkormányzatok a körzeti feladatok ellátására nem kötelezhetők, azok ellátását továbbadhatják a megyei, illetőleg a fővárosi önkormányzatoknak. A meglévő oktatási vagyon védelme érdekében a körzeti feladatok ellátását szolgáló vagyontárgyakat is át kell adni a feladatokkal együtt azoknak az önkormányzatoknak, amelyek kötelesek gondoskodni ezekről a szolgáltatásokról.

A fenntartó jogosítványai közé tartozik - az előírt egyeztetési eljárás lefolytatásával - a közoktatási intézmény megszüntetésével összefüggő döntés meghozatala is. A mérlegelés kiterjed annak megítélésére is, hogy a megszüntetés jogutódlással vagy jogutód nélkül történik. Miután a tanulói jogviszony, kollégiumi tagsági jogviszony a nevelési-oktatási intézmények és a tanulók között létrejött önálló jogviszony, rendezni kell a „sorsát” azokban az esetekben, amikor megszűnik a nevelési-oktatási intézmény. A javaslat a munka világára vonatkozó rendelkezésekkel összhangban jogutódlás esetén fenntartja a meglévő jogviszonyokat, míg ha az intézmény jogutód nélkül szűnik meg, egyértelművé teszi a meglévő jogviszonyok megszűnését is. A javaslat a gyermekek, tanulók, szülők érdekében azonban a fenntartó kötelességévé teszi, hogy teremtse meg azokat a feltételeket, amelyek alapján megoldható a gyermekek, tanulók sorsa. E kötelezettség alapján másik felvételi lehetőséget kell biztosítani a gyermek, tanuló részére oly módon, hogy annak igénybevétele ne jelentsen aránytalan terhet az érdekelteknek, és nyilvánvalóan követelmény az is, hogy a nyújtott szolgáltatások azonos színvonalúak legyenek a megszüntetett intézmény által nyújtott szolgáltatásokkal. A szülő a felajánlott lehetőséget nem köteles elfogadni, hiszen a szabad intézményválasztás joga alapján mérlegelheti, hogy él-e a felkínált lehetőséggel. A fenntartó által kijelölt nevelési-oktatási intézmény vezetőjének a gyermek, tanuló felvételével összefüggésben biztosított döntési jogát a javaslat viszont korlátozza annak érdekében, hogy biztosítani lehessen az érdekeltek elhelyezését.

A 69. §-hoz

A jegyző, főjegyző feladatainak újraszabályozását a tankerületi oktatásügyi központok megszüntetése tette szükségessé. A feladatok egy része ugyanis átkerült a pedagógiai-szakmai szolgáltatást ellátó intézményekhez, míg az igazgatás jellegű tevékenység a jegyzőhöz, főjegyzőhöz.

A 70. §-hoz

A javaslat a 93. § rendelkezéseit hozzáigazítja a Nemzeti alaptantervre vonatkozó új rendelkezésekhez, elhagyva a kerettantervet és az ajánlott óvodai foglalkozási programot, illetőleg az ajánlott iskolai tantervet. Miután a Nemzeti alaptantervet egységesen, teljes egészében a Kormány adja ki, a miniszter feladatai között a felülvizsgálattal kapcsolatos tevékenységet kell feltüntetni.

Ahhoz, hogy a közoktatási intézmények működéséhez szükséges engedély kiadásánál megnyugtató módon el lehessen bírálni, hogy rendelkezik-e az előírt feltételekkel a fenntartó, meg kell határozni és ki kell adni azoknak a felszereléseknek a jegyzékét, amelyekkel minden közoktatási intézménynek rendelkeznie kell.

A szakmai ellenőrzés rendszerét a művelődési és közoktatási miniszter működteti. Ennek lényege, hogy szakmai ellenőrzést, pedagógiai mérést, átvilágítást és értékelést a művelődési és közoktatási miniszter csak országos, illetőleg az ország egyes részeire kiterjedően rendelhet el. A vizsgálatok ebben az esetben nem az egyes nevelési-oktatási intézményekben folyó munka átvilágítására, értékelésére irányulnak, hanem arra, hogy megfelelő áttekintést lehessen nyerni egy adott terület vagy az ország egészében folyó pedagógiai munka hatékonyságáról. Az egyes intézmények tekintetében szakmai ellenőrzést a fenntartó végeztethet, azonban a művelődési és közoktatási miniszter felkérésére köteles szakmai ellenőrzést végeztetni.

A 71. §-hoz

A javaslat a miniszter szabályozási jogkörét hozzáigazítja az új követelményrendszerhez, s ennek megfelelően elhagyja a Nemzeti alaptantervre való utalást, mivel ennek kiadása a Kormány hatáskörébe kerül.

A tanuló- és gyermekbalesetekkel kapcsolatos felhatalmazásra azért van szükség, mivel a tanuló- és gyermekbalesetek nem tartoznak a munkavédelem körébe, ezért meg kell határozni, hogy ezen a téren milyen intézkedések megtétele szükséges, milyen eszközök, tárgyak bevitele tilos a nevelési-oktatási intézményekbe, illetőleg milyen nyilvántartásokat és jelentéseket kell készíteni, ha gyermek- vagy tanulóbaleset következett be.

Az eszközjegyzék rendeletben történő kiadása után a közoktatási intézmények létesítésénél vizsgálni kell, hogy a közoktatási intézmény rendelkezik-e az előírt felszerelésekkel.

A Kormány számos kérdésben kapott szabályozási felhatalmazást. A Nemzeti alaptanterv mellett az érettségi vizsga vizsgaszabályzata, illetőleg az Óvodai nevelés országos alap-programja döntő módon befolyásolja a közoktatás működését, a pedagógiai feladatok ellátását. Ezért indokolt, hogy ezeknek a kiadása a miniszteri rendeleti szintű szabályozásnál magasabb szinten történjen. Az óvodai nevelés, iskolai nevelés és oktatás alapvető állampolgári jogokat érint, különösen azoknál a gyermekeknél, tanulóknál, akik valamely nemzeti, etnikai kisebbséghez tartoznak. Ily módon elengedhetetlen, hogy az Országos Kisebbségi Bizottság egyetértési jogot gyakoroljon minden kormányzati döntés előkészítésében, amely érinti az általuk képviselt nemzeti, etnikai kisebbséghez tartozókat.

A 72. §-hoz

A közoktatási törvény 19. §-ának (2) bekezdése szerint a pedagógust megilleti az a jog, hogy tudását szervezett továbbképzés útján gyarapítsa. A javaslat ennek egyik lehetséges formáját szabályozza oly módon, hogy annak megszervezése a művelődési és közoktatási miniszter kötelező feladata. Ezért ez a rendelkezés garanciális jellegű annak érdekében, hogy a pedagógusok részére biztosított jog gyakorlása ténylegesen megvalósulhasson.

A művelődési és közoktatási miniszternek a közoktatás fejlesztéssel kapcsolatos feladatai nem igazgatási feladatok. Ezért azok megvalósítása a szakmai intézményhálózaton keresztül kell hogy megvalósuljanak. A Művelődési és Közoktatási Minisztérium fenntartásában működő országos pedagógiai-szakmai szolgáltató intézmények jelentős szerepet játszhatnak e kötelezettségek megvalósításában. Figyelembe véve azonban az intézménylétesítés szabadságát nem zárja ki a javaslat azt sem, hogy más szakmai szervezetek működjenek közre e miniszteri feladatok megvalósításában.

A művelődési és közoktatási miniszternek nincs közvetlen irányítási, beleszólási, utasításadási jogosítványa a nevelési-oktatási intézmények döntéshozatalába, illetőleg a fenntartói irányító tevékenységbe. Előfordulhatnak azonban olyan esetek, amikor a közoktatás rendszerének működtetése közvetlen miniszteri intézkedést igényel. Ezekben az esetekben a miniszter államigazgatási határozatot hoz, amellyel szemben jogorvoslati lehetőséget biztosít az államigazgatási eljárás általános szabályairól szóló törvény.

A 73. §-hoz

Az Országos Köznevelési Tanács szerepe és jogállása lényegesen megváltozik. Nem a miniszter tanácsadó szerveként folytatja tevékenységét, hanem a közoktatás irányítástól független szakértői testületeként. Alapvető feladata, hogy az államigazgatási döntéshozatalt megalapozza. Lényegesen megnő a jelentősége azáltal, hogy egyetértési jogosítványt kapott a közoktatás tantervi szabályozását meghatározó kormányzati döntések előkészítésében. Az Óvodai nevelés országos alap-programjának a Nemzeti alaptantervnek, az érettségi vizsga vizsgaszabályzatának benyújtására a művelődési és közoktatási miniszter akkor válik jogosulttá, ha előtte beszerzi az Országos Köznevelési Tanács egyetértését. A tankönyvjegyzékbe történő felvétel előfeltétele az Országos Köznevelési Tanács javaslata. A javaslat hiányában a miniszter nem hozhat államigazgatási döntést. Az új szerephez és jogálláshoz hozzáigazodik az Országos Köznevelési Tanács összetétele is. Megnő a szakmai szervezetek szerepe, miután a huszonegy tag közül tíz tagot a javaslatuk alapján kell megválasztani.

A közoktatáspolitikai tanács a művelődési és közoktatási miniszter részére nyújt segítséget döntéseinek meghozatalához. Feladatköre azonban pontosabban körvonalazódik az által, hogy a javaslat meghúzza azt a határvonalat, amelyen belül állást foglalhat, illetőleg javaslatot tehet a miniszter részére.

A 74. §-hoz

Az újonnan létrejövő szakmai bizottságok garantálják, hogy a közoktatás működését meghatározó államigazgatási döntések megfelelő szakmai előkészítés alapján szülessenek meg.

A szakmai döntéselőkészítésben kiemelkedő szerepet kell hogy kapjanak a nemzeti, etnikai kisebbséghez tartozó gyermekek, tanulók ellátást érintő kérdések, valamint a tanulókat érintő ügyek. Ezért e feladatokkal összefüggő döntések előkészítésére külön bizottságok alakulnak. Az országos kisebbségi bizottság a nemzeti és etnikai kisebbségi óvodai neveléssel, iskolai neveléssel és oktatással, kollégiumi neveléssel összefüggő kérdésekben ugyanazokat a jogosítványokat gyakorolhatja mint az Országos Köznevelési Tanács.

A 75. §-hoz

A közoktatás rendszerének ellenőrzése, szakmai feladatai végrehajtásának figyelemmel kísérése a vizsgarendszerre és a mérési, értékelési tevékenységre épül. Az érettségi vizsga és az alapműveltségi vizsga alkalmas arra, hogy mérje a tanulók tudását, ugyanakkor lehetőséget biztosít ahhoz is, hogy országos, térségi, települési és intézményi következtetéseket vonjanak le a nevelő és oktató tevékenység feladatainak végrehajtásáról. Az intézményi és a települési mérési, értékelési feladatok megrendelése és végrehajtatása a fenntartók joga és feladata. E feladatok ellátásához megkapták a jogosítványt a pedagógiai-szakmai szolgáltatást ellátó intézmények. Mindenképpen szükség van azonban arra is, hogy a közoktatás rendszerének működtetéséhez a miniszter az ország egyes részeire, területeire, illetőleg az ország egészére nézve megfelelő ismeretekkel rendelkezzen. Ezt a célt szolgálja az országos mérési és értékelési tevékenység.

A művelődési és közoktatási miniszter az önkormányzati fenntartású intézmények részére feladatot közvetlenül nem határozhat meg. A pedagógiai-szakmai szolgáltatást ellátó intézmények akkor tudnak közreműködni, ha az országos pedagógiai-szakmai szolgáltatást ellátó intézmény a fenntartóval megállapodást köt.

A 76. §-hoz

A vizsgáztatási névjegyzék összeállításánál gondot jelentett az elfogadható végzettségek nem pontos meghatározása. Miután az alapműveltségi vizsga és az érettségi vizsga az általános műveltséget megalapozó pedagógiai szakaszhoz kötődik, szükségessé vált annak egyértelművé tétele, hogy a névjegyzékbe azok a pedagógusok vehetők föl, akik ebben a pedagógiai szakaszban pedagógiai munkát végezhetnek.

A 77. §-hoz

Az elmúlt időszak tanuló- és gyermekbalesetei miatt szükség van arra, hogy a jövőben a nevelési-oktatási intézmények ellenőrzése során a fenntartó kiemelt figyelmet fordítson a tanuló- és gyermekbalesetek megelőzésére.

A hatályos szöveg nem veszi figyelembe, hogy nemcsak a nevelési-oktatási intézmény, hanem valamennyi közoktatási intézmény szervezeti és működési szabályzatát is a fenntartónak kell jóváhagynia, ezért pontosítani kell a meglévő szöveget.

A tanulók érdekében indokolt egyértelművé tenni az iskolai feladatellátás kezdetének, megváltoztatásának s megszüntetésének korlátait. Az iskolai oktatásnak igazodnia kell a tanév rendjéhez, ezért az első tanítási napot követően nem indítható iskola. Ugyancsak korlátozni kell a tanulók érdekében az iskola és osztály megszüntetésének eseteit a tanév alatt.

A javaslat egyértelműen és pontosan meghatározza, melyek azok a fenntartói irányítási jogkörbe tartozó döntések, amelyeket az érintett kisebbségi önkormányzatok nélkül a fenntartó nem hozhat meg. Ez a szabályozás összhangban áll a nemzeti és etnikai kisebbségi jogairól szóló törvény 29. §-ának (2) bekezdésével, amelyik a kisebbségekhez tartozók képzésére kiterjedő települési önkormányzati döntéshez az érintett helyi kisebbségi önkormányzat egyetértésének beszerzését írja elő. Miután azonban az „kisebbséghez tartozók képzése” további értelmezést igényel, a javaslat pontosan megfogalmazza, hogy mely esetekben van szükség az egyetértés beszerzésére. Számos olyan közoktatási intézmény működik azonban, amelyiknek a tevékenysége túlnő a fenntartó helyi önkormányzat illetékességi területén. Ebben az esetben az egyetértési jogot indokolt a helyi kisebbségi önkormányzattól az országos kisebbségi önkormányzatokhoz telepíteni, annak érdekében, hogy az érvényesíteni tudja az általa képviselt kisebbséghez tartozók érdekeit.

A 78. §-hoz

A javaslat kiszélesíti a fenntartó törvényességi ellenőrzési jogosítványait az intézmény működésének egészére. A hatályos törvényi rendelkezésekből ugyanis nem állapítható meg egyértelműen, hogy a felsorolt területeken kívül megilleti-e az ellenőrzés jogosítványa a fenntartót. Indokolt ezért világossá tenni, hogy míg az intézmény ügyeiben való első fokú döntés az intézmény vezetőjét, nevelőtestületét és más közösségeit illeti meg, addig a fenntartónak joga és kötelessége a működés egésze tekintetében garantálni a törvényességet.

A 79. §-hoz

A javaslat összhangba hozza a közoktatási törvénynek a szakmai ellenőrzésre megállapított rendelkezéseit a nemzeti és etnikai kisebbségek jogairól szóló törvény 38. §-a (1) bekezdésének c) pontjával, amelyben foglaltak szerint az országos önkormányzat közreműködik a nevelési-oktatási intézmények szakmai ellenőrzésében. Ebben az esetben indokolt eltekinteni attól, hogy az egyébként megfelelő képesítési előírással rendelkező szakember az Országos szakértői névjegyzékben szerepeljen.

A javaslat - figyelembe véve a nemzetiségi óvodai neveléshez és iskolai oktatáshoz fűződő érdekeket - kötelezővé teszi a szakmai ellenőrzés megállapításának megküldését az érdekelt kisebbségi önkormányzatoknak. Csak ily módon kerülhetnek a kisebbségi önkormányzatok olyan helyzetbe, hogy megfelelő áttekintéssel rendelkezzenek a nevelési-oktatási intézményekben folyó szakmai munkáról.

A törvény hatályos rendelkezései nem szabályozták azt a kérdést, ki és mikor indíthat szakmai ellenőrzést. A javaslat világossá teszi, hogy a miniszter közvetlen intézményellenőrzést nem végezhet, hiszen feladata a közoktatás rendszerének működtetése. A kisebbségi jogok érvényesülését segíti elő az a rendelkezés, amelyik felhatalmazza az országos kisebbségi önkormányzatokat szakmai ellenőrzés indítására. Az intézményi szintű ellenőrzésben érdekelt lehet a fenntartó, az intézmény vezetője is. Ezért mindketten megkapták az ellenőrzés kezdeményezésének a jogát. Fontos szabály, hogy a költségeket mindig annak kell fedeznie, aki az ellenőrzést kezdeményezte.

A 80. §-hoz

A Magyar Köztársaság területén működő külföldi nevelési-oktatási intézmények nyilvántartásba vétele a közoktatási törvény hatályos rendelkezései szerint a jegyző feladatkörébe, míg a működés megkezdéséhez szükséges engedély kiadása a művelődési és közoktatási miniszter hatáskörébe tartozik. Nem indokolt azonban e hatáskörök szétválasztása. A javaslat szerint e hatásköröket a jövőben a művelődési és közoktatási miniszter gyakorolja. Ennek indoka, hogy a külföldi nevelési-oktatási intézmények létesítésénél sok esetben nemzetközi megállapodás is „közrejátszik”. Olyan szempontokat is mérlegelni kell ezért, amelyek nem állhatnak a jegyző, főjegyző rendelkezésére.

A javaslat világossá teszi azt is, hogy míg az általános szabályok szerint a külföldi nevelési-oktatási intézmény működésére a magyar jogot kell alkalmazni, a nevelő és oktató munka, valamint az ahhoz „kapcsolódó” tevékenység annak az államnak a joga szerint folyik, amelyik elismeri az intézményt sajátjának. A külföldi iskola ugyanis külföldi bizonyítványt állít ki, ezért az ott folyó pedagógiai tevékenységnek meg kell felelnie annak az országnak a követelményeinek, amelyik a bizonyítványt elismeri. Ugyancsak a külföldi jog alapján kell eldönteni, hogy ki és milyen feltétellel kapcsolódhat be a nevelési-oktatási intézményben folyó munkába.

A javaslat következetesen végigviszi azt az elvet, hogy a Magyar Köztársaság minden állampolgárának az oktatásához köteles hozzájárulni. E kötelezettség alól akkor sem mentesülhet, ha a tanuló élve a szabad intézményválasztás jogával Magyarországon működő külföldi iskolában tanul.

A közoktatási törvény hatályos rendelkezései nem teszik lehetővé, hogy óvoda, iskola és kollégium mellett más külföldi közoktatási intézmény jöjjön létre a Magyar Köztársaság területén. A javaslat ezért kiegészíti a külföldi intézmények alapítási lehetőségét.

A javaslat megállapítja azokat a szabályokat, amelyek a Magyar Köztársaság területén élő menekültek helyzetére eltérést enged az előírt követelményektől. A menekültek gyermekei részére is biztosítani kell az igényeiknek megfelelő közoktatási ellátást anélkül, hogy ennek a törvényben megkívánt előfeltételei meglennének. Nyilvánvaló, hogy ilyen esetben nem követelhető meg az egyébként szükséges hazai elismerés, továbbá, hogy a magyar jog szerint intézményfenntartó alakuljon. Ezeknek az intézményeknek az elismerése ezért nem is teljes körű, mivel a kiadott bizonyítványok érvényességét utóbb annak az államnak kell rendeznie, ahonnan a menekültek származnak.

A 81. §-hoz

A javaslat összhangba hozza a közoktatási törvényt a külföldiek beutazásáról, magyarországi tartózkodásáról és bevándorlásáról szóló 1993. évi LXXXVI. törvénnyel. A törvény rendelkezései szerint ideiglenes tartózkodási engedély jár annak, akinek a tervezett tartózkodás időtartama nem haladja meg az egy évet. Ebben az esetben nem indokolt a tankötelezettség előírása. Tankötelessé válik azonban az, akinek a tartózkodás tervezett időtartama az egy évet meghaladja, és ezért huzamos tartózkodási engedélyt kap, illetőleg, aki bevándorlási engedéllyel rendelkezik, melynek feltétele, hogy a beutazástól számítva legalább három éven át jogszerűen tartózkodjon Magyarország területén. Tehát a tankötelezettség beálltát annak minden következményeivel együtt a javaslat a legalább egy évi magyarországi tartózkodáshoz köti.

A javaslat meghatározza azoknak a körét is, akik a magyar állampolgárokkal azonos feltételek mellett részesülhetnek ellátásban. Nemzetközi kötelezettségeink alapján e körbe tartoznak a menekültek, továbbá akiknek az országban való tartózkodása bevándorlási engedélyen alapul. A huzamos tartózkodási engedéllyel rendelkező csak akkor jogosult a magyar állampolgárokkal azonos feltételek mellett a szolgáltatásra, ha a két állam között viszonosság áll fenn. Nem ritka, hogy a Magyar Köztársaság területén olyanok is bekapcsolódnak a közoktatásba, akik ideiglenes tartózkodási engedéllyel rendelkeznek. Ezeknek az oktatás költségeit meg kell fizetniük, kivéve, ha a Művelődési és Közoktatási Minisztériumtól kapott meghívó levéllel rendelkeznek.

A 82. §-hoz

A törvény jelenlegi szövege a nem magyar állampolgárok felvételéről rendelkezik, holott magyar állampolgár esetén is előfordulhat, hogy külföldön megkezdett tanulmányait kívánja magyar iskolákban folytatni.

A 83. §-hoz

A javaslat kiegészíti a közoktatási törvény 112. §-át, amely nem állapítja meg, hogy ki jogosult dönteni az elismerésről és a honosításról.

A 84. §-hoz

A javaslat a hatályos törvényi szövegnél egyértelműbben fogalmazza meg az ingyenes ellátás körét. Világossá teszi, hogy a kötelező és a nem kötelező tanórai foglalkozások mellett ingyenes tanórán kívüli foglalkozás is szervezhető annak az órakeretnek a terhére, amelyet erre a célra biztosít a törvény 52. §-ának (6) bekezdése. Ezen túl is szervezhető bármilyen tanórán kívüli foglalkozás, annak költségeit azonban, ha az iskola nem vállalja át, a tanulónak kell fizetnie, illetőleg a törvényben meghatározottak szerint a költségekhez hozzá kell járulnia.

A törvény jelenlegi szövegezése nem egyértelmű, mivel úgy tűnik, mintha a nevelési tanácsadó, a pályaválasztási tanácsadó stb. csak az óvodában lenne ingyenes. Nemzetközi megállapodásaink s az alapelvek alapján azonban az ingyenességet ennél a szolgáltatásnál minden esetben biztosítani kell.

A 85. §-hoz

A javaslat fő szabályként bevezeti a tandíjfizetési kötelezettséget azok részére, akik második szakképesítés megszerzésére készülnek fel. A tandíj fizetési kötelezettség egységessé válik - a huszadik életév elérése után - függetlenül attól, hogy nappali rendszerű oktatásban vagy felnőtt oktatásban készül fel a tanuló.

A közoktatási törvény hatályos szövege nem veszi figyelembe, hogy az óvodában nem pedagógiai program, hanem nevelési program van, ezért a rendelkezéseket pontosítani szükséges.

A 86. §-hoz

A rendelkezés kiegészíti a tandíjért igénybe vehető szolgáltatások körét a tanuló jogviszony megszűnése után megkezdett vagy befejezett vizsgákkal.

A 87. §-hoz

A javaslat mintegy tíz-húsz százalékkal megemeli a térítési díjfizetési kötelezettséget az iskolákban. Ennek csökkentésére, mérséklésére, elengedésére azonban a közoktatási törvény alapján megvan a lehetőség.

A 88. §-hoz

A rendelkezés újra szabályozza a nevelési-oktatási intézményekkel kapcsolatos normatív költségvetési hozzájárulásokat, illetőleg azok kiszámításának módját.

A 89. §-hoz

A közoktatás feladatainak ellátásánál pedig a legnagyobb gondot az jelenti, hogy a költségvetési támogatás nem veszi figyelembe, hogy a szabad iskolaválasztás joga alapján a gyermekek, tanulók jelentős része nem a lakóhelyén veszi igénybe az óvodai nevelést és az iskolai oktatást, továbbá, hogy a közoktatás egyes szolgáltatásait csak körzeti jelleggel lehet megszervezni. Ennek alapján a fenntartó önkormányzat nem érdekelt a feladatellátásban, hiszen intézményét jórészt az illetékességi területén kívülről érkezők veszik igénybe. E szolgáltatások körébe tartozik a kollégiumi ellátás, a nevelési tanácsadás, a pedagógiai-szakmai szolgáltatások stb.

A nevelési-oktatási intézmények számos olyan feladatot ellátnak, amelyek nem kizárólagosan a közoktatás területéhez tartoznak, fogyatékos gyermekek, tanulók rehabilitációját, pályakezdő munkanélküliek iskolában tartását, gyermekek napközbeni megőrzését stb. Indokolt ezért, hogy a feladatellátáshoz segítséget kapjon a feladatellátásban érdekeltektől.

A Magyar Köztársaság Polgári Törvénykönyvéről szóló 1959. évi IV. törvény 74/G. §-ának (1) bekezdése lehetővé teszi, hogy a törvény közalapítvány kötelező létrehozását rendelje el. A javaslat élve ezzel a lehetőséggel előírja, hogy az ismertetett gondok enyhítése céljából a fővárosi, illetőleg a megyei önkormányzat közalapítványt hozzon létre.

A 90. §-hoz

A fogyatékos gyermekek, tanulók nevelése és oktatása nemcsak az oktatási ágazatot, hanem a szociális ellátást és az egészségügyi ellátást is érinti. A fogyatékos gyermek ugyanis az óvodai nevelés, az iskolai nevelés és oktatással egyidejűleg szociális ellátásra, rehabilitációra és egészségügyi ellátásra is jogosult. Az intézményhálózatban dolgozók jelentős része nem pedagógus, hanem orvos, ápolónő, szociális munkás stb. Indokolt ezért, hogy az intézmény működtetésében részt vegyenek azok az alapok, amelyek feladata a szociális, a rehabilitációs és az egészségügyi rendszer működtetése. A fogyatékos gyermekek, tanulók munkába állásának elősegítése társadalmi érdek. Szakképzésükkel a speciális szakiskola és a munkára felkészítő iskola foglalkozik. A Kormány e többletfeladatok finanszírozására közalapítványt hoz létre.

A 91. §-hoz

A közalapítványból kell biztosítani az indokolt utazási költséget, a szülők részére szervezett gondozói tanfolyam költségét és a szállásköltségeket.

A 92. §-hoz

A javaslat 114. §-a alapján ingyenes az óvodai nevelés és az iskolai oktatás az állami szerv által fenntartott nevelési-oktatási intézményekben. A magyar jogrendben azonban az állami szerv fogalmára nem lehet egyértelmű meghatározást találni. Az államháztartásról szóló 1992. évi XXXVIII. törvény 88. §-ának (1) bekezdése alapján költségvetési szervet az Országgyűlés, a Kormány, a miniszter hozhat létre a helyi önkormányzatok mellett. A költségvetési szervek esetében e rendelkezés értelmezése nem okozhat gondot. Létesíthet azonban közoktatási intézményt a költségvetési szerv mint jogi személy is. Ekkor már vitatható, hogy a nevelési-oktatási intézmény melyik körbe tartozik. Így például az állami felsőoktatási intézmény által létrehozott gyakorló óvoda, iskola vagy kollégium sem költségvetési szerv, hiszen a nevelési-oktatási intézmény létrehozója nem a felsoroltak, hanem a főiskola, illetőleg az egyetem. Mégis indokolt, hogy minden olyan esetben, amikor a közoktatási intézmény fenntartója olyan jogi személy, amelyik költségvetési pénzből gazdálkodik, az állami szervekre meghatározott rendelkezések alapján végezze tevékenységét.

A többcélú intézményekre vonatozó rendelkezések egységes értelmezését segíti elő az intézményegység fogalmának a meghatározása. A közoktatási intézményen belül az egyes feladatok ellátásához különböző szervezeti egységek alakíthatók ki. E szervezeti egységek elláthatnak funkcionális feladatokat, például személyzeti vagy munkaügyi tevékenységet, javító, karbantartó szolgáltatást, ételfőzést, előkészítést, kiszolgálást, stb. Intézményegység azonban kizárólagosan az a szervezeti egység, amelyik az intézmény alapfeladatára létesül. Nevelési-oktatási intézményben ez a szervezeti egység lényegében a nevelőtestületből áll, amelyik a pedagógiai feladatot látja el.

Az oktatás munkarendjének meghatározása kötődik a törvény 52. §-ának (3) bekezdésében meghatározott heti kötelező tanórai foglalkozások időtartamához. Attól függően lehet „besorolni” az oktatás rendjét, hogy milyen mértékben veszik igénybe a rendelkezésre álló időkeretet.

A térítési díjat és a tandíjat a szakmai feladatra jutó folyó kiadások alapján kell meghatározni. Ehhez azonban e fogalmat egyértelművé kell tenni, mivel más fogalomrendszerrel dolgozik a költségvetés, a statisztika és a közoktatási törvény. A szakmai feladat alatt azt az adott nevelő és oktató munkát kell érteni, amelyet a tanuló igénybe vesz, s ez pedig szorosan kapcsolódik a szorgalmi időhöz, tanítási évhez, valamint az iskola által nyújtott többlet tanítási órákhoz.

A hatályos jogrend igen sokszor alkalmazza a székhely fogalmat. Pontos meghatározás azonban a jogszabályokban nem található. A közoktatás rendszerében azért indokolt ennek meghatározása, mivel nem ritka eset, hogy a közoktatás intézményei nem egy épületben végzik tevékenységüket. Ilyen esetben azt a helyet (címet) kell székhelyként megjelölni, amelyikben a közoktatási intézmény vezetője végzi a munkáját. Ez a hely ugyanis az, amelyikből az irányítás, a munkafolyamatok vezetése folyik, ahonnan az intézmény képviseletét ellátják. Az összes többi nem azon a címen található épület, udvar, a székhelyhez tartozó telephely.

Ugyancsak nehezen lehet meghatározni, és a gyakorlatban ezért bizonytalanságot okoz a tagintézmény megjelölése, meghatározása. A tagintézmény magyarázata szorosan összefügg az intézményegység fogalmával. A tagintézményről ugyanis csak az olyan, a székhelytől távol lévő szervezeti egység esetén lehet beszélni, ha az a szervezeti egység a közoktatási intézmény alapfeladatát látja el, tehát intézményegységként működik. A közoktatási intézmény székhelyén kívül működő, akár a székhelyen folyó tevékenységgel azonos, akár különböző alapfeladatot ellátó intézményegység esetén tagintézményről beszélünk. Ily módon tehát tagintézmény az az intézmény is, amelyik a székhelyen működő óvodával egyezően ugyancsak óvodai feladatot lát el. Tagintézményként működnek az iskolai feladatot ellátó szervezeti egységek akkor is, ha a település központjában található az iskola székhelye, és az egyes iskolai feladatokat ellátó intézményegységek például a külterületen vagy esetleg a település határán kívül működnek. Tagintézménye lehet a többcélú intézménynek is, amelynek gyakori formája, hogy az általános művelődési központ óvodája, iskolája, könyvtára, művelődési otthona más-más címen, telephelyen végzi a tevékenységét. Ahhoz azonban, hogy az intézményegység tagintézményként működjön, arra is szükség van, hogy az intézményegység irányítását a székhelyről ne lehessen elvégezni. Így példának okáért, ha az iskola két épületben működik, és ezek az épületek az utca két oldalán vagy egymás mellett találhatók, a külön épületben, tehát a székhelytől eltérő címen működő iskolarész irányítása, ellenőrzése jól megoldható a székhelyről. E kérdésnek az eldöntése egyébként a fenntartó feladata, joga és felelőssége. Elsősorban azt kell mérlegelnie, hogy a gyermekek, tanulók biztonságos felügyelete, irányítása, ellátása megfelelő módon biztosítva legyen.

A térítésidíj-fizetési kötelezettség és a tandíjfizetési kötelezettség megállapításához kell meghatározni pontosan, hogy melyek azok az esetek, amikor a tanuló nem tesz eleget tanulmányi kötelezettségeinek. Ehhez kapcsolódik ugyanis a közoktatási törvény 115-116. §-ában a fizetési kötelezettség.

A javaslat az értelmező rendelkezéseket kiegészíti a tanuló (gyermek)- baleset fogalmával, annak érdekében, hogy egyértelművé váljon, mikor tartozik felelősséggel az óvoda, az iskola, illetőleg a kollégium a bekövetkezett balesetekért. A közoktatási törvény 121. §-a (1) bekezdésének d) pontja meghatározza azt a tevékenységet, amelynek keretében a gyermek, a tanuló a nevelési-oktatási intézményekben felügyelet alatt áll. Ez az az időszak, illetőleg tevékenységi kör, amelyre kiterjed a nevelési-oktatási intézmény felelőssége. Nem tartozik a tanulóbalesetek körébe a szakképzésben folyó gyakorlati képzés alatt bekövetkezett baleset, mivel erre a munkavédelemre vonatkozó szabályokat kell alkalmazni.

A közoktatási intézményhez tartozhatnak olyan szervezeti egységek, amelyek nem a székhelyen működnek. Ez a szervezeti egység lehet intézményegység vagy a közoktatási intézmény egy része, illetőleg funkcionális feladatot ellátó egysége. Minden olyan szervezeti egység vagy szervezeti egységrész, amelyik nem a székhelyen működik, a javaslat által adott értelmezés szerint telephelyen végzi a tevékenységét.

A törvény hatályos szövege nem tartalmazza a kollégiumi tagsági viszonyt, holott az adatok nyilvántartása tekintetében hasonló a sorsa, mint a tanulói jogviszonynak. A tanulói viszony értelmezésére azért van szükség, mivel e körben nem kell bejelentést tenni az adatbiztosnak. Az értelmezés pontosítására tehát azért van szükség, hogy ne kelljen minden egyes, a kollégiumba felvett tanulóról bejelentést tenni.

A 93. §-hoz

A javaslat kiegészíti a hatályos rendelkezéseket a gyakorló óvodával, iskolával és kollégiummal. Miután a gyakorlatban gondot okozott, hogy köthet-e a felsőoktatási intézmény közoktatási megállapodást, a bekezdés új szövege választ ad erre a kérdésre. Ugyancsak gyakorlati gondokra ad választ az a rendelkezés, amelyik meghatározza, hogy a felsőoktatási intézmények által fenntartott nevelési-oktatási intézmények költségvetését hol kell megtervezni. Ezek az óvodák, iskolák és kollégiumok a közoktatási törvény rendelkezéseinek megfelelően működnek, tehát jogi személyek, a feladataik ellátásához szükséges feltételeket a fenntartónak, a felsőoktatási intézménynek kell megteremtenie.

A közoktatási törvény alapelvként rögzíti, hogy bármilyen természetes és jogi személy létrehozhat nevelési-oktatási intézményt. Azokban az esetekben azonban, amikor a felkészítéshez sajátos ismeretek elsajátítására van szükség, amikor a tananyag része a fegyverhasználat, indokolt, hogy a speciális körülmények meglétének vizsgálatára az illetékes miniszter engedélyt, lehetőséget kapjon. Az illetékes miniszternek kell mérlegelnie ezért, hogy az adott iskola fenntartására és működtetésére szükség van-e, s ezért ilyen esetekben a miniszter engedélyére van szükség.

A fegyveres erők és védelmi szervekben végzett nevelő és oktató munka különleges feltételeket kíván meg. Ezért a javaslat e körben lehetővé teszi, hogy a tanulói jogviszony létesítése és fenntartása az iskola sajátosságaihoz igazodjon.

A 94. §-hoz

A javaslat újrafogalmazza a hatályba léptetéssel kapcsolatos előírásokat, figyelembe véve azokat a változásokat, amelyek a módosítás következtében életbe lépnek. Egyértelműen és pontosan meghatározza a követelményrendszer és a szorgalmi idő átalakítására vonatkozó rendelkezések beléptetését a közoktatás rendszerébe. A részletező szabályok megállapítására azért volt szükség, mivel a különböző feladatokat ellátó nevelési-oktatási intézmények pedagógiai tevékenységét meghatározó rendelkezések nem egyidejűleg lépnek hatályba. Míg a javaslat az új követelmények bevezetésére a felmenő rendszert biztosítja, addig ezt nem teheti meg a százkilencven napos tanítási évre való áttérésnél. E rendelkezést valamennyi iskolai évfolyamon egyszerre kell bevezetni, függetlenül attól, hogy a régi vagy az új követelmény szerint folyik-e az oktatás. Nem lehetséges ugyanis úgy megszervezni az iskolai munkát, hogy különböző időpontokban ér véget a szorgalmi idő.

Az osztály, csoportlétszámok változtatására is csak felmenő rendszerben kerülhet sor. Pedagógiailag elképzelhetetlen, hogy az új, emelt szintű létszámokat „kiterjesszék” a hatályba lépés előtt indított osztályokra, csoportokra. Első alkalommal az 1994/95. tanévben indított osztályokban, csoportokban kellett a törvény által meghatározott osztály, csoportlétszámot alkalmazni. Az ekkor, illetőleg a következő évben indított osztályokat, csoportokat „végig kell vinni” a megadott létszámok szerint. Gyakorlatilag ezzel a szabályozással is lényegesen csökkennek azok az iskolai osztályok, amelyek összeállításához nincs meghatározott létszám. Nincs jogszabályon alapuló létszámelőírás az iskolák negyedik, nyolcadik és tizenkettedik évfolyamára. Ezeket az 1994-ben hatályon kívül helyezett miniszteri rendeletek alapján kellett megszervezni, amelyek csak irányszámokat adtak meg. 1996. szeptember 1-jétől a közoktatási törvény eredeti előírásai alapján kell megszervezni a második, harmadik, hatodik, hetedik, tizedik és tizenegyedik évfolyamon az osztályokat.

Az intézményrendszer stabilizálását szolgálják azok az előírások, amelyek átmenetileg korlátozzák az intézmény-átalakítást, intézménylétesítést. Addig az időpontig ugyanis, ameddig a művelődési és közoktatási miniszter nem adja ki a kötelező eszköz- és felszerelési jegyzéket, illetőleg nem készül el a fejlesztési terv, nem lehet elbírálni, hogy a megjelölt intézménytípusok létrehozásának előfeltételei fennállnak-e. Hasonló a helyzet az alapfokú művészetoktatási intézményeknél is, amelyeknél egyedül a zeneművészet művészeti ág tantervei készültek el.

A 95. §-hoz

Miután a javaslat számos olyan rendelkezést épített be a közoktatási törvénybe, amelyik a korábbi előírásokhoz képest szigorúbb feltételeket határoz meg, az átmeneti rendelkezésekkel kell megállapítani azokat a szabályokat, amelyek biztosítják, hogy a már megkezdett tanulmányokat változatlan feltételek mellett be lehessen fejezni. Az Alkotmánybíróságnak a gazdasági stabilizációs intézkedésekkel összefüggésben kiadott határozatai alapján ugyanis egyértelmű, hogy a megszerzett jogokat csak nagyon indokolt esetben lehet elvonni. Miután csökkent az az időtartam, amelynek felhasználásával nappali rendszerű oktatásban vehet részt a tanuló, csökkentek azok a lehetőségek, amelyek az ingyenes oktatás igénybevételére vonatkoznak, a szigorúbb feltételeket azoknál a tanulóknál lehet csak bevezetni, akik már ezek ismeretében kezdték meg tanulmányaikat. Az 1996/97. tanévre ismertté váltak az új feltételek, ily módon nincs akadálya annak, hogy az érintett tanulók már a megváltozott előírások alapján kezdjék meg tanulmányaikat.

Rendezni kellett a feladat- és hatáskör megváltozásával összefüggő kérdéseket is, ily módon intézkedni kellett azoknak a nyilvántartásoknak és ügyiratoknak a megfelelő helyre történő továbbításáról, amelyek a tankerületi oktatásügyi központok megszűnése, a jegyzői hatáskör megváltozása, a főjegyzői és a minisztériumi hatáskörök megjelenése miatt nem maradhattak meg az eredeti döntéshozónál.

A gyakorlatban sok gondot okozott a nem helyi önkormányzati intézmények működésével kapcsolatos engedélyek kiadása. A törvényes állapot helyreállítása miatt van szükség ezért arra, hogy a jegyzők megvizsgálják a kiadott engedélyeket, és megtegyék a szükséges intézkedéseket.

A 96. §-hoz

Számos esetben adott vitára okot, hogy milyen módon kell értékelni a vezetői megbízás szempontjából a felsőfokú iskolai végzettséget tanúsító oklevéllel igazolt szakképesítést a filozófia szakos előadónál, a pedagógiai szakos előadónál és más hasonló nem tanári, tanítói oklevelet adó felsőfokú iskolai végzettségnél. A javaslat az oklevelek között azon az alapon tesz különbséget, hogy el kellett-e sajátítani a felsőfokú iskolai tanulmányok során a tantárgy oktatásának módszertanát. Ha igen, nem indokolt, hogy az oklevél megnevezése alapján ezeket a szakképesítéseket ne lehessen figyelembe venni az alkalmazáskor és a vezetői megbízáskor.

A javaslat azokban az esetekben, amikor a korábbi jogszabályok nem határozták meg, hogy az iskolarendszeren kívüli képzésben szerzett bizonyítvány milyen „szintű” szakképesítést tanúsít, a besorolások elvégzéséhez meghatározza a szakképesítés szintjét. Ugyancsak megszünteti azt a bizonytalanságot, ami a pedagógiai előadó oklevéllel rendelkezők esetében kialakult. Nem egyértelmű ugyanis, hogy ezek az oklevelek jogosítanak-e pedagógus munkakör betöltésére.

A törvény hatályos szövegéből hiányzik a szakközépiskola feltüntetése, ezért ott e kivételes rendelkezéseket nem lehet alkalmazni, ami nehézséget okoz az iskolák működtetésénél.

Az iskolai, kollégiumi könyvtáros esetén a javaslat 17. §-ának (1) bekezdése pedagógus és könyvtáros felsőfokú iskolai végzettséget ír elő. Indokolt azonban lehetővé tenni azt is, hogy e munkakört pedagógus oklevéllel és szakirányú iskolarendszeren kívüli oktatásban szerzett szakképesítéssel is be lehessen tölteni határozatlan időre.

A pedagógusok besorolásánál nem egy esetben adott vitára okot, hogy azokat, akiket nem a 17. § (1) bekezdésében felsorolt felsőfokú iskolai végzettség birtokában foglalkoztatnak, hová kell besorolni. Nem volt eléggé egyértelmű, hogy a közoktatásról szóló törvény átmeneti rendelkezései alapján a munkakör betöltésére jogosító végzettségként kell elfogadni azokat az iskolai végzettségeket, szakképesítéseket, amelyek birtokában - még ha csak határozott időre is - be lehetett tölteni a pedagógus munkakört. A javaslat egyértelművé teszi, hogy ilyen esetben nem az előírt felsőfokú iskolai végzettség, hanem a meglévő oklevél birtokában kell elvégezni a besorolási feladatokat.

A 97. §-hoz

A törvény hatályos szövegéből - a nyelvvizsgával rendelkezők nyelvtanárként való alkalmazásánál - hiányzik az azzal egyenértékű okiratra történő utalás, holott a gyakorlatban léteznek ilyen okiratok, és foglalkoztatnak is pedagógusokat ezek alapján.

A javaslat alapján tovább lehet foglalkoztatni az óvónői szakközépiskolában érettségi-képesítő bizonyítványt szerzett óvónőt.

A közoktatási törvény számos pedagógus munkakörnél megemelte a korábbi jogszabályokhoz képest a képesítési követelményeket. Indokolt azonban, hogy azok a pedagógusok, akik a szakképesítés megszerzése óta hosszabb időt töltöttek a pedagógus pályán, továbbra is elláthassák a pedagógus tevékenységet, amennyiben hosszabb idejű szakmai gyakorlatot szereztek. Ez a gyakorlat alkalmas arra, hogy pótolja a felsőfokú iskolai végzettséggel megszerezhető pedagógiai ismereteket.

A 98. §-hoz

Elrendeli a törvény valamennyi közoktatási megállapodás felülvizsgálatát.

A 99. §-hoz

A javaslat további fejlesztési célkitűzésként fogalmazza meg a tankötelezettség idejének két évvel történő meghosszabbítását. A törvény e célkitűzésének megfelelő teljes átdolgozására azért nincs lehetőség, mivel ebben az esetben az átmeneti szabályok között meg kellene duplázni mindazokat az előírásokat, amelyeket érint a változtatás. Ezek közé tartozik a 6., 66., a 71., a 75., a 78., a 86., és a 87. §, hiszen e változás természetszerűen érinti a tanulói jogviszony keletkezésével, megszüntetésével, a felnőtt oktatással, az önkormányzati feladatellátással összefüggő előírásokat. Miután e változások tényleges hatása a jogi szabályozás területén 2008-ban fog bekövetkezni, indokolatlan, hogy ilyen hosszú ideig kettős szabályozás legyen életben. A tankötelezettség meghosszabbításának elrendelése elégséges ahhoz, hogy minden érintett állampolgár megfelelő időben tudomást szerezzen a változásról és felkészüljön kötelezettségének teljesítésére. A feladatellátásra kötelezett önkormányzatoknak is elégséges idő áll rendelkezésére ahhoz, hogy előkészítsék az érintett korosztály hosszabb ideig tartó iskoláztatásához szükséges feltételeket.

A tankötelezettség idejének meghosszabbítása nemcsak kötelezettséget, hanem védelmet is jelent az érintettek számára. Védelmet jelent azért, mert ez alatt az idő alatt nemcsak kötelezettségük, hanem joguk is hogy iskolába járjanak, és így például az iskola nem szüntetheti meg a tanulói jogviszonyukat.

A javaslat figyelembe veszi, hogy előfordulhatnak olyan esetek, amikor a tankötelezettség fenntartása nem indokolt, illetve nem lehetséges. Miután a közoktatásról szóló törvény megengedi, hogy a tanuló egy vagy több évfolyam követelményeit rövidebb idő alatt teljesítse, nem elképzelhetetlen, hogy a tanuló tizennyolcadik életévének elérése előtt érettségi vizsgát tegyen. A tíz évfolyamig tartó általános műveltséget megalapozó képzés után lehetőség van arra, hogy a tanuló két évfolyamnál rövidebb idejű szakképzésbe kapcsolódjon be. Ennek megfelelően államilag elismert szakképesítést lehet szerezni a tankötelezettség idejének lejárta előtt is. A nagykorúság tizennyolcadik életév előtt történő elérése, illetőleg a gyermeknevelési kötelezettség olyan élethelyzetet teremthet, amely miatt indokolt lehet a tankötelezettség megszűnése. A javaslat minden esetben az érdekelt döntésétől teszi függővé a tankötelezettség megszűnését. Ezekben az esetekben sem lehet rövidebb e kötelezettség a tizenhatodik életévnél.

A 100. §-hoz

Az 1. számú melléklet az 52-53. §-sal együtt tartalmazza azokat a paramétereket, amelyekből meghatározható, hogy milyen feladatokat, milyen időkeretben és milyen feltételek mellett kell teljesítenie az óvodának, iskolának és kollégiumnak. A melléklet a kötelezően foglalkoztatott vezetők és alkalmazottak körét sorolja fel. Ez a szabályozás biztosítékot jelent a nevelési-oktatási intézmények részére, és ugyanakkor garanciát nyújt a fenntartók részére is. Minden fenntartó és minden intézmény ugyanis biztos lehet abban, hogy milyen foglalkoztatáshoz kell biztosítani a feltételeket. A törvény lehetővé teszi, hogy a mellékletben felsoroltakon túl további vezetői megbízásokat adjanak ki, illetőleg növeljék a foglalkoztatottak körét és létszámát. Ez a döntés azonban a helyi egyeztetésen múlik. A fenntartó ennek megfelelően nem kötelezhető arra például, hogy a meghatározottnál több intézményvezető-helyettes foglalkoztatásához biztosítsa a szükséges feltételeket. A melléklet nem tartalmaz előírásokat az intézmények működtetéséhez szükséges műszaki stb. munkakörökre nézve. Nyilvánvaló azonban, hogy ezeket a feladatokat is el kell látni. Ennek megfelelően a tényleges feladatokhoz igazodva kell a fenntartónak megteremteni a lehetőséget ahhoz, hogy a nevelési-oktatási intézmény működéséhez szükséges egyéb, a mellékletben nem szereplő munkakörökben a foglalkoztatást meg lehessen oldani. Nyilvánvalóan ez a létszám jelentős mértékben változik az intézmény adottságától, nagyságától, feladataitól függően. Abban az esetben például, ha az óvodában, iskolában konyhát üzemeltetnek természetes, hogy a működtetéshez szükséges létszámról is gondoskodni kell. Nem zárható ki azonban annak lehetősége sem, hogy meghatározott feladatok ellátását a fenntartó nem az intézményi létszám terhére, hanem például vállalkozásban biztosítja. Az intézmények őrzése, a takarítás, az étkeztetés stb. például megoldható ebben a formában is.

A melléklet meghatározza - a 118. § mellett - azokat a szakmai mutatókat, amelyek alapján a közoktatás költségvetési támogatását meg kell oldani. A szakmai normatívák biztonságot nyújtanak a közoktatási feladatellátás szervezéséhez, mivel előre látható és tervezhető, hogy milyen tevékenységet kezel kiemelten a költségvetés.

Miután a közoktatás költségvetési hozzájárulásának meghatározása tanulói létszámra épül, szükségessé vált annak meghatározása is, hogy a normatív hozzájárulás meghatározásakor melyik gyermeket, tanulót lehet figyelembe venni és milyen módon. Így például a törvény nem zárja ki, hogy az alapfokú művészetoktatási intézményben tanuljon az is, aki a hatodik életévét nem érte el, illetőleg, aki a huszonkettedik életévét betöltötte, de ezeket a tanulókat a normatív hozzájárulás meghatározásakor nem lehet figyelembe venni.

A javaslat meghatározza a pedagógusok kötelező óraszámát is. A pedagógus a kötelező óra keretében a gyermekekkel, tanulókkal köteles foglalkozni. A javaslat azonban szűk körben lehetővé teszi a kötelező órába történő beszámítást. További kötelező óra csökkentésére is lehetőség van, azonban ehhez a fenntartó egyetértésére van szükség.

A 101. §-hoz

A közoktatásról szóló törvény rendelkezései alapján nincs lehetőség arra, hogy a nem magyar állampolgár gyermek, tanuló esetén a nevelési-oktatási intézmény nyilvántartsa a Magyar Köztársaság területén való tartózkodás jogcímét. Ennek az adatnak az ismeretére pedig szükség van annak eldöntéséhez, hogy ingyenesen vagy ellenszolgáltatásért vehet-e részt az oktatásban a nem magyar állampolgár.

A törvény hatályos szövege nevelési-oktatási intézményekben nyilvántartott adatokról rendelkezik, holott a mellékletben foglaltakat valamennyi közoktatási intézmény tekintetében alkalmazni kell.

A 102. §-hoz

A javaslat újrafogalmazza a 3. számú mellékletet. A maximális létszám törvényi meghatározása garanciát, biztosítékot jelent a pedagógiai munka megszervezéséhez.

-----STARTING---POINT---VEGE---