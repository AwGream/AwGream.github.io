2012. évi CLXXXVII. törvény indokolása

a Magyarország 2012. évi központi költségvetéséről szóló 2011. évi CLXXXVIII. törvény módosításáról

-----STARTING---POINT---ALTALANOS---

Általános indokolás

A Magyarország 2012. évi központi költségvetéséről szóló 2011. évi CLXXXVIII. törvényt az Országgyűlés a 2011. december 19-ei ülésnapján fogadta el. A 2012. évi költségvetési törvény utolsó változása óta eltelt időszakban bekövetkezett jogszabályi változások és az időközben felmerült finanszírozási, szabályozási kérdések mielőbbi rendezése érdekében szükségessé vált a jogszabály módosítása.

A törvény a szabályozási kérdések között rendezi a Budapest, V. kerületi Kossuth Lajos tér teljes rekonstrukciójához kapcsolódó fejezeti kezelésű előirányzati címrend módosítását, lehetővé téve ezzel a beruházás megvalósításához rendelkezésre álló források hatékonyabb, egyszerűbb felhasználását és elszámolását, továbbá az állami vagyongazdálkodás terén lehetőséget ad arra, hogy a Magyar Nemzeti Vagyonkezelő Zrt. − az érintett miniszterek jóváhagyásával − a makrogazdasági körülményekre és az Alaptörvényben foglalt államadósság szabály betartására is figyelemmel hatékonyabb forrásbevonást hajthasson végre.

A törvény a finanszírozási problémák kezelése során elengedi a fővárosi, megyei kormányhivatalok földhivatala 2011. december 31-ei a központi költségvetés javára történő befizetési kötelezettsége tartozását, valamint eltörli a 2010. évi szakmai és informatikai fejlesztési feladatok kapcsán az érintett fenntartó szervezeteket terhelő támogatás-visszafizetési kötelezettséget. Ezeken túl forrást biztosít az üvegházhatású gázok kibocsátási egységeinek értékesítéséből származó bevételek terhére a Zöld Beruházási Program Panel II. konstrukciójának megvalósítására, továbbá megteremti a lehetőséget az 5 ezer fő alatti települések és a helyi önkormányzati többcélú kistérségi társulások adósságának teljes körű rendezésére.

A 2012. évi költségvetésről szóló törvény módosításai érintik az államháztartás központi alrendszerének bevételi és kiadási főösszegeit, valamint hiányát, ugyanakkor nem érintik az európai uniós módszertan szerinti, ún. ESA-egyenleget - tekintettel arra, hogy mind a tartozás-elengedés, mind az adósság-konszolidáció államháztartáson belüli tranzakció.

A törvényjavaslatot az előterjesztő képviselője a vonatkozó jogszabályi előírásoknak megfelelően véleményezésre megküldte a Költségvetési Tanácsnak.

A Költségvetési Tanács november 13-i ülésén kialakított egyhangú véleménye alapján a tervezet hitelességére és végrehajthatóságára vonatkozó ellenvetése nincs.

A Költségvetési Tanács véleményében felvetette, hogy a törvényjavaslat az Országvédelmi Alap végleges zárolására is tartalmazzon rendelkezést. A Kormány tartalmilag egyetért a Költségvetési Tanács azon megállapításával, hogy az egyenleg tartásához szükséges a tartalékok felhasználásának tilalma, álláspontja szerint a jelenlegi szabályrendszer is biztosítja a tartalékok fel nem használását, azaz megtakarítását.

A Költségvetési Tanács egyetért továbbá az önkormányzati adósságok központi költségvetés általi részleges átvállalásával és jelzi, hogy olyan rendszerszerű intézkedéseket tart szükségesnek, amelyek erősítik az önkormányzatok felelős gazdálkodását. A Kormány két éve dolgozik az önkormányzati finanszírozási rendszer átalakításán, hatékonyabbá tételén. Ennek részeként a Magyarország gazdasági stabilitásáról szóló törvényben egy éve hatályosak azok a rendelkezések, amelyek érdemi gátat szabnak az önkormányzatok eladósodása előtt. Ez a munka folytatódik, a Kormány az önkormányzati adósság konszolidációjával párhuzamosan dolgozik a finanszírozási rendszer végső formájának kialakításán, ennek keretében az eladósodottság megakadályozását segítő további szabályozás kidolgozásán.

-----STARTING---POINT---RESZLETES---

Részletes indokolás

Az 1. §-hoz

A törvényben foglalt módosítások érintik a központi költségvetés főösszegeit, ezért szükséges a § módosítása.

A 2. §-hoz

Az állami vagyongazdálkodás mozgásterének bővítése érdekében a törvénymódosítás lehetőséget ad arra, hogy az állam tulajdonosi jogait gyakorló szerv az érintett miniszterek jóváhagyásával a makrogazdasági körülményekre is figyelemmel hatékonyabb forrásbevonást hajthasson végre.

A 3. §-hoz

A Zöld Beruházási Rendszer Panel II. konstrukciójára 2009-ben 14 milliárd Ft többlet támogatási igény érkezett be. 2011-ben a Kormány úgy döntött, hogy a szükséges forrásokat elsősorban a széndioxid kvótakereskedelmi bevételekből kell biztosítani. Jelenleg 8,6 milliárd Ft összegű forrás bevonására van még szükség, melynek egy része (mintegy 1,6 milliárd Ft) a költségvetési törvény jelen módosításával biztosítható.

A 4. és 6. §-hoz

A vonatkozó rendelkezések az Egyházi alapintézmény-működés, SZJA rendelkezés és kiegészítése jogcímcsoporton a kötelezettségvállalással nem terhet előirányzat Kormány hatáskörben történő előirányzat-átcsoportosításának lehetőségének megteremtését célozzák.

Az 5. és 7. §-hoz

A budapesti Kossuth Lajos tér rekonstrukciójáról szóló 61/2011. (VII. 13.) OGY határozat értelmében 2014. május 31-ig megvalósul a Kossuth Lajos tér teljes rekonstrukciója. Emellett a Steindl Imre Program bővítéséről szóló 1185/2012. (VI. 5.) Korm. határozatban foglaltak szerint a Kossuth Lajos tér újjáépítését, mélygarázs és látogatóközpont létrehozását célzó Steindl Imre Program kiegészül a Közigazgatási és Igazságügyi Minisztérium központi épülete korhű tetőzetének visszaállításával és a Műszaki és Természettudományi Egyesületek Szövetségének székháza homlokzatának helyreállításával, a tér rekonstrukciójával összhangban. A Program lebonyolítása folyamatban van, a beszerzési eljárások elindultak. Mivel a program egyes elemei a rendelkezésre álló források felhasználását tekintve nem különíthetők el, a teljes beruházást egy előirányzaton célszerű elszámolni.

A 8. §-hoz

A 76/B. § módosításához: A fővárosi, megyei kormányhivatalok (fővárosi, megyei kormányhivatalok földhivatala) bevételi előirányzatának teljesülése nem teszi lehetővé, hogy az elmúlt években felhalmozódott (szintén bevétel-elmaradás miatti) tartozásállomány rendezhető legyen, ezért szükséges az elengedés. Az elengedés az államadósság mutató alakulását nem befolyásolja, mivel az államháztartás egészében ugyanolyan összegű a tartozás csökkenés mint a követelés csökkenés.

A 76/C-76/D. § módosításához: Az önkormányzati rendszer megújításának fontos lépése az államháztartáson belüli feladatmegosztás újragondolása, az ellátási felelősségek telepítésének újjászervezése. Ennek első lépése a 2012. január 1-jétől megvalósított megyei konszolidáció volt, majd a városi kórházak állami fenntartásba vételéről született döntés. Az átalakítások nagyobb része azonban 2013-ban következik be, és ez már az önkormányzatok jóval szélesebb körét fogja érinteni. Januártól az állam jelentős terheket vesz le a települések válláról, mind az igazgatási, mind az oktatási, mind a szociális ellátási területen.

Az önkormányzati adósságállomány utóbbi évtizedben való ugrásszerű növekedése jórészt a helyi önkormányzati kötelező feladatok ellátásával kapcsolatban merült fel. Ezért - a feladatok állam általi átvételével párhuzamosan - indokolt az önkormányzati rendszert legalább részben megszabadítani ezen adósságtól.

Ennek megfelelően gondoskodni kell az önkormányzati adósság differenciált mértékű konszolidálásáról, melynek keretében a kis lélekszámú, 5 ezer fő alatti települések és többcélú kistérségi társulások esetében az adósságteher teljes megszüntetése indokolt.

Az adósságkonszolidáció az államadósság mutató alakulását nem befolyásolja, mivel az az államháztartás két szektora közötti adósságállomány átrendeződést jelent.

A kis lélekszámú települések relatíve szétaprózott adósságelemei esetében a konszolidáció célszerű módja az állami támogatásból történő előtörlesztés a hosszadalmasabb és bonyolultabb átvállalási procedúra helyett. Az előtörlesztések elősegítése érdekében szükséges a nagy számú érintett önkormányzat és a hitelezők közötti jogviszonyok alakításának koordinálásában az államnak is részt vállalnia.

Csak a pénzügyi intézmények (hitelintézmények és pénzügyi vállalkozások) felé fennálló adósság kerül központi támogatás révén megszüntetésre.

Az általános forgalmi adómegelőlegezésére felvett hitelek sem képezik a konszolidáció tárgyát, mivel azok mögött fedezet áll.

Nem csupán a megszűnt víziközmű társulatoktól átvett hitelek, hanem a más ok miatt átvett víziközmű hitelek sem kerülnek konszolidálásra, mivel ezek mögött érdekeltségi hozzájárulás fizetési kötelezettség áll.

Az önkormányzat által csatolandó nyilatkozatok köre tartalmazza a képviselőtestület állami támogatás elfogadására vonatkozó nyilatkozatát.

Amennyiben egy önkormányzat rendelkezik olyan betéttel vagy egyéb számlaköveteléssel, ami kifejezetten egy adott adósságelemhez kapcsolódik, illetve annak fedezetére vagy teljesítésének biztosításául szolgál, akkor ezen betét vagy számlakövetelés összegét 2012. december 28-án az állam által megjelölt számlára át kell utalnia, a konszolidációval párhuzamosan.

A Kincstár felülvizsgálati jogköre az adatszolgáltatáshoz csatolandó nyilatkozatok meglétének ellenőrzésére fog kiterjedni.

A hitelezőkkel kötendő megállapodás kiterjed a törlesztés technikai lebonyolítására is.

A módosítás leszögezi; hogy az önkormányzatoknak az adósságelemhez kapcsolódó betét vagy számlakövetelés összegét legfeljebb az adósság mértékéig kell az állam számára átutalniuk. Lehetőséget biztosít arra, hogy az 5 ezer fő alatti települések esetében az adósságátvállalással kapcsolatban a Kormány csökkentse a támogatás mértékét az ügylet célja és az adósság keletkeztetésének körülményeit figyelembe véve, azzal, hogy a támogatás nem csökkenhet a támogatással érintett adósságállománya összegének 40%-a alá, az adósságkonszolidáció miatt felszabaduló összeget az önkormányzat a lejárt szállítói tartozások kiegyenlítésére fordíthatja.

A 76/E. § módosításához: Az informatikai fejlesztési feladatok támogatása igénylésének, döntési rendszerének, folyósításának, elszámolásának és ellenőrzésének részletes szabályairól szóló 21/2010. (V. 13.) OKM rendelet szerinti támogatásokhoz kapcsolódóan a kedvezményezett fenntartók részéről teljesített elszámolások késedelme miatt fennálló visszafizetési kötelezettség és annak kamatai elengedése (275 helyi önkormányzati és társulási intézményfenntartót, valamint 11 nem állami intézményfenntartót érint hozzávetőlegesen 630 millió forint értékben). Az elengedés feltétele, hogy a támogatott az elszámolási kötelezettségének legkésőbb 2012. december 10-éig eleget tesz. A fizetési kötelezettség eltörlése az államadósság mutató alakulását nem befolyásolja, mivel az államháztartás egészében ugyanolyan összegű a tartozás csökkenés mint a követelés csökkenés.

A 9. §-hoz

Az új 76/E. § alkalmazásához szükséges átmeneti rendelkezést tartalmazza.

A 10-11. §-hoz

A kis lélekszámú, 5 ezer fő alatti települések esetében - a 2011. december 31-ei beszámoló adatok alapján - az országos állomány 8%-a körüli (95,7 milliárd forint) adósságállomány oszlik meg 1655 települési önkormányzat és 17 többcélú kistérségi társulás között. A konszolidáció a települések napi működési nehézségeit fogja feloldani, ezért az adósságteher teljes rendezésére kerül sor. A többcélú kistérségi társulások esetében is kifejezetten indokolt a teljes mértékű átvállalás, ugyanis az új önkormányzati törvény értelmében jelenlegi formájukban megszűnnek, valamint tevékenységük legnagyobb részben az állam által 2013-ban átveendő feladatokhoz és a kisebb településekhez kötődik.

A 12-13. §-hoz

A korábbi módosítások miatt szükséges technikai módosításokat tartalmazza.

A 14. §-hoz

A törvény hatálybalépéséről szóló rendelkezést tartalmazza.