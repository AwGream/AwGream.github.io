2010. évi XLI. törvény indokolása

az egyrészről az Európai Közösség és tagállamai, másrészről a Dél-afrikai Fejlesztési Közösség Gazdasági Partnerségi Megállapodásában részt vevő államok közötti gazdasági partnerségi megállapodásra irányuló átmeneti megállapodás kihirdetéséről

-----STARTING---POINT---ALTALANOS---

Általános indokolás

A Dél-afrikai Fejlesztési Közösséggel kötött gazdasági partnerségi megállapodás (a továbbiakban: EPA) létrehozására irányuló ideiglenes megállapodás (a továbbiakban: Megállapodás) biztosítja a részes országok (Botswana, Lesotho, Namíbia, Szváziföld és Mozambik) árui számára az Európai Közösség Általános Preferenciarendszerénél kedvezőbb, ám a WTO szabályaival összhangban álló piacra jutást, emellett számos további terület bevonásával irányozza elő az együttműködés szerződéses alapokra helyezését egy, a jövőben létrehozandó átfogó EPA segítségével.

A Megállapodás alapvető célja a részes államokkal folytatott kereskedelem WTO-konform alapokra helyezése azzal, hogy az EK által nyújtott korábbi egyoldalú kedvezményeket kölcsönös liberalizáció váltja fel. Az átmeneti Megállapodást további területekre kiterjesztő teljes megállapodás célja a fenntartható fejlődés, a szegénység elleni küzdelem, illetve a Millenniumi Fejlesztési Célok elérésének támogatása a részes országokban, valamint új és kedvező körülmények biztosítása a kereskedelem és a befektetések vonatkozásában.

A Megállapodás ideiglenes alkalmazhatóságáig az EK egyoldalú rendelkezéssel (1528/2007/EK rendelet) teszi lehetővé, hogy az árukereskedelmi kedvezmények a Megállapodást parafáló országokra már 2008. január 1-jétől alkalmazásra kerüljenek, így az SADC-EPA-régióból érkező áruk európai piacra jutási lehetőségei nem romlottak.

Az SADC-ban részt vevő államok közül Botswana, Lesotho, Szváziföld és Mozambik részéről 2007. november 23-án, Namíbia részéről pedig 2007. december 12-én került sor a Megállapodás parafálására.

-----STARTING---POINT---RESZLETES---

Részletes indokolás

Az 1. §-hoz

Az Országgyűlés felhatalmazást ad a Megállapodás kötelező hatályának elismerésére.

A 2. §-hoz

A nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) 7. §-ában foglaltaknak megfelelően indokolt a Megállapodás szövegét törvényi szinten kihirdetni. A jogharmonizációs célú jogalkotásról szóló 7001/2005. (IK 8.) IM irányelv 167. §-ának értelmében vannak esetek, amikor egy adott nemzetközi szerződés olyan kérdéseket szabályoz, amelyek részben a Közösség, részben pedig a tagállamok hatáskörébe tartoznak. Az ilyen területeket érintő nemzetközi szerződéseket vegyes hatáskörben kötött nemzetközi szerződésnek nevezzük. E szerződés szerződő felei között szerepelnek a Közösség mellett a tagállamok is. E rendelkezésnek megfelelően a jelen Megállapodás is a vegyes jellegű nemzetközi szerződések körébe tartozik. Az irányelv 168. §-a szerint a tagállami hatáskörbe tartozás okán le kell folytatni mindazokat az eljárásokat, melyeket a szerződéskötéshez kapcsolódóan jogszabályaink előírnak (Nsztv.). Így szükség van a nemzetközi szerződés jogszabállyal való kihirdetésére is (függetlenül attól, hogy a közzététel közösségi szinten is megtörténik a Hivatalos Lapban). Tekintettel arra, hogy a hatáskörök pontos szétválasztása általában nem történik meg a vegyes szerződések esetében, az egész nemzetközi szerződés tekintetében le kell folytatni az eljárást, és az egész nemzetközi szerződést ki kell hirdetni jogszabállyal.

A 3. §-hoz

Az EPÁ-k megkötéséről 79 afrikai, karibi és csendes-óceáni fejlődő országgal a 2000-ben aláírt és 2005-ben módosított cotonoui megállapodás rendelkezik. A cotonoui megállapodás értelmében az AKCS-országok áruinak 97%-a már eddig is vámmentesen juthatott a Közösség piacára, a továbbiakban ennek keretét az EPÁ-k nyújtják. Az EPÁ-k megkötésének eredeti céldátuma 2007. december 31-e volt, mert ekkor járt le az a WTO-felmentés, amely átmenetileg legalizálta az EK és az AKCS-országok egyoldalú, más fejlődő országok számára nem biztosított kereskedelmi kedvezményeken alapuló kapcsolatát.

A jövőben létrehozandó teljes EPÁ-kkal a cotonoui megállapodás egyoldalú preferenciális kereskedelmi rendelkezéseit felváltó WTO-konform és teljes körű - az árukereskedelmen kívül a szolgáltatáskereskedelemre, a közbeszerzésekre, a beruházásokra, a versenyjogra, a helyes kormányzási gyakorlatokra és a technikai segítségnyújtásra is kiterjedő - megállapodások jönnek létre. A tárgyalások a hat AKCS-régióban egymástól függetlenül folytak, illetve folynak, melyek eredményeként csak a karibi országok tárgyalócsoportjával sikerült mindezidáig teljes körű EPÁ-t aláírni.

A tárgyalási folyamat nehézkességét látván az Európai Bizottság 2007 végén új stratégiával kívánta előmozdítani a WTO-inkompatibilitás megszüntetését: lehetőséget adott csupán az árukereskedelmi területet rendező megállapodások megkötésére, azzal a kitétellel, hogy ezen megállapodások csak átmeneti jellegűek és a tárgyalások - a már szerződésben rögzített témák újranyitása nélkül, az abban lefektetett keretek mentén - tovább folytatódnak az átfogó egyezmények megszületéséig. Az átmeneti megállapodások árukereskedelemre vonatkozó rendelkezései kizárólagosan közösségi hatáskörbe tartoznak.

Botswana, Lesotho, Szváziföld és Namíbia 2010. január 1-jéig a kereskedelem 86 százalékos liberalizációját vállalja (a vámsorok és az összforgalom arányában). 44 vámsor tekintetében 2015-re, további 3 vámsor esetében 2018-ra ütemezett a piacnyitás. Mozambik a Megállapodás hatálybalépésekor azonnal vállalja az akadályok felszámolását a kereskedelem értéke 70,5 százalékának vonatkozásában, ezen felül az import 11 százalékát kitevő 28 vámsort 2023-ra liberalizálnak.

A Megállapodás az árukereskedelmi egyezmények minden fontos elemét tartalmazza, amelyeket a II. rész rögzít: vámokra vonatkozó előírások, kereskedelmi védelmi intézkedések, nem tarifális intézkedések, vámügyek és kereskedelemkönnyítés, a kereskedelem technikai akadályai, valamint növény- és állategészségügyi rendelkezések. A Megállapodás III. címe a folyó fizetésekről és tőkemozgásról rendelkezik. A jövőbeli vitás kérdések rendezése a III. részben foglalt eljárás szerint fog zajlani.

A piacnyitási ajánlatot és a vámügyi együttműködés részleteit a Megállapodáshoz csatolt jegyzőkönyvek tartalmazzák.

A felek a II. rész IV. címében fejezik ki szándékukat a tárgyalások folytatására, hogy a Megállapodás hatályát kiterjesszék a szolgáltatáskereskedelemre, közbeszerzésre és befektetési együttműködésre. A jelen Megállapodásban még nem részes SADC-EPA-államok hasonló feltételekkel bármikor csatlakozhatnak a tárgyalási folyamathoz.

A Megállapodás továbbá tartalmaz a végrehajtásakor prioritást élvező cselekvési területeket meghatározó, fejlesztési együttműködési rendelkezéseket is.

A Megállapodás 1. cikkének értelmében a Megállapodás általános célkitűzése a szegénység csökkentéséhez és későbbi felszámolásához való hozzájárulás a fenntartható fejlődés szem előtt tartásával, valamint a Millenniumi Fejlesztési Célokkal, és a cotonoui megállapodással összhangban lévő kereskedelmi partnerség létrehozásával. Mindemellett a felek a regionális integráció erősítésével elő kívánják mozdítani a jó kormányzást az SADC-régióban. A részesek a térség világgazdaságba való fokozatos integrálását a politikai választásokkal és a fejlesztési prioritásokkal összhangban szeretnék elérni.

A Megállapodás 2. cikkében megfogalmazott alapelvek értelmében a Megállapodás a cotonoui megállapodás vívmányira, illetve korábbi regionális együttműködési és integrációs AKCS-EK felek közötti partnerségi megállapodásokra épül. A Megállapodást a felek az SADC-EPA-államok fejlesztéspolitikáira és regionális integrációs programjaira tekintettel hajtják végre.

A fenntartható fejlődés célkitűzésének szem előtt tartásával - a Megállapodás 3. cikke értelmében - a felek törekednek a cotonoui megállapodásban megfogalmazott átfogó kötelezettségvállalásaik teljesítésére, különösen a szegénység csökkentésére és végleges felszámolására. A fenntartható fejlődés figyelembevétele során a felek tekintettel lesznek az érintett országok lakosságának, kulturális, gazdasági, szociális, egészségügyi és környezeti érdekeire. A döntéshozatali módszerek pedig magukba foglalják a tulajdonosság, részvétel és a párbeszéd alapvető elveit.

A Megállapodás 4. cikke szerint a felek elismerik, hogy a regionális integráció partnerségük szerves részét képezi, és eszközként szolgál a Megállapodás célkitűzéseinek elérésében. Ennek eredményeképpen az SADC-EPA-államok fokozott politikai stabilitást érhetnek el, a fejlődő országok pedig ténylegesen integrálódhatnak a világgazdaságba. A regionális integráció ütemét és tartalmát a kötelezettségvállalások sérelme nélkül kizárólag az SADC-EPA-államok határozzák meg.

A Megállapodás figyelemmel kísérés (monitoring) témájával foglalkozó 5. cikkében a felek vállalják, hogy a Megállapodással létrehozott és saját meglevő intézményeiken belül megfelelő mechanizmusokkal és időzítéssel folyamatosan figyelemmel kísérik a Megállapodás működését és hatását, annak érdekében, hogy kitűzött céljaik minél eredményesebben valósuljanak meg.

A Megállapodás 6. cikke értelmében a szerződő felek együttműködésre törekednek a nemzetközi színtéren valamennyi olyan esetben, ahol ezt a partnerséget érintő témákkal foglalkoznak.

A Megállapodás fejlesztési együttműködésről szóló 2. fejezete kijelöli a fejlesztési együttműködés kereteit, amelynek célja, hogy az SADC regionális integrációs folyamatán belül a felek támogassák az SADC-EPA-államok kereskedelmi és fejlesztési stratégiáit pénzügyi és nem pénzügyi formában. Az EU tagállamai a partnerországok fejlesztési tevékenységére vonatkozó kiegészítő jelleggel és a segélyhatékonyság alapelvével összhangban, saját fejlesztési politikákkal és eszközökkel támogatják a regionális gazdasági együttműködésre és integrációra irányuló fejlesztési együttműködési tevékenységet. A felek megerősítik, hogy a fejlesztési együttműködés keretét továbbra is a cotonoui megállapodás adja. Az EK-fél támogatja egy regionális fejlesztésfinanszírozási mechanizmus, pl. egy EPA-alap létrehozását, és vállalja, hogy a megfelelő eredménnyel záruló ellenőrzést követően hozzájárul ehhez az alaphoz.

A 4-5. §-hoz

A törvény a kihirdetését követő napon lép hatályba. A törvény 4. §-a a Megállapodás 105. cikk 2. bekezdésben meghatározott időpontban hatályát veszti. A Megállapodás 105. cikk 2. bekezdése értelmében a Megállapodás az azt követő második hónap első napján lép hatályba, amikor a Megállapodás utolsó ratifikáló, elfogadó vagy jóváhagyó okirata letétbe helyezésre kerül.

Ennek oka, hogy a Megállapodás aláírására, ratifikálására, illetve jóváhagyására a felek vagy adott esetben az SADC-EPA-államok alkotmányos vagy belső jogi szabályaival és eljárásaival összhangban kerül sor. A Megállapodás hatálybalépésének naptári napját, valamint a törvény 5. § (2) bekezdésben meghatározott időpont naptári napját a külügyminiszter annak ismertté válását követően a Magyar Közlönyben közzétett egyedi határozatával állapítja meg.