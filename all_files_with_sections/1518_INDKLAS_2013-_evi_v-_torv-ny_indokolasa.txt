2013. évi V. törvény indokolása

a Polgári Törvénykönyvről

-----STARTING---POINT---ALTALANOS---

I. Az átfogó reform indokoltsága

A hatályos Ptk. (1959. évi IV. törvény) egy olyan korban (1953 és 1959 között) fogant és született meg, amely a lehető legszűkebb határok közé szorította vissza a magánjogi vagyoni forgalom természetes társadalmi feltételét, a magántulajdont. Érthető ezért, hogy az 1990-es rendszerváltozás óta eltelt időszak mélyreható gazdasági és társadalmi változásait a törvényhozónak gyakori módosításokkal kellett követnie. A polgári jognak az áruviszony elvont kategóriájára szabott és ezért absztrakt normái - közismerten - lényeges gazdasági és társadalmi változások túlélésére is képesek. A helyzet szimbóluma lehet mégis az a tény, hogy a Ptk. több mint másfélszáz kisebb-nagyobb módosításának négyötöde a rendszerváltozás utáni időszakra esik. A módosítások mögött lejátszódott folyamatok olyan mértékű és horderejű változásokat eredményeztek a magánjogi viszonyok területén, hogy azok jogi rendezése átfogó reformot igényel, és egy új Polgári Törvénykönyv megalkotását teszi szükségessé.

II. A törvény társadalmi modellje

A Magyarországon 1990 óta követett társadalompolitikai célkitűzések és az azok megvalósítására elfogadott alkotmányos garanciák a mai fejlett Európában, mindenekelőtt az Európai Unióban tömörült államokban elfogadott társadalomképet, vagyis a szociális piacgazdaság társadalmi modelljét tekintik mintának. Ezt a célkitűzést kívánja szolgálni a törvény is. Abból indul ki, hogy az új Polgári Törvénykönyvben egy szociális elemekkel átszőtt, alkotmányosan védett piacgazdaság magánjogi feltételeit kell megteremteni. A törvény elsősorban a vagyoni forgalom viszonyainak jogi kereteit fekteti le; ugyanakkor megfelelő jogi védelmet kíván nyújtani a személyeknek is: az emberi személyiségnek, a családon belüli személyi viszonyoknak és a szervezeti jogalanyok személyhez fűződő jogainak is.

Magyarország - négy évtized diktatúrája és zsákutcába torkolló gazdasági-társadalmi tévútja után - 1990-ben a magántulajdon és a szabad vállalkozás talajára épülő piacgazdaság társadalmi rendjét vezette be. Ezt a társadalomfejlődési irányt erősíti meg az Alaptörvény is. Az új társadalmi modell a tulajdonosok magánautonómiájának messzemenő elfogadását, mindenekelőtt a magántulajdon teljes körű elismerését és védelmét követeli meg. Ez az elv áthatja a törvényt, a részletszabályokat (például a tulajdonszerzés normáit) is. Mindehhez természetesen a magántulajdont terhelő szociális kötöttségek járulnak. A magánautonómia másik alapvető következménye a szerződési szabadság elvének elfogadása. A magánjognak ezt a pillérét csak ott és annyiban indokolt korlátozni, ahol és amennyiben ez a szociális igazságosság követelménye érdekében elengedhetetlenül szükséges, és a piaci verseny szabadságának feltételei között még lehetséges. A magánautonómia harmadik pillére az egyesülés és a társulás szabadsága, amelynek követelményeit a törvény - a magánjogi szabályozások bevált mintái nyomán - az egyesület és a társaságok intézményeivel kívánja szolgálni.

III. Hagyomány és újítás. Külföldi példák

1. A törvény a létező, az élő jogból indul ki, és csak ott és annyiban kíván változtatni, ahol és amennyiben az a gazdasági és a társadalmi viszonyok mai követelményei szerint szükségesnek mutatkozik. Ezen elvi jelentőségű módszertani kiindulópontnak megfelelően a törvény - ahol csak lehetséges - fenntartja a Ptk. szabályait, s azokat a külön törvények rendelkezéseinek integrálásával és a felsőbírósági gyakorlatot normatív formába öntésével egészíti ki. Kétség esetén a törvény tudatosan a létező jogot választja, és újító alternatív megoldásokat sem fogad el akkor, ha azok a jogrendszerben indokolatlan bizonytalanságot okoznának. Ezzel együtt a törvény tudatosan meg akarja újítani a magyar polgári jog - sok vonatkozásban élét vesztett - eszköztárát. A szocialista viszonyok között nagyon leegyszerűsödött magánjogi forgalom szükségszerűen vonta maga után a jogdogmatikai megoldások árnyalatainak eltűnését, a kontúrok elhalványulását. Évszázadok óta ismert és alkalmazott magánjogi fogalmak éle csorbult ki, vált a nemegyszer igénytelen jogszolgáltatás áldozatává. A törvény természetesen semmi esetre sem kívánja feleslegesen bonyolítani a magánjogi szabályozást; azokban a kérdésekben hoz újításokat, amelyekre árnyaltabb dogmatikai szemlélettel helyesebb válaszok adhatók.

2. A törvény beépíti a Ptk. évtizedes felsőbírói gyakorlatának maradandó mondanivalót hordozó, tételes jogi szabályozást kívánó, kodifikációra érett eredményeit. A törvény figyelembe veszi, hogy polgári jogunk reformját több területen közvetlenül befolyásolja az Európai Unió jogalkotása, ami közvetlenül érinti törvényhozásunkat, és - például a fogyasztóvédelmi szerződési jogban vagy a társasági jogban - szervesen be kívánja építeni a magánjogi uniós irányelvek maradandó magját. Tudatosan nem törekszik ugyanakkor arra, hogy az uniós magánjog egész anyagát a kódexbe építse. Ennek oka az, hogy az uniós irányelvek szabályozása túlságosan tagolt, kazuisztikus és sűrűn változó jellegű, minden részletében nem alkalmas egy hosszú távra tervezett kodifikáció célkitűzéseinek megvalósítására. Ezért a törvény inkább a kisebbik rosszat választja azzal, hogy az irányelvek részletszabályait külön törvényekben hagyja.

3. A törvény nem választ külföldi modellt, de bőségesen merít külföldi kodifikációs példákból. A 20. század elején készített magyar tervezetek főleg az osztrák és a német törvénykönyv megoldásait vették figyelembe, az 1928-as Mtj.-nek pedig a svájci ZGB is szolgáltatott mintákat. Ezeknek a nagy klasszikus törvénykönyveknek a tanulságait többségükben a magyar magánjog már hasznosította. Az újabb nemzeti kódexek közül minden bizonnyal a holland törvénykönyv (Burgerlijk Wetboek) és a kanadai Québec tagállam magánjogi kódexe tekinthető a legmodernebbnek. Ezek a kódexek több szempontból (így mindenekelőtt a szabályozandó életviszonyok köre és a törvénykönyv szerkezete szempontjából) mintául is szolgálhattak a magyar reform számára, de a kodifikáció egészét illetően szabályozási modellként nem jöttek figyelembe.

4. A nemzeti kódexeken kívül a törvény merít a nemzetközi jogalkotás eredményeiből is. Ezek közül mindenekelőtt a Bécsi Nemzetközi Vételi Egyezmény, az UNIDROIT Alapelvek (Principles of International Commercial Contracts, 2010), az Európai Alapelvek (The Principles of European Contract Law, 1999, 2002) és az utóbbiból kiindulva megalkotott európai modellszabályok (Draft Common Frame of Reference) kínáltak megfontolásra érdemes, esetenként követhető példákat a szerződési jog szabályozásánál. Ezek a színvonalas modelljavaslatok világszerte szakmai elismerést vívtak ki, és széles körben hatnak a jogalkotásra és a joggyakorlatra.

IV. Az új Polgári Törvénykönyv kódex-jellege és jelentősége

1. Noha az Európai Unió jogegységesítési törekvései az elmúlt két évtizedben a magánjog területét is elérték, és a nemzeti jogalkotásokat ma már számottevően befolyásolják, úgy tűnik, hogy a magánjog egészét ma még csak nemzeti szinten lehet kodifikálni. Ezt a megállapítást igazolja, hogy - bár az Európai Unió égisze alatt jogtudósok közreműködésével rendkívül alapos és színvonalas átfogó kodifikációs munkálatok folynak - Hollandián kívül Közép- és Kelet-Európa majd minden országában új polgári törvénykönyvet alkottak, vagy ilyen célból intenzív tevékenységet folytatnak.

2. A törvény kódex-jellegű törvénymű előkészítésére született, és annak előnyeit minél szélesebb körben érvényesüléshez akarja juttatni. Természetesen ez a módszer sem lehet öncélú. Ezért számol azzal, hogy a legsikerültebb kodifikáció mellett is maradnak magánjogi szabályok a törvénykönyvön kívül. Ezeknek a normáknak a kódex szubszidiárius jellegű háttér-joganyagát kell, hogy képezze. A külön magánjogi törvények tartalmi összhangját és terminológiai egységét magával a törvénykönyvvel természetesen a legnagyobb mértékben biztosítani kell. Ezért a leendő kódex definícióinak a külön törvényekben is azonos tartalommal kell érvényesülniük.

A törvény abból indul ki, hogy egy törvénykönyv tartalmi határait elvben addig helyes tágítani, amíg a kodifikáció pozitív hatásai: az egységbefoglalt normák módszerbeli homogenitása, a terminológiai egység, a tömörítés és rövidítés lehetősége stb. megkönnyítik a jogalkalmazást. A szabályok egyazon törvénykönyvbe foglalása addig kívánatos és célszerű tehát, amíg az összefoglalandó normák módszerbeli egysége fennáll, és amíg a rendszerbe illesztés a kodifikáció előnyeit: a rendszertani racionalitást, az ökonomikus és ellentmondásmentes törvényszerkesztést, a terminológia biztonságát, a világos és áttekinthető megoldásokat hozza magával.

Mindezeket figyelembe véve a családjog anyaga beépül a törvénykönyvbe. Az integrálás során ugyanakkor gondoskodik a családjogi viszonyok sajátosságainak megfelelő kifejezésre juttatásáról. Ennek egyik jele az, hogy a Családjogi Könyv sajátos, csak e viszonyokra vonatkozó alapelveket fogalmaz meg.

A törvény az egyedi munkaszerződések jogi rendezését a munka törvénykönyvében hagyja, annak ellenére, hogy a munkaviszonyok speciális rendezésének a Ptk., s azon belül is elsősorban a szerződések általános szabályai képezik a jogi hátterét. A munkaszerződés jogi szabályozásának azonban ma már annyi különleges vonása van, hogy nehéz volna ezt a normarendszert egy polgári törvénykönyvbe integrálni. A munkavállaló fogalmilag „gyengébb fél” jellege például megkülönböztető sajátosságként jelentkezik a szabályozásnál, és - emiatt - az európai közösségi jogi aktusok alakító hatása is sokkal intenzívebb, mint a magánjog egyéb területein.

A törvény a társasági anyagi jogi szabályok integrálása mellett döntött, és azokat az egyes jogi személyekre vonatkozó rendelkezések között, önálló Részben helyezi el. Ez a megoldás logikusan következik abból a koncepciós kiindulópontból, hogy azokra a jogi személyekre, amelyeknek belső és külső kapcsolatai polgári jogi jogviszonyok keretében bonyolódnak, a törvénykönyv adjon teljes körű szabályozást, mivel a szabályozási tárgy és a szabályozás módszere illeszkedik a kódex jellegéhez. A gazdasági társaságokról szóló szabályoknak az új kódexbe építése több előnnyel jár: bővíthető a jogi személyekre vonatkozó általános szabályok köre, és normák ismétlése válik elkerülhetővé. Ezen kívül a Ptk. normáinak háttér-jogszabály jellege (amit most a Gt. külön mond ki) evidenssé válik. Ezek miatt és hasonló kodifikációs előnyök miatt döntött annak idején a svájci, majd az olasz törvényhozó, legutóbb pedig a holland jogalkotó is a társasági jognak a magánjogi kódexben történő elhelyezéséről. Az integráció előnyeihez képest kisebb súllyal esnek latba a szokásosan megfogalmazott ellenérvek: a magánjogi és a közjogi normák vegyülése a gazdasági társaságok szabályozásánál, a Gt. egysége, megszokottsága stb. Ugyancsak a jogi személyekről szóló könyvben ad absztrakt keretszabályokat a törvény a szövetkezetre is, megalapozva ezzel az ágazati szabályozást a főbb (termelő-, szolgáltató-, hitelintézeti tevékenységet folytató) szövetkezeti típusokra.

Az iparjogvédelmi és szerzői jogi törvények anyagát a törvény - a Ptk.-hoz hasonlóan - nem integrálja, noha a szellemi tulajdon jogviszonyaiban keletkező alanyi jogok (és megsértésük szankcióinak többsége) egyértelműen magánjogi jellegűek. A külön törvények jogágazati szempontból vegyes normákat foglalnak magukba, de azokat - jellegük különbözősége ellenére - nem volna szerencsés szétbontani. A törvény súlyt helyez ugyanakkor arra, hogy a szellemi alkotások és egyéb szellemi javak védelmének magánjogi természetét a kódex is kifejezze, és ezért megfogalmazza saját szabályainak a külön törvényekhez kapcsolódó háttér-norma jellegét.

3. A Polgári Törvénykönyv nem egy a törvények közül. Kiemelkedő jelentőségét az általa közvetlenül szabályozott életviszonyok fontossága, szerteágazó volta önmagában is mutatja. A kódex hatása ugyanakkor jóval túlmutat a közvetlenül szabályozási körébe vont viszonyokon, kisugárzik valamennyi polgári jogi normával rendezett vagy rendezhető kapcsolatra, éspedig függetlenül attól, hogy az adott norma kifejezetten háttér-jogszabályaként jelöli-e meg a törvénykönyvet vagy sem.

V. A kódex belső szerkezete és nyelve

1. A törvény a kódexet könyvekre tagolja. A törvénykönyv tartalmi határainak kiszélesítése mind mennyiségi, mind tartalmi okokból szükségessé teszi a szerkezeti egységeknek ezt a bővítését. A könyveken belül a szerkezeti egységek (Rész, Cím, Fejezet) számozása újból kezdődik. A §-ok számozása a könyvekben újból kezdődik, és a könyvek sorszámára történő utalással egészül ki. A törvénykönyv élén - lényegét tekintve a Ptk.-hoz hasonlóan - Bevezető rendelkezések foglalják össze a törvénykönyv célját és alapelveit, a részletes szabályokat tartalmazó könyvek után pedig Záró rendelkezések találhatók. A kódex könyvei tehát a következők:

Első Könyv: Bevezető rendelkezések,

Második Könyv: Az ember mint jogalany

Harmadik Könyv: Jogi személy,

Negyedik Könyv: Családjog,

Ötödik Könyv: Dologi jog,

Hatodik Könyv: Kötelmi jog,

Hetedik Könyv: Öröklési jog,

Nyolcadik Könyv: Záró rendelkezések.

2. A törvény azt a célt tűzi maga elé, hogy egyértelműen fogalmazza meg a normákat, amelyekből kétségek nélkül meg lehet állapítani a rendelkezés tartalmát. Ezt szolgálja az a törekvés, hogy a szabályok nyelve - tömörsége, műnyelvi szakszerűsége mellett - szabatos, világos és lehetőleg a nem szakember számára is érthető legyen. Ennek érdekében a törvény - ahol lehet - az egyszerű kifejezést előnyben részesíti a szokatlan vagy elvont megfogalmazással szemben. Természetesen ennek a törekvésnek határt szab a magánjog sajátos terminológiája és fogalomkészlete.

A törvény - a Ptk.-hoz és a korábbi tervezetekhez hasonlóan - nem tartalmaz tantételeket és fogalom-meghatározásokat, hanem a normaalkotást helyezi előtérbe az elméleti konstrukciókkal szemben. Ugyanígy kerüli a kazuisztikát; e helyett - a társadalmi és gazdasági változásokat jobban követni képes és ezért rugalmasabb - kellően általánosító szabályokat alkot, anélkül, hogy generálklauzulák indokolatlanul nagyszámú alkalmazásával a jogbizonytalanság veszélyét idézné fel. A törvény csak ott alkalmaz utaló szabályokat, ahol ez a módszer rövidítéssel és szószerinti ismétlés elkerülésével jár, és ezt az előnyt nem rontja le a rendelkezés homályossága vagy kétértelműsége. Tudatosan kerüli az utalásoknál is azt a megoldást, hogy egyszerűen a megfelelő §-ra történjék a hivatkozás. Egy ilyen megoldás (amint a német BGB mutatja) nagyon megnehezíti a kezelését. A törvény saját magát az „e törvény” kifejezéssel illeti; más törvényekre - névelő nélkül - „törvény” elnevezéssel utal.

-----STARTING---POINT---RESZLETES---

ELSŐ KÖNYV

BEVEZETŐ RENDELKEZÉSEK

1. A Bevezető rendelkezések meghatározzák a törvény célját, szabályozási területét és alapelveit. Ezek a normák megadják a törvény általános kereteit, áthatják a részletszabályokat, megjelölik azok tárgyi és módszertani jellegzetességeit. A Bevezető rendelkezések többsége alapelvi jellegű, de szerepelnek itt olyan konkrét normák is, amelyeknek általános, az egész kódexre kiható jelentősége indokolja a kiemelt elhelyezést. A Bevezető rendelkezések között megfogalmazott alapelvek tömören kifejezik a törvény egészének eszmei alapját, szellemiségét, és közvetlen segítséget adnak a jogalkalmazás számára.

A törvény elvi jellegű és jelentőségű kiindulópontnak tekinti, hogy a polgári jogi vitákat elsősorban az adott kérdésre vonatkozó konkrét normák alapján kell eldönteni. Az alapelvek ezért az ítélkezési gyakorlatban mindenekelőtt a konkrét normák értelmezésénél jutnak szerephez, különösen akkor, ha az adott szabály a bíróság számára kifejezetten mérlegelést enged. Kiemelten fontos az alapelvek szerepe a törvénykönyv - hosszú távra szánt - szabályainak a változó viszonyokhoz történő alkalmassá tételében. Az alapelvek ebben az értelemben a jogfejlesztő értelmezés legjelentősebb eszközei.

A törvény a Bevezető rendelkezések között csak a törvénykönyv egészére vonatkozó elveket jeleníti meg, és tudatosan csökkenti a törvénykönyv alapelveinek számát. A Ptk. alapelvei közül a törvény nem mondja ki a rendeltetésszerű joggyakorlás követelményét. Abból indul ki, hogy a törvénynek elsősorban az alanyi jogok szabad gyakorlását kell biztosítania, a kirívóan rendeltetésellenes joggyakorlás pedig rendszerint a joggal való visszaélés tilalmába ütközik. Emellett a jóhiszeműség és tisztesség követelményének érvényesítése is megfelelő lehetőséget ad a rendeltetésszerű joggyakorlás biztosítására. A törvény nem tekinti valamennyi magánjogi viszonyban érvényesülő, általános követelménynek a kölcsönös együttműködés elvét; azt elsősorban a szerződéses viszonyok körében elvárható elvként fogja fel, és ezért a szerződések általános szabályainak élére helyezi. A szerződési jogon kívül (például a társasház belső viszonyaiban, a közös szülői felügyelet gyakorlása körében stb.) a törvény a konkrét normák megfelelő megfogalmazásával kívánja előmozdítani az érintett jogalanyok együttműködési készségét. Nem mondja ki a tulajdon védelmének elvét sem, mivel azt olyan alkotmányos alapelvnek tekinti, amelynek érvényre juttatásáról az egész jogrendszer gondoskodik. A tulajdon védelmének a polgári jogi viszonyokban a kódex konkrét normái segítségével kell érvényt szerezni, s ezért az Alaptörvény mellett külön jogágazati alapelv megfogalmazása nem szükséges. Hasonló okból nem mondja ki a személy védelmére vonatkozó elvet sem. Az Alaptörvény a legmagasabb szinten deklarálja az ember sérthetetlen és elidegeníthetetlen alapvető jogainak védelmét. A törvény a tulajdon védelméhez hasonlóan itt is abból indul ki, hogy az Alaptörvényben megfogalmazott követelménynek a polgári jogi viszonyokban történő megvalósulását nem az elvi tétel megismétlésével, hanem konkrét normák, a személyiségi (illetve személyhez fűződő) jogok védelmére vonatkozó szabályok segítségével kell biztosítani.

Az egész törvényen végigható követelményként négy alapelvet fogalmaz meg. Ilyennek tekinti a törvény szabályainak értelmezésére vonatkozó általános tételt, a jóhiszeműség és tisztesség követelményét, az adott helyzetben általában elvárható magatartás követelményét és a joggal való visszaélés tilalmát. Kiegészítő jelleggel külön elveket fogalmaz meg egyes könyvek élén; például a családjogi viszonyok sajátosságaira tekintettel külön elvek is érvényesülnek a családjogi szabályokat tartalmazó könyvben.

2. A Bevezető rendelkezések között elhelyezett konkrét tényállásokra illő normák csak általános jelentőségüknél fogva kapnak itt helyet, de a jogalkalmazásban játszott konkrét szerepük nem különbözik a törvény további könyveiben elhelyezett normák funkciójától. Ilyennek tekinthető a jogszabály által megkívánt jognyilatkozat megtagadását szankcionáló szabály, ha az ilyen magatartás joggal való visszaélésként értékelendő, és az általa okozott sérelem másként nem hárítható el. Ide sorolható a felróható magatartásra előnyök szerzése végett történő hivatkozást tilalmazó (nemo suam turpitudinem allegans auditur) és a korábbi magatartással szemben álló cselekedet (venire contra factum proprium) figyelmen kívül hagyását előíró rendelkezés. Ezek a normák - szemben az alapelvi jellegű bevezető rendelkezésekkel - önmagukban is konkrét polgári jogi igények elbírálásának alapjául szolgálhatnak. Konkrét rendelkezésnek tekinthető a polgári jogi alanyi jogok érvényesítésének bírósági útjára vonatkozó szabály is. Kihagyja ugyanakkor a Bevezető rendelkezések közül az utaló magatartás tényállását, és azt - lényegét megfelelően tükrözve és szerepének valódi jelentőségét arányosan juttatva kifejezésre - a kötelmi jogi könyvben: a kötelemfakasztó jogi tények között helyezi el.

3. A Ptk.-hoz hasonlóan fogalmazza meg e törvény célját. Ez a rendelkezés elsősorban a jogalkalmazó szerveknek, mindenekelőtt a bíróságoknak ad iránymutatást, de egyúttal a jogalanyok számára is kijelöli a polgári jogi jogvédelem határait. A törvény céljának meghatározásából következik, hogy a polgári jogi viszonyok alanyainak - meghatározott jellegű - vagyoni és személyhez fűződő jogai e törvény védelme alatt állnak. A cél meghatározásából kitűnik, hogy a kódex a polgári jogi viszonyok alanyainak teljes körét átfogja, azaz mind az ember, mind a jogi személyek polgári jogi viszonyainak általános kódexe kíván lenni. A jogi személyeken kívül jogképességgel rendelkező szervezeteknek számítanak például (korlátozott, relatív jogképesség formájában) a társasházközösségek. A közjogi jogalanyokra (állami és önkormányzati szervekre) jogi személyként történő elismerésük esetén alkalmazhatóak a kódex szabályai.

A törvény a Ptk.-hoz hasonlóan csak a polgári jogi szabályozásra alkalmas - zömükben árujellegű vagyoni - viszonyokat vonja szabályozási körébe. Ezért a törvény céljának meghatározásánál kiemeli a polgári jogi szabályozás legfőbb módszertani jellegzetességét: a jogalanyok mellérendeltségét és egyenjogúságát. A szabályozásnak ez az általános tulajdonsága megállapítható annak ellenére, hogy szociális megfontolásokból: a gyengébb fél (mindenekelőtt a fogyasztó) különös védelmére vonatkozó szabályokban nem érvényesül töretlenül ez a módszertani elv. A személyi viszonyokra történő hivatkozás a törvény céljának meghatározásánál különösen indokolttá vált a személyiségi jogok védelmének megnövekedett fontossága miatt, és annak következtében, hogy a törvény a családjogi viszonyok szabályait is tartalmazza. Ez utóbbi viszonyokban ugyanis - a vagyoni jelleg kétségtelen megléte és megnövekedett jelentősége ellenére - változatlan fontosságuk van a személyi vonásoknak.

4. Fenntartja rendelkezéseinek értelmezésére a Ptk.-ban meghatározott elvi tételt, és ezzel tudatosan kerüli az értelmezési szempontok kimerítő felsorolását. Az értelmezési alapelv szerepe elsősorban az, hogy a konkrét normák alkalmazása ne kerülhessen összeütközésbe az Alaptörvénnyel és más alkotmányerejű szabályokkal, és ne vezethessen a törvény egészének rendeltetésével ellentétes eredményre.

A törvény a kódexnek a polgári jogi viszonyokban játszott általános jelentőségét és kiemelkedő szerepét azzal is kifejezésre juttatja, hogy kimondja: az ilyen viszonyokat rendező külön szabályokat e törvénykönyvvel összhangban kell értelmezni. Ez a tétel biztosítja, hogy a polgári jogi viszonyokra külön jogszabályokban meghatározott normák alkalmazása ne kerülhessen szembe e törvénykönyv céljával.

5. A törvény fenntartja a Ptk.-nak a jóhiszeműség és tisztesség követelményét megfogalmazó alapelvi tételét, amely ma számos nemzeti kódexben és jogegységesítő tervezetben is elismert magatartási mérce. Ez az alapelv etikai megalapozottságú általános és objektív zsinórmértéket fogalmaz meg a polgári jogi viszonyokban követendő eljáráshoz, és egyben a felek kölcsönös bizalmának garanciáját jelenti. Fontos szerepe van ennek a követelménynek a piacgazdaságban érvényesülő magánautonómia szociális szempontokból történő korlátozásánál is. A döntési és cselekvési szabadságot biztosító magánautonómia a kölcsönös bizalom elvével kapja meg kiegyensúlyozott tartalmát. A magánautonómia széleskörű elismerése és a jóhiszeműség és tisztesség követelménye szorosan összetartoznak tehát, és a törvény egyik alappillérét képezik.

A törvény a jóhiszeműség és tisztesség követelményébe ütközőnek tekinti, és a generálklauzula sérelmének kiemelt példájaként külön szabályozza a venire contra factum proprium ősi, igen sok mai magánjogban elfogadott tételét. Ez azt jelenti, hogy nem megengedett az olyan joggyakorlás, amely ütközik a jogosult korábbi magatartásával.

6. A törvény fenntartja a Ptk.-nak az adott helyzetben általában elvárható magatartás (eljárás) megkövetelésére vonatkozó alapelvi tételét. A bírói gyakorlat viszonylag szilárd alapokat alakított ki ezen elv alkalmazásához, és bizonyította, hogy az elvárhatósági mérce tipizált követelménye rugalmas és árnyalt jogalkalmazást tesz lehetővé. Az általános követelményszint megsértésének következményét (szankcióját) mindig a konkrét norma állapítja meg.

Az „adott helyzetben általában elvárható” formulában megfogalmazott tipizált követelményszintet a törvény a felelősségi tényállásokban a felróhatóság fogalmával azonosítja. Felelősséget (rendszerint kártérítési felelősséget) - más feltételek megvalósulása mellett - „az adott helyzetben általában elvárható” magatartás követelményének megsértése (vagyis a magatartás felróhatósága) csak azokban az esetekben von maga után, ha ezt e törvény kifejezetten előírja. A törvény ezt a kimentési szintet tartja fenn - többek között és mindenekelőtt - a szerződésen kívüli kártérítési felelősség általános kimentési klauzulájának megfogalmazásánál.

A törvény több más olyan konkrét szabályt tartalmaz, amelynek tartalmát szintén „az adott helyzetben általában elvárható” magatartás követelménye tölti ki tartalommal. Így kell felfogni például mindazokat a nyitott magánjogi normákat, amelyek „elvárható” vagy „megfelelő” magatartást (eljárást) írnak elő, és más (rendszerint: szigorúbb) követelményt nem támasztanak. Ugyancsak ez az általános követelményszint érvényesül akkor is, ha a rosszhiszeműség körében a bíróság azt vizsgálja, hogy az illető személynek „tudnia kellett”, hogy magatartásának (eljárásának) nincs jogos alapja.

A Ptk. bírói gyakorlatában bevált, ezért a törvény is a Bevezető rendelkezések között mondja ki a nemo suam turpitudinem allegans auditur tételét. E szabály szerint saját mulasztására, késedelmére, egyéb szerződésszegésére vagy más felróható magatartására előnyök szerzése végett senki sem hivatkozhat. Fenntartja azt a rendelkezést is, hogy az igényérvényesítő fél felróható magatartása nem zárja ki a másik fél felróható magatartására történő hivatkozás lehetőségét. E szabály mindenekelőtt azzal a következménnyel jár, hogy önhiba esetén is mód van a másik fél felróható magatartása miatti igényérvényesítésre, legfeljebb az igény mértéke csökken az önhiba miatt.

7. A törvény az alanyi jogok szabad gyakorlásának elvéből indul ki. Elvi korlátként - a Ptk.-hoz hasonlóan - az egész törvénykönyvön végigható közös elvként fogalmazza meg ugyanakkor a joggal való visszaélés tilalmára vonatkozó általános tételt. A joggal való visszaélés meggátolja az adott alanyi jog érvényesülését. A kontinentális jogrendszerek mintájára (és a Ptk.-hoz hasonlóan) a törvény tudatosan vállalja ezt a megoldást, tisztában van ugyanakkor azzal, hogy az egyes alanyi jogok és a velük történő visszaélés módozatai jelentősen különböznek egymástól. Az alapvető kiindulópont változatlan: a joggal való visszaélés kivételes jelenség az alanyi jogok gyakorlásánál, az adott alanyi jog gyakorlásának a jog elvárásaival szembehelyezkedő módja valósítja meg a visszaélést.

Meghaladottnak tekinti a törvény a Ptk.-nak a joggal való visszaélés fogalmi határaira vonatkozó tételes (részben példálózó) feltételeit, és maga nem is határoz meg ilyen fogalmi jegyeket, hanem a bírói gyakorlatra bízza azok kimunkálását. Ugyanezért nem kapcsolja kifejezetten össze a joggal való visszaélés tilalmát a rendeltetésszerű joggyakorlás követelményével. Az elmúlt másfél-két évtized ítélkezési gyakorlata (szemben a korábbi judikatúrával) a kívánatos önmérsékletet mutatja a joggal való visszaélés megállapításánál. A visszafogottság mindenképpen indokolt, figyelemmel arra, hogy a polgári jogi szabályok elsősorban védik és támogatják az alanyi jogok érvényesülését, és csak visszaélésszerű esetben gátolják meg azok gyakorlásának konkrét módját. A bírói gyakorlat jórészt kidolgozta a visszaélésszerű joggyakorlás tartalmi határait. Különösen fontos e korlátok szem előtt tartása arra tekintettel, hogy a családjog szabályai is a törvénykönyvbe integrálódtak, és e szabályokkal kapcsolatban a bírói gyakorlat eddig is - helyesen - tartózkodó volt a joggal való visszaélés megállapításával kapcsolatban.

A jogszabály által megkívánt jognyilatkozatnak bírósági ítélettel történő pótlása erőteljes beavatkozás a magánautonómia körébe. A törvény ezért csak végső lehetőségként tartja fenn a bíróságnak ezt a jogát. A közérdek figyelembe vétele mai viszonyaink között is szempont lehet a magánjogi jogalanyok egymás közötti érdekhelyzetének megítélésénél, de e tekintetben különösen indokolt a kivételesség hangsúlyozása. A piacgazdaság viszonyai között már az eddigi bírói gyakorlat is tudatában volt a beavatkozási lehetőség kivételes voltának, és ezért gyökeresen változtatott a korábbi - érdekmérlegelésre és méltányosságra épülő - felfogásán. A törvény szabálya normatív formában is erősíteni kívánja a judikatúra újabb irányát. A magánjogi jogviszonyok alanyainak közvetlen érdekmérlegelése nem fogadható el; a konfliktus helyes megítélése a jogosult érdekhelyzetéből, azaz az alanyi jogból történő kiindulást kívánja meg. Az alkalmazás kivételességét már az a tény is segíti, hogy jelentősen csökkent azoknak a jogszabályoknak a száma, amelyek jognyilatkozat adását kívánják meg. Indokolt esetben viszont változatlanul adekvát jogkövetkezménynek tekinthető a joggal való visszaélés ilyen módon történő szankcionálása. Természetesen vannak olyan helyzetek, amelyekben jognyilatkozat megtagadásának formájában a joggal való visszaélés fogalmilag kizárt. Ez állapítható meg mindenekelőtt az illető jogalany diszkrecionális jogkörébe tartozó jognyilatkozatok megtagadásával kapcsolatban. A törvény szellemében is helyes, hogy a bírói gyakorlat kizártnak tekinti a joggal való visszaélés lehetőségét például szerződéskötési- vagy szerződésmódosítási nyilatkozat megtagadása esetén. Ugyanez állapítható meg például a családi jogállást érintő (például örökbefogadás engedélyezéséhez szükséges) szülői hozzájárulás megtagadásával kapcsolatban.

8. A törvény nem változtat a hatályos jogon: a polgári jogok érvényesítése elsősorban bíróság előtt történik. A törvényben magában tett kivételek közül a birtokvédelem szabályait és egyes családjogi viszonyok gyámhatósági védelmét kell említeni. Mellőzi a törvény a választottbírósági eljárás alternatív alkalmazásának feltételeit meghatározó szabályt. Elegendő, ha a választottbíráskodásról szóló törvény tartalmaz ilyen rendelkezést.

MÁSODIK KÖNYV

AZ EMBER MINT JOGALANY

ELSŐ RÉSZ

A JOGKÉPESSÉG

I. CÍM

A JOGKÉPESSÉG KEZDETE ÉS MEGSZŰNÉSE

A törvény lényegét tekintve változatlan tartalommal veszi át a Ptk.-nak a jogképesség fogalmára, kezdetére és megszűnésére vonatkozó szabályait. A törvény a kódex egyes könyvei közötti összhang és a fogalmi pontosság érdekében elfogadja és következetesen érvényesíti azt az elvet, hogy a magyar jogban a kiskorúnak gyámja, a nagykorúnak gondnoka van. Ezt a megfontolást szem előtt tartva a törvény gyám által biztosít törvényes képviseletet a méhmagzat részére. A törvény érdemi változtatás nélkül emeli át a Ptké. 7. § (2) bekezdését, amely a gyám rendelését indítványozni jogosult személyeket sorolja fel.

II. CÍM

A HOLTNAK NYILVÁNÍTÁS

A törvény átveszi a holtnak nyilvánítás Ptk.-beli szabályait.

MÁSODIK RÉSZ

A CSELEKVŐKÉPESSÉG

III. CÍM

A CSELEKVŐKÉPESSÉG ÁLTALÁNOS SZABÁLYAI

A törvény a cselekvőképesség szabályozásánál - a hatályos joggal egyezően - abból az elvből indul ki, hogy a cselekvőképesség mindenkit megillet, akinek cselekvőképességét a törvény vagy törvény alapján a bíróság gondnokság alá helyezést elrendelő ítélete nem korlátozza. A cselekvőképesség meglétéhez fűződő jogi hatást a törvény meghatározza: „Aki cselekvőképes, maga köthet szerződést vagy tehet más jognyilatkozatot”. A cselekvőképesség tehát érvényes jognyilatkozatok tételére vonatkozó képességet jelent. Tekintve, hogy a jognyilatkozatok többsége szerződési nyilatkozat, a cselekvőképességet szerződőképességnek is szokták nevezni. A törvényben részletesen továbbra is nem a cselekvőképesek, hanem a cselekvőképességükben korlátozott és cselekvőképességgel nem rendelkező személyek köréről kell rendelkezni.

A törvény az ember számára elidegeníthetetlen jogként biztosított cselekvőképesség rendeltetésével, funkciójával összeegyeztethetetlen lenne a cselekvőképesség korlátozására ezen belül kizárására irányuló szerződés vagy egyoldalú jognyilatkozat megengedése. Az érintett ilyen tartalmú rendelkező cselekménye tehát akár szerződés, akár egyoldalú jognyilatkozat formájában semmis.

Nem változnak a cselekvőképtelen állapotban tett jognyilatkozatra vonatkozó szabályok sem. Ahogy a Ptk. szerint, úgy a törvényben is gondnokság alá helyezés nélkül is cselekvőképtelen az, aki olyan állapotban van, hogy ügyei viteléhez szükséges belátási képessége teljesen hiányzik. Ilyen személy lehet kiskorú és nagykorú is. A cselekvőképtelen állapotban tett jognyilatkozat semmis. Ez alól kivételt jelent az az eset, amikor a jognyilatkozat tartalmából és körülményeiből arra lehet következtetni, hogy a jognyilatkozatot a fél teljes belátási képessége esetén is megtette volna. Végintézkedés tekintetében nem érvényesül ez a kivétel.

IV. CÍM

A KISKORÚSÁG MIATTI KORLÁTOZOTT CSELEKVŐKÉPESSÉG ÉS CSELEKVŐKÉPTELENSÉG

1. A törvény is különválasztja a kiskorúság miatti cselekvőképtelenségre és korlátozott cselekvőképességre vonatkozó szabályokat a bírói ítélettel gondnokság alá helyezettekre vonatkozó szabályozástól. Míg a kiskorúság miatt cselekvőképességükben érintettekre vonatkozó rendelkezések alapvetően nem módosulnak, addig a nagykorú, cselekvőképességükben érintett személyekre irányadó szabályozás több ponton megváltozik. A kiskorúakra vonatkozó szabályozás az alábbiak szerint foglalható össze.

Nincs változás abban a tekintetben, hogy kiskorú az, aki tizennyolcadik életévét még nem töltötte be, kivéve, ha házasságot kötött. A Ptk. megoldásával egyezően szabályozza a törvény a házasságkötés nagykorúságot eredményező hatását is. A korlátozottan cselekvőképes kiskorú személy általában csak törvényes képviselőjének előzetes beleegyezésével vagy utólagos jóváhagyásával tehet érvényes jognyilatkozatot, önállóan meghatározott szűk körben járhat el. A korlátozottan cselekvőképes kiskorú azon jognyilatkozatainak köre, amelyeket önállóan is megtehet, megegyezik a Ptk.-ban foglaltakkal. A legtöbb jognyilatkozatot a korlátozottan cselekvőképes kiskorú nevében a törvényes képviselője maga is megteheti. E szabály alól változatlanul azok a jognyilatkozatok képeznek kivételt, amelyeknél a jogszabály a korlátozottan cselekvőképes kiskorú saját nyilatkozatát kívánja meg (például házasságkötés, végrendelkezés - közvégrendelet formájában).

Életkora miatt cselekvőképtelen az a kiskorú, aki tizennegyedik életévét nem töltötte be. Ezt a korhatárt be nem töltött kiskorú a magyar jog szerint nem köthet szerződést és nem tehet jognyilatkozatot. A tizennegyedik életévét be nem töltött gyermek cselekvőképtelenségének kimondását az életkori sajátosságokból eredő belátási képesség éretlensége indokolja. Változatlan szabály, hogy a cselekvőképtelen kiskorú jognyilatkozata semmis, nevében a törvényes képviselő jár el. Ugyanakkor a forgalom biztonsága érdekében nem lehet semmisnek tekinteni azokat a csekély jelentőségű szerződéseket, amelyeket a kiskorú megkötött, és amelyeket már teljesítettek is, ha a szerződés a mindennapi életben tömegesen fordul elő, és különösebb megfontolást nem igényel. E négy törvényi feltétel együttes megléte szükséges ahhoz, hogy a cselekvőképtelen személy önálló jognyilatkozata érvényesnek minősüljön.

2. A törvény a Ptk.-val egyezően biztosítani kívánja, hogy a cselekvőképtelen és a korlátozottan cselekvőképes kiskorú - olyan mértékben, amennyire ezt belátási képessége, ítélőképessége lehetővé teszi - részt vehessen a személyét és vagyonát érintő kérdések meghozatalában. Ez összhangban áll a Gyermekek jogairól szóló New York-i Egyezmény (kihirdette az 1991. évi LXIV. törvény) 12. cikkében foglaltakkal, amely szerint a részes államoknak biztosítaniuk kell, hogy az ítélőképessége birtokában lévő gyermek az őt érintő ügyekben szabadon kinyilváníthassa álláspontját, és véleményét - figyelemmel korára és érettségi fokára - tekintetbe kell venni. Ennek megfelelően a törvényes képviselőnek a kiskorút érintő jognyilatkozatok megtétele során figyelembe kell vennie a kiskorú véleményét a korlátozottan cselekvőképes és a cselekvőképtelen kiskorú esetében is akkor, ha ítélőképessége birtokában van, vagyis képes arra, hogy a jogügylet lényegét, következményeit átlássa, véleményt formáljon, és véleményét kifejezésre juttassa.

3. Akár korlátozottan cselekvőképes, akár cselekvőképtelen kiskorúról van szó, a törvény a gyámhatóság jóváhagyásához köti a nagyobb jelentőségű vagyoni ügyekben a törvényes képviselő jognyilatkozatának érvényességét, függetlenül attól, hogy a törvényes képviselő önálló jognyilatkozatáról vagy a korlátozottan cselekvőképes kiskorú jognyilatkozatával kapcsolatos hozzájárulásról vagy jóváhagyásról van szó. Változatlanul nincs szükség a gyámhatóság jóváhagyására, ha azt bírósági vagy közjegyzői eljárásban bírálják el.

A törvény a hatályos szabályozással egyezően határozza meg azon jognyilatkozatok körét is, amelyet a kiskorú még a gyámhatóság hozzájárulásával sem tehet meg érvényesen. Ilyen jognyilatkozat az, amellyel a kiskorú a szokásos mértéket meghaladóan ajándékoz, idegen kötelezettségért megfelelő ellenérték nélkül felelősséget vállal, vagy amellyel jogokról megfelelő ellenérték nélkül lemond. A szabályozás alapvető szempontja a Ptk.-hoz hasonlóan az, hogy a kiskorú vagyona lehetőleg teljes körűen álljon rendelkezésre a gyermek nagykorúvá válásakor, amikor már teljes cselekvőképességének birtokában dönthet vagyonának sorsáról. A gyermek vagyonának és vagyona jövedelmének felhasználhatóságáról a szülői felügyelet körében rendelkezik a törvény.

4. A törvény a Ptk.-val egyezően rendelkezik a korlátozottan cselekvőképes és a cselekvőképtelen kiskorú jognyilatkozatainak relatív semmisségéről is: a semmisségre csak annak érdekében lehet hivatkozni, akinek a cselekvőképessége korlátozott vagy hiányzik. Az ellenérdekű fél tehát nem kérheti a szerződés érvénytelenségének megállapítását arra alapítva, hogy a vele szerződő fél korlátozottan cselekvőképes vagy cselekvőképtelen volt. Ha a megkötött szerződés megfelel a korlátozottan cselekvőképes vagy cselekvőképtelen érdekeinek, akkor érvényes és - ebből a jogalapból kifolyólag - senki sem hivatkozhat az érvénytelenségére.

5. A Ptk. szabályaihoz képest változás, hogy a törvény szerint a kiskorú személy cselekvőképességének korlátozása bírói ítélettel csak tizenhetedik életévének betöltése után lehetséges. A tizenhét éves korhatár előírása azért szükséges, hogy az érintett személy kellően érett legyen ahhoz, hogy a cselekvőképességének korlátozásáról az életkorából következő pszichés változásoktól függetlenül hozzon döntést a bíróság. A bíróság a nagykorúakra irányadó szabályok alapján dönthet a kiskorú személy cselekvőképességének teljes vagy részleges korlátozásáról. Teljes korlátozás esetén a kiskorú már az ítélet jogerőre emelkedésével cselekvőképtelenné válik, de a gondnokság hatálya csak nagykorúságának elérésekor áll be. Tekintettel arra, hogy a kiskorú tizennyolc éves koráig szülői felügyelet vagy gyámság alatt áll, törvényes képviseletére a szülő vagy a gyám jogosult, és csak tizennyolcadik életévének betöltését követően válhat indokolttá gondnok kirendelése.

V. CÍM

A NAGYKORÚ CSELEKVŐKÉPESSÉGÉNEK KORLÁTOZÁSA

1. A törvény több ponton indokoltnak tartja a nagykorúak cselekvőképességének korlátozására vonatkozó hatályos, a Ptk.-ban meghatározott szabályok módosítását, pontosítását. Figyelembe veszi ugyanakkor a törvény, hogy a hatályos gondnoksági rendszer negatív tapasztalatainak gyökere nem elsősorban az anyagi jogszabályokban keresendő. A gondnoksági rendszer anomáliáinak megszüntetése az anyagi jogi rendelkezések mellett az eljárásjogi szabályok és a szociális tárgyú jogszabályok módosítását is szükségessé teszi.

A törvény a nemzetközi egyezményekkel és alkotmányos követelményekkel összhangban a szükségesség és arányosság elve alapján ad szabályokat a nagykorú személyek cselekvőképességének korlátozására. Az új szabályozás az egyéni életkörülményekhez igazodva segíti a csökkent belátási képességű személyt jogai gyakorlásában. A törvény szerint a cselekvőképesség korlátozása kétféle lehet: részleges korlátozás (ez mindig ügycsoportok szerinti korlátozást jelent) és teljes korlátozás (ami - lényeges kivételekkel - a cselekvőképességet kizáró gondnokságnak felel meg). Lényeges változás a Ptk. szerinti cselekvőképességi szabályokhoz képest, hogy a törvény nem ad lehetőséget nagykorú személyek esetén a cselekvőképesség általános korlátozására, a cselekvőképesség csak a bíróság által meghatározott ügycsoportban korlátozható (részleges korlátozás). Fontos törvényi követelmény, hogy a cselekvőképesség teljes korlátozására csak akkor kerülhet sor, ha az érintett személy jogainak védelmére a cselekvőképesség részleges korlátozása nem elégséges.

2. Az általános korlátozás lehetőségének megszüntetésével a törvény a célirányos segítségnyújtásra helyezi a hangsúlyt. Így a bíróságnak a cselekvőképesség ügycsoportonkénti korlátozásáról személyre szabottan, a gondnokság alá helyezendő személy életkörülményeit vizsgálva kell döntenie. A törvény - a Ptk.-tól eltérően - még példálózó jelleggel sem sorolja fel azokat az ügycsoportokat, amelyek vonatkozásában a bíróság ítéletében a cselekvőképességet korlátozhatja. Így lehetővé teszi, hogy a gyakorlat az egyéni körülményekhez jobban alkalmazkodjon.

A törvény a cselekvőképesség korlátozásának feltételeinél a Ptk.-ban szereplő „pszichés állapot, szellemi fogyatkozás, szenvedélybetegség” kifejezések helyett - az orvostudomány legújabb eredményeit figyelembe véve - a „mentális zavar” kifejezést használja. Ez a fogalom teljes körűen írja le a pszichés elváltozásokat.

A gondnokság alá helyezésnél új feltétel az érintett „egyéni körülményeinek, családi, társadalmi kapcsolatainak” vizsgálata; önmagában a belátási képesség csökkenése nem elegendő ok tehát a cselekvőképesség korlátozására. A bíróságnak nemcsak azt kell tehát vizsgálnia, hogy a személy önállóan képes-e saját ügyei megfelelő vitelére, hanem azt is, hogy belátási képessége csökkenése esetén a környezete, családja elegendő segítségnyújtási lehetőséget kínál-e arra, hogy ténylegesen el tudjon járni.

A bíróságnak a cselekvőképességet korlátozó határozatában az egyéni körülményeket mérlegelve kell meghatároznia azt az ügycsoportot vagy ügycsoportokat, amelyre nézve a korlátozás feltétlenül szükséges. A cselekvőképesség korlátozásának szükségességét minden egyes ügycsoport esetén indokolni kell. Nem elfogadható a cselekvőképesség korlátozását egy ügycsoport vonatkozásában csupán azzal az indokolni, hogy egy másik ügycsoport tekintetében már bebizonyosodott, hogy az érintett személy nem képes jognyilatkozatot tenni. A törvény a Ptk.-hoz hasonlóan rendelkezik arról, hogy az érintett személy minden olyan ügyben érvényes jognyilatkozatot tehet, amelyben a cselekvőképességét nem korlátozták.

Lényeges garanciális elv a cselekvőképesség korlátozására irányadó szabályoknál, hogy a törvény alapján nem korlátozható a személy cselekvőképessége, ha adott esetben kevésbé korlátozó intézkedés is megfelelő védelmet nyújthat. A támogatott döntéshozatal lehetőségét bevezető rendelkezés alapján mód van arra, hogy a bíróság a belátási képesség kisebb mértékű csökkenése esetén a gondnokság alá helyezés iránti keresetet elutasítsa, és javaslatot tegyen a gyámhatóságnak támogató kirendelésére, feltéve, ha ezt az érintett személy is kívánja.

Nem változnak a gondnokság alatt álló jognyilatkozatának érvényességére vonatkozó szabályok. Azokban az ügycsoportokban, amelyben a gondnokság alatt álló személy cselekvőképességét korlátozták, a gondnokolt gondnoka hozzájárulásával tehet érvényes jognyilatkozatot. Ha a jognyilatkozattal kapcsolatban a gondnokolt és a gondnok között vita merül fel, a gyámhatóság döntése szükséges. A törvény a hatályos szabályozáshoz hasonlóan felsorolja azokat a jognyilatkozatokat, amelyeket a cselekvőképességében részlegesen korlátozott nagykorú személy önállóan megtehet. A törvény továbbra is csak kivételesen, azonnali intézkedést igénylő esetben, a gondnokolt védelmében teszi lehetővé, hogy a gondnok a gondnokolt helyett eljárjon, illetve önállóan jognyilatkozatot tegyen. A gondnok önálló eljárása esetén a gondnokoltat és a gyámhatóságot is értesíteni kell.

3. A törvény nem szünteti meg teljesen a hatályos szabályozás szerinti cselekvőképességet kizáró gondnokság alá helyezés lehetőségét, de szigorítja annak feltételeit. Maga az elnevezés is megváltozik, mivel a törvény a cselekvőképességet kizáró gondnokság intézményét, annak negatív „kicsengése” miatt cselekvőképességet teljesen korlátozó gondnokságnak nevezi el. A törvény célja, hogy a cselekvőképesség teljes korlátozására - a Ptk.-ban szabályozottaknál szűkebb körben - csak végső esetben kerüljön sor, ha körültekintő bírói mérlegelést követően megállapítást nyert, hogy az érintett védelmében a részleges, ügycsoportonkénti korlátozás nem elégséges. A szükségesség elve a teljesen korlátozó gondnokság alá helyezés során is alapvető szempont. A bíróságnak elsősorban arra kell törekednie, hogy a cselekvőképességet, ha lehetséges, csak részlegesen, meghatározott ügycsoportban korlátozza. A teljesen korlátozó gondnokság elrendelésére kivételesen, abban az esetben kerülhet sor, ha az érintett személy gondnokával együtt sem képes jognyilatkozat tételre és feltétlenül szükséges, hogy helyette valaki eljárjon. A gondnokság időszakos felülvizsgálatának kötelezettsége is kiterjed kivétel nélkül minden esetre.

Az ítélkezési gyakorlatban az utóbbi években egyre több, a gondnokság alá helyezendő személy egyéni körülményeit is figyelembevevő döntés született. A cselekvőképesség korlátozásával kapcsolatos döntései kapcsán a Legfelsőbb Bíróság többször hangsúlyozta, hogy az érintett személy károsodott egészségi állapota önmagában nem elegendő a cselekvőképesség korlátozásához. A korlátozó döntés nem alapulhat kizárólag az orvos-szakértő véleményén: „ez nem orvos-szakértői, hanem jogi kérdés, amelyről a bizonyítási eljárás alapján kizárólag a bíróság dönthet” (EBH2007. 1597). A törvény a teljesen korlátozó gondnokság szabályainál is egyértelműen kifejezésre juttatja, hogy a mentális funkciók zavara és ennek következtében a belátási képesség hiánya önmagában nem eredményezheti a cselekvőképesség teljes kizárását. A bíróságnak az érintett személy belátási képességén kívül egyéb egyéni körülményeket is vizsgálnia kell.

Nem változnak a cselekvőképtelen nagykorú személy jognyilatkozatára vonatkozó szabályok. A cselekvőképtelen nagykorú jognyilatkozata semmis, nevében gondnoka jár el, de a gondnok kötelessége a gondnokolt véleményének meghallgatása és lehetőség szerinti figyelembevétele az őt érintő döntések során. A Ptk.-hoz hasonlóan fogalmazza meg a törvény a relatív semmisség szabályát is.

A törvény érdemben nem változtat azon jognyilatkozatok körén sem, amelynek érvényességéhez a gyámhatóság jóváhagyása is szükséges. A korábbi szabályozással megegyezően a tartós jellegű, illetve kiemelt jelentőségű - így például a gondnokolt tartására, örökösödési jogviszony alapján megillető jogára vagy kötelezettségére vonatkozó - jognyilatkozatok érvényessége továbbra is gyámhatósági jóváhagyáshoz kötött. Annyi változik a hatályos rendelkezésekhez képest, hogy a törvény a gondnokolt vagyonához igazítva a gyámhatóságra bízza annak az összegnek a meghatározását, amelyet meghaladó értékű vagyontárgyról való rendelkezés gyámhatósági jóváhagyáshoz kötött.

VI. CÍM

A GONDNOKSÁG ALÁ HELYEZÉSI ELJÁRÁST MEGELŐZŐ INTÉZKEDÉSEK

A törvény a gondnokság alá helyezést megelőzően lehetővé teszi a gyámhatóság számára zárlat, illetve ideiglenes gondnok rendelését, érdemben fenntartva a Ptk. szabályait. A zárlat elrendelésének egyik feltétele, hogy a perindításra jogosult gyámhatóság szerint a gondnokság alá helyezés törvényi feltételei fennálljanak, másik feltétel a sürgős beavatkozás szükségessége a gondnokság alá helyezendő személy vagyonának védelme érdekében.

A törvény a hatályos törvényhez hasonlóan fogalmazza meg, hogy a gyámhatóság ideiglenes gondnokot is csak kivételesen, annak a nagykorú személynek rendelhet, akinek cselekvőképességet érintő gondnokság alá helyezése tűnik indokoltnak. A perindítás szükségességét a perindításra jogosult gyámhatóság pszichiáteri szakorvosi véleményre alapíthatja. Az ideiglenes gondnokrendelés másik feltétele a gondokság alá helyezendő személy - vagyoni, illetve személyi - érdekeinek védelmét kívánó olyan helyzet, amelyben az érdekvédelem más módon (például zárlat elrendelésével) nem lehetséges. További feltétele az ideiglenes gondnokrendelésnek, hogy az érdekvédelem körében halasztást nem tűrő, azonnali intézkedésre legyen szükség.

A zárlat és az ideiglenes gondnokság alá helyezés elrendelésénél garanciális szabály, hogy az csak a legszükségesebb ideig állhat fenn bírói kontroll nélkül. Ezért a törvény kimondja, hogy a zárlat, illetve ideiglenes gondnok elrendelésére vonatkozó határozat ellen nincs helye fellebbezésnek, mivel nyolc napon belül sort kell keríteni a gyámhatósági döntések bírósági felülvizsgálatára, a bíróságnak pedig a lehető legrövidebb időn belül döntenie kell a zárlat, illetve az ideiglenes gondnokság fenntartásáról vagy megszüntetéséről.

VII. CÍM

A GONDNOKSÁG ALÁ HELYEZÉS

Lényegében változatlanok maradnak a gondnokság alá helyezésre, a gondnokság alá helyezés megszüntetésére, illetve módosítására irányadó szabályok. A gondnokság alá helyezést a törvény szerint a Ptk. 15. §-ában felsorolt személyeken túl kezdeményezheti az érintett személy élettársa is, illetve kiskorú személy esetén törvényes képviselője.

Nagyon lényeges garanciális szabály, hogy a gondnokság alá helyezés nem határozatlan időre szól, hanem a bíróságnak meg kell határoznia a kötelező felülvizsgálat időpontját. A törvény - a hatályos szabályozástól eltérően - nem állapít meg kivételt a kötelező felülvizsgálat kötelezettsége alól; a felülvizsgálat - a meghatározott időközönként - részleges és teljes korlátozás esetén egyaránt kötelező. Ezt a szabályozást az indokolja, hogy a gondnokolt személy állapota, körülményei az idő múlásával jelentősen változhatnak, ami a kötelező felülvizsgálat hiányában méltánytalan helyzetet teremthet.

A felülvizsgálati eljárást a gyámhatóságnak kell hivatalból megindítania. A kötelező felülvizsgálat természetesen nem jelenti azt, hogy a gondnokság megszüntetésére irányuló per megindítására jogosult személyek - köztük maga a gondnokolt - bármikor ne kérhetnék a gondnokság megszüntetését vagy módosítását.

VIII. CÍM

A GONDNOKRENDELÉS; A GONDNOK JOGAI ÉS KÖTELEZETTSÉGEI

1. A gondnok személyének, tevékenységének alapvető jelentősége van a gondnokság alá helyezett személyek szempontjából. A gondnok rendelésével, tevékenységével, a tisztség megszüntetésével összefüggő alapvető garanciális jellegű szabályokat ezért a törvény, a részletszabályokat pedig továbbra is külön jogszabály tartalmazza.

A törvény nem kíván változtatni azon a rendelkezésen, hogy gondnokká csak olyan nagykorú, cselekvőképes személy rendelhető, aki a gondnoki tisztséget elvállalja. A törvény a gondnokolt személy érdekeivel összhangban lévőnek tartja azt a Ptk. szerinti szabályozást, amely a gyámhatóság számára a gondnokul rendelhető személyek sorrendjét állapítja meg. A szabályozásban ezúttal is érvényesül a gondnokolt döntési autonómiája. A törvény kimondja, hogy elsősorban a gondnokolt által még cselekvőképes állapotában előzetes jognyilatkozatban megjelölt vagy a gondnokság alá helyezés során megnevezett személyt kell gondnokul rendelni, ha ez a gondnokolt érdekeivel nem ellentétes. Amennyiben a gondnokolt nem nyilatkozik, vagy nyilatkozatát formai vagy más okból nem lehet figyelembe venni, a gyámhatóság a gondnoki teendők ellátására alkalmas személyek közül rendel gondnokot.

Ha az említett személyi körből nem lehet gondnokot rendelni, akkor kerülhet sor hivatásos gondnok rendelésére. A törvény továbbra is lehetővé teszi, hogy a mentálisan sérült emberekkel foglalkozó civil szervezetek is ajánlhassanak tagjaik közül olyan személyt, aki a hivatásos gondnoki teendőket ellátja. Tekintettel arra, hogy a gondnok személyének kiválasztása kiemelkedő jelentőségű a gondnokolt számára, lényeges, hogy abban az esetben, ha a gyámhatóság jogi személyt (civil szervezetet) rendel gondnokul, a jogi személy köteles legyen megnevezni azt a természetes személyt, aki felelős a gondnoki teendők ellátásáért.

A törvény a Ptk.-hoz hasonlóan lehetőséget biztosít többes-, illetve helyettes gondnokrendelésre is, átvéve az erre vonatkozó hatályos szabályozást. A törvény pótolja azt a Ptk.-ból hiányzó rendelkezést, amely tisztázza, hogy többes gondnokrendelés esetén hogyan oszlik meg a gondnokok feladatköre egymás között.

A törvény kisebb szerkezeti változtatással, de a Ptk. 19/C. §-ával lényegében azonos tartalommal határozza meg, hogy mikor kell a gondnokot tisztségéből felmenteni. Alapjaiban nem változnak a gondnok tevékenységére vonatkozó szabályok sem. A gondnok azon ügycsoportok tekintetében képviseli a gondnokoltat, amelyekre a gyámhatóság kirendelte. A gondnok nem kötelezhető a gondnokolt gondozására, a gondnok azonban önként vállalhatja ezt. A törvény - a Ptk.-tól eltérően - kifejezetten rendelkezik a gondnok felelősségéről arra az esetre, ha jogkörét túllépi. A törvény az előzetes jognyilatkozat, mint új jogintézmény bevezetése kapcsán utal arra, hogy ha a gondnokolt előzetes jognyilatkozatban a gondnok tevékenységéről rendelkezett és a bíróság az előzetes jognyilatkozatot hatályba léptette, a gondnoknak az abban foglaltak szerint kell eljárnia.

2. A törvény a Ptk.-ban foglaltaknál részletesebben szabályozza a gondnok tevékenységének felügyeletét és az általa adandó számadását. A gondnok tevékenysége ellenőrzésének eszköze a törvény szerint is a beszámolási és a számadási kötelezettség. A gondnok tevékenységét a gyámhatóság felügyelete és ellenőrzése mellett végzi. A gyámhatósági felügyelet annak vizsgálatára terjed ki, hogy a gondnok a vagyonkezelést és a személyes gondozást megfelelően látja-e el. A vagyonkezelésnek két alapvető célt kell szolgálnia. Egyrészt, hogy megóvja a gondnokság alá helyezett személy vagyonát (annak teljes körét és állagát), másrészt pedig, hogy e vagyonból biztosítsa a gondnokolt jólétét. A gondnoknak működéséről a gyámhatóság felhívására bármikor kötelessége beszámolni. Eseti felhívás hiányában a gondnok évenként kell, hogy eleget tegyen e kötelezettségének. Az éves vagy eseti beszámolóban a gondnoknak számot kell adnia a megelőző beszámoló óta eltelt időszakban végzett tevékenységéről, és annak tartalmaznia kell a gondnokolt állapotára vonatkozó megállapításokat is. Ez utóbbi kötelezettség előírását az indokolja, hogy az erre vonatkozó beszámolóból a gyámhatóság tudomást szerezhet a gondnokolt állapotában esetleg bekövetkezett változásokról, és ennek folytán a gondnokság alá helyezés megszüntetése vagy módosítása iránti esetleges perindítás szükségességéről.

A gondokolt érdekében a törvény előírja, hogy a gyámhatóság, illetve a gondnok engedélyezni, illetve tűrni köteles, hogy a gondnokolt a saját vagyonáról - a gondnok és a gyámhatóság által - készített dokumentációkba betekinthessen, és ha igényli, azokról másolatot is készíthessen.

A törvény főszabályként mondja ki, hogy a gondnok legalább évente köteles számadásra. A törvényi szabályozás azonban differenciált a szerint, hogy ki tölti be a gondnoki tisztséget, illetve, hogy milyen vagyona van a gondnokoltnak. Közeli hozzátartozók esetében a törvény lehetőséget kíván adni a gyámhatóságnak arra, hogy indokolt esetben a rendes számadás kötelezettsége alól felmentse őket, illetve részükre egyszerűsített számadást engedélyezzen. Akár hozzátartozó, akár hivatásos gondnok látja el a gondnoki teendőket, a gyámhatóság indokolt esetben, különösen, ha a gondnokolt vagyonának veszélyeztetésére utaló körülményeket észlel, eseti - tehát rendkívüli - számadást is előírhat. Ezt maga a gondnokolt vagy megbízottja is kezdeményezheti. Erre vonatkozó megbízást adhat a gondnokolt még cselekvőképes állapotban készített előzetes jognyilatkozatában.

IX. CÍM

A CSELEKVŐKÉPESSÉGET NEM ÉRINTŐ TÁMOGATOTT DÖNTÉSHOZATAL

A törvény a döntéshozatalukban akadályozott nagykorú személyek számára - a nemzetközi jogi normákkal összhangban - a támogatott döntéshozatal lehetőségét is biztosítja. A támogatott döntéshozatal, mint új jogintézmény bevezetésével egyéni szükségleteken alapuló döntési segítség biztosítására kerül sor anélkül, hogy ez az érintett személy cselekvőképességének korlátozásával járna. A támogatott döntéshozatal során egy vagy több - a támogatottal bizalmi viszonyban álló - személy segíti az ítélőképességében korlátozott személyt döntései meghozatalában. A támogatót a gyámhatóság rendeli ki külön jogszabályban meghatározott rendelkezések szerint. A támogató az érintett személy cselekvőképességének korlátozása nélkül nyújthat segítséget a döntések meghozatalában. A támogatott döntéshozatal részletszabályait a törvény éppen azért nem tartalmazza, mert a támogató kirendelése nem érinti a támogatott személy cselekvőképességét, a támogatott továbbra is teljesen cselekvőképes marad és önállóan tehet érvényes jognyilatkozatot.

X. CÍM

RENDELKEZÉS A CSELEKVŐKÉPESSÉG JÖVŐBELI KORLÁTOZÁSA ESETÉRE

Megjelenik a törvényben - a kihirdetett törvényből már ismert, de a hatályos szabályozáshoz képest új jogintézményként - az előzetes jognyilatkozat intézménye. E szerint minden cselekvőképes személy rendelkezhet arról, hogy cselekvőképességének esetleges korlátozása esetén ki legyen a gondnoka, illetve meghatározhatja, hogy gondnoka személyes és vagyoni ügyeiben milyen módon járjon el. A törvény iránymutatást ad a nyilatkozat tartalmára. Különösen időskori mentális változások esetére válhat a jövőben elterjedtté, hogy valaki még betegsége kezdeti stádiumában, teljesen cselekvőképes állapotban rendelkezik arról, hogy ha cselekvőképessége korlátozása válik szükségessé, kit nevezzenek részére gondnokul, illetve mi legyen a vagyonával.

A törvény meghatározza az előzetes jognyilatkozat érvényességi és hatályossági feltételeit. Érvényesen a nyilatkozat közokiratban, ügyvéd által ellenjegyzett magánokiratban vagy gyámhatóság előtt személyesen tehető. A nyilatkozatot be kell jegyezni - külön jogszabályba szabályozottak szerint - az előzetes jognyilatkozatok országos nyilvántartásába. A bejegyzés nem konstitutív hatályú, a nyilvántartásba vétel nem érvényességi feltétel. Tartalmi követelményeket nem támaszt a törvény az előzetes jognyilatkozat érvényességéhez.

Az előzetes jognyilatkozat a végrendelethez hasonlóan bármikor visszavonható és módosítható, de a visszavonó vagy módosító jognyilatkozat érvényességéhez az szükséges, hogy ugyanolyan feltételek közt kerüljön rá sor, mint a jognyilatkozat tételére. Ennek megfelelően közokiratban, ügyvéd által ellenjegyzett magánokiratban vagy gyámhatóság előtt személyesen lehet megtenni a módosító jognyilatkozatot, valamint a nyilvántartásban is jelezni kell a nyilatkozat megváltozását.

Az előzetes jognyilatkozat életbelépéséről a bíróság rendelkezik a cselekvőképességet korlátozó határozatában. A gondnokság alá helyezésre irányuló eljárás során a bíróságnak a nyilvántartás alapján tájékozódnia kell arról, hogy az érintett személy tett-e előzetes jognyilatkozatot. Ha az előzetes jognyilatkozatban foglaltak a nyilatkozattevő érdekeivel kifejezetten nem ellentétesek, és a nyilatkozatban megjelölt személy alkalmas és vállalja a gondnokság ellátását, a bíróság az előzetes jognyilatkozatot hatályba kell, hogy léptesse. Fontos szabály, hogy a körülmények lényeges megváltozása esetén, az előzetes nyilatkozat hatályosulását követően is mód van az abban foglaltak felülvizsgálatára.

HARMADIK RÉSZ

SZEMÉLYISÉGI JOGOK

XI. CÍM

ÁLTALÁNOS SZABÁLYOK ÉS EGYES SZEMÉLYISÉGI JOGOK

1. A törvény „személyhez fűződő jogok” helyett a kifejezőbb „személyiségi jogok” elnevezést alkalmazza az ember - tág értelemben vett - magánszférájának védelmét biztosítani hivatott jogok jelölésére. A törvény természetesen eleget tesz a jogi személyek védelmi igényeinek is: a hatályos jog által biztosított tartalmi kereteket fenntartva, a harmadik könyvben egy utaló szabállyal rendelkezik a jogi személyek személyhez fűződő jogairól. A törvény két elemből felépítve fogalmazza meg a személyiségi jogi generálklauzulát: egyik elemként a 19. század eleji magánjogi kodifikációs tervezetekből ismert, pontos és gördülékeny, a személyiségi jogok lényegét és rendeltetését kifejező általános szabályt fogad el; második elemként - lényegét tekintve - megismétli a Ptk. indító szabályát. A két normatív elemből együttesen képzett generálklauzula alapján bármely személyiségi jog - a nem nevesítettek is - védelmet nyernek. A törvény a személyiség magánjogi védelmének középpontjába az emberi méltósághoz való jogot helyezi; ezt tekinti minden nevesített és nem nevesített személyiségi jog „anyajogának”. Feloldja ezzel a Ptk. megoldásából adódó ellentmondást is, amelyben a legáltalánosabb fogalom, az emberi méltóság joga csak egy példálózó felsorolásban említett nevesített személyiségi jogként jelent meg.

2. A törvény a generálklauzula pozíciójának megerősítése és absztrakciós szintjének megemelése mellett külön rendelkezéseket tartalmaz a jogalkalmazói gyakorlatban mára már kikristályosodott személyiségi jogok védelméről. Ennek a megoldásnak a célja éppen az, hogy továbbra is elsősorban e kategóriák mentén valósulhasson meg a személyiségi jogok védelme. E jogok többsége besorolható a nevesített esetek valamelyikébe, így azok a jövőben is hasznos segítséget nyújthatnak a bírói jogalkalmazás számára.

A törvény az alkotmányos alapjogok és a polgári jog kapcsolata körül kialakult elméleti vita kapcsán azt az álláspontot követi, hogy a polgári jogi személyiségvédelem köre nem azonos az alapjogok katalógusával. Kétségtelen, hogy bizonyos alapjogok (például az élethez, a testi épséghez, az egészséghez fűződő jogok) megsértése a személyiségi jogok magánjogi védelme körében is szankcionálható, de ezeknél is eltérőek az érvényesítésüket szolgáló jogi eszközök. Ennek megfelelően a törvény el kívánja kerülni, hogy az alkotmányos szabadságok, a nemzetközi egyezményekbe foglalt emberi jogok közül azokat is a magánjogi kódex tartalmazza, amelyeknek érvényesülését az államnak közjogi eszközökkel kell biztosítania, s amelyeknek védelmére a polgári jogi eszközök egyáltalán nem vagy csak kevéssé alkalmasak.

Évtizedes elmaradást pótol a törvény azzal, hogy a közéleti szereplők személyiségi jogainak alacsonyabb védettségére vonatkozó - a bírói gyakorlat által már kidolgozott - szabályt törvényi szintre emeli, a közügyek szabad vitatását biztosító alapjogok érvényesülése érdekében.

3. A Ptk. a személyiségi jogokat sértő magatartások példálózó felsorolásának élén említi az „egyenlő bánásmód” követelményének megsértését. Ez a megfogalmazás - a „hátrányos megkülönböztetés” tilalmát kimondó korábbi, már a Ptk. 1959-es szövegében is szereplő szabályt felváltva - a 2000/43/EK irányelv átültetése során az egyenlő bánásmódról és az esélyegyenlőség előmozdításáról szóló 2003. évi CXXV. törvénnyel került a Ptk.-ba. A törvény visszatér a Ptk. eredeti terminológiájához. Ennek két oka van. Az egyik megfontolás a magánjogi szabályozás lényegével függ össze. Az „egyenlő bánásmód” terminus technikus a szó szoros értelmében nem más, mint a „hátrányos megkülönböztetés” inverz fogalma. A polgári jogi szabályozás módszere szempontjából azonban feltétlenül helyesebb a „hátrányos megkülönböztetés” kifejezés alkalmazása. A személyiségi jogok védelme ugyanis - a dologi jog rendszeréhez, valamint a szellemi alkotások és az egyéb szellemi javak védelméhez hasonlóan - abszolút szerkezetű jogviszonyokon keresztül realizálódik. Az abszolút szerkezetű polgári jogi jogviszonyokra pedig egyáltalán nem a pozitív természetű elvárások megfogalmazása, hanem - normatív és normán kívüli követelmények érvényre juttatásán keresztül - tartózkodási kötelezettség előírása a jellemző. Ennek a jogviszony-felfogásnak tehát nem az „egyenlő bánásmód”, hanem a „hátrányos megkülönböztetéstől” történő tartózkodás előírása felel meg. A másik ok az irányelv és az átültető törvény sajátos „egyenlő bánásmód” fogalmával függ össze. Ez a fogalom a hátrányos megkülönböztetés mellett a zaklatás, a jogellenes elkülönítést, a megtorlást és az ezekre adott utasítást is az „egyenlő bánásmód” ernyője alá vonja. Ez már önmagában is sajátos fogalomképzés, hiszen joggal vetődik fel: mitől és miért jelentik az „egyenlő bánásmód” sérelmét az irányelvben és a törvényben felsorolt tényállások. Ami pedig az ezekre a tényállásokra adandó magánjogi választ illeti, a személyiségi jogok polgári jogi védelmének rendszerében ezek közül a fogalmi elemek közül a „hátrányos megkülönböztetésen” kívül valamennyi „elkövetési magatartás” az egyéb személyiségi jogsérelmek szankcionálásával minden további nélkül elérhető.

4. A törvény - figyelemmel a nemzetközi egyezményekben megfogalmazott követelményekre is - új szabályként mondja ki a személyiségi jogok körében a magánszféra tiszteletben tartásának kötelezettségét. A Polgári és Politikai Jogok Nemzetközi Egyezségokmánya 17. cikkének rendelkezése szerint senkit sem lehet alávetni a magánéletével, családjával kapcsolatban önkényes beavatkozásnak. Az ilyen beavatkozás vagy támadás ellen mindenkinek joga van a törvény védelmére. A magánéletbe való beavatkozás akkor is sérti a személyiségi jogot, ha önkényes, indokolatlan és szükségtelen. Általában akkor kell önkényesnek tekinteni a beavatkozást, ha az az érintett akaratával, szándékával kifejezetten ellentétes, illetve arról az érintettnek nincs tudomása, és a beavatkozást gondosan mérlegelt egyéb körülmények sem indokolják. Különösen ilyennek kell tekinteni a mások intim szférájába való illetéktelen beavatkozást, ha az anyagi előnyszerzés érdekében történik. Ugyancsak védi a magánszférát az Európai Emberi Jogi Egyezmény 8. cikke.

5. A törvény nem tartalmazza a Ptk. 81. § (3)-(4) bekezdéseit, amelyek a 2003. évi XXVI. törvény (ún. „üvegzseb” törvény) alapján kerültek a Ptk.-ba. E szabályok helye az adatvédelemre vonatkozó rendelkezések között és a közérdekű adatok alap-statútumában van.

XII. CÍM

A SZEMÉLYISÉGI JOGOK MEGSÉRTÉSÉNEK SZANKCIÓI

1. A törvényben a személyiségi jogok megsértésekor alkalmazható jogkövetkezmények köre néhány ponton eltér a hatályos jogtól. A szankciók köréből kimarad a „közérdekű bírság” jogintézménye. A közérdekű bírság közhatalmi jellegű szankció, nem egyeztethető össze a magánjog szellemével, s a bírói gyakorlat is egészen ritkán alkalmazza.

Új megoldása a törvénynek, hogy az objektív szankciók körében lehetőséget biztosít a sértett számára a jogsértőnél a jogsértéssel előállt vagyoni előny átengedésének követelésére. A személyiségi jogok gyakorlása nem egyszer vagyoni javak forrása is lehet, s ezért a jogsértéssel kapcsolatban bekövetkezett vagyoni eltolódás kiküszöbölésére is szükség van. Ilyen esetben indokolt a gazdagodás elvonása is, éspedig a sértett javára. Erre a legalkalmasabb magánjogi eszköz a jogalap nélküli gazdagodás. A jogalap nélküli gazdagodás szabályainak alkalmazásával a leginkább érdekelt, a sérelmet szenvedett személy válik az igényérvényesítésre jogosulttá, ezáltal biztosítva a szabályozás céljának megvalósulását, nevezetesen, hogy a jogsértéssel elért vagyoni előnyt a jogsértő személy ne tarthassa meg.

2. A törvény a személyiségi jogok új szankciójaként határozza meg a sérelemdíjat, és egyúttal megszünteti a - mindmáig elméleti vitáktól kísért és jogalkalmazási nehézségekkel terhelt - nem vagyoni kártérítést. A sérelemdíj a személyiségi jogok megsértésének vagyoni elégtétellel történő közvetett kompenzációja és egyben magánjogi büntetése. Erre tekintettel a törvény a sérelemdíjat nem a kártérítési jogban, hanem a személyiségi jogok megsértése esetén alkalmazandó szankciók között helyezi el. A törvény szerinti változás - az elméleti és dogmatikai tisztánlátás előmozdítása mellett - hatékonyabb védelmet biztosít a személyiségi jogaiban sértett számára, mivel a sérelemdíj megállapításához a bíróságnak nem kell a sértett oldalán bekövetkezett hátrányt kutatnia, illetve a sértettnek azt bizonyítania. Sérelemdíjat csak egy összegben lehet megítélni.

Újdonság a törvényben az is, hogy amennyiben a jogsértés közérdeket is sért, a személyiségi jogok megsértése miatt a jogosult hozzájárulásával az ügyész is felléphet, és érvényesítheti a jogsértés felróhatóságtól független szankcióit. Ebben az esetben a jogsértéssel elért és elvont vagyoni előnyt meghatározott közérdekű célra kell átengedni.

Az egyén önrendelkezési joga miatt biztosítani kell, hogy - ha maga nem indít pert - az őt ért jogsértés közérdekű jellegére tekintettel az ügyész közérdekű keresetindításához hozzájáruljon. A 2:54. § (5) bekezdése szerinti új igényérvényesítési határidőre tekintettel viszont rendezni kell az ügyész perindítási jogát az (5) bekezdés szerinti eljárásokban.

Ezekben az esetekben indokolt biztosítani, hogy az ügyész - a közérdekre tekintettel - az általános szabályok szerint, elévülési időn belül a 30 napos határidőn túl is indíthasson pert a sértett egyén hozzájárulása nélkül is. Ezzel azt a jogalkotói célt valósítja meg, hogy a közérdeket sértő kollektív személyiségi jogsérelem akkor sem maradjon szankcionálatlanul, ha a közösség egyik tagja sem érvényesít a harmincnapos határidőn belül igényt.

A kollektív személyiségi jogvédelmet csak bizonyos alapjogok esetében indokolt lehetővé tenni, ellenkező esetben a véleménynyilvánítás szabadsága szenvedne sérelmet.

A kollektív személyiségi jogvédelmet korlátok közé kell szorítani, vagyis biztosítani kell, hogy csak indokolt és kirívó jogsértés kerüljön szankcionálásra. Ennek eszközei a következők:

a) A „személyisége lényeges vonásának minősülő” jogsértés szöveg beiktatása azért szükséges, hogy csak komoly esetben és csak ténylegesen a közösséghez tartozók kapjanak jogvédelmet.

b) A „nagy nyilvánosság előtt” fordulat alkalmazása azt a célt szolgálja, hogy perszonális kapcsolatok és magánbeszélgetések ezen a címen ne kerüljenek bírósági tárgyalóterembe.

c) A „súlyosan sértő vagy kifejezésmódjában indokolatlanul bántó” jogsérelem szöveg alkalmazása azért szükséges, mert a kritika bizonyos szintjét egy közösségnek is tűrnie kell.

d) Harmincnapos jogvesztő határidő közé szükséges szorítani az igényérvényesítést a parttalan perlés veszélye miatt, ugyanis az elévülési időn belül a közösség akár minden tagja ugyanazon a jogcímen számtalan pert indíthatna. A határidő bevezetésével a perek száma ésszerűen korlátozható és a perek egyesíthetőek; tekintettel arra, hogy az érvényesíteni kívánt jog ugyanaz.

A jogsértéssel elért vagyoni előnynek a pert indító közösségi tagnak való átengedését azért indokolt kizárni, mivel méltánytalan eredményre vezetne, ha ebből az előnyből kizárólag a jogsértésük alapján a bíróság előtt időben pert indító tagok részesednének.

NEGYEDIK RÉSZ

SZERZŐI JOG ÉS IPARJOGVÉDELEM

A törvény egy utaló szabállyal kapcsolja össze a magánjogi kódexet a szerzői jogi és az iparjogvédelmi jogviszonyokra vonatkozó külön törvényekkel.

HARMADIK KÖNYV

A JOGI SZEMÉLY

ELSŐ RÉSZ

A JOGI SZEMÉLY ÁLTALÁNOS SZABÁLYAI

I. CÍM

ÁLTALÁNOS RENDELKEZÉSEK

1. A törvény a polgári jogi jogviszonyok alanyaiként ismeri el az ember mellett a jogi személyeket. Bizonyos szervezetek vagy vagyontömegek jogi személyként való elismerése annyit jelent, hogy polgári jogi jogviszonyokban jogok illethetik meg és kötelezettségek terhelhetik őket. A Ptk. szabályozási tárgykörére tekintettel ezek a jogok és kötelezettségek polgári jogi jogosultságok és kötelezettségek. Ha más jogág a polgári jogban jogalanyként elismert jogi személyekre jogokat és kötelezettségeket akar telepíteni, erről külön kell rendelkeznie.

Külön szabályozást igényel a személyhez fűződő jogok alkalmazhatóságának kérdése. Személyisége csak az embernek van, ugyanakkor az ember személyhez fűződő jogai közül több jogi személyekkel kapcsolatban is értelmezhető, és ezeknek a jogoknak a gyakorlása a jogi személy számára is fontos lehet. Indokolt ezért kimondani, hogy ezek a jogok jogi személy esetén is érvényesülnek. Alkalmazni kell továbbá jogi személy esetén is a személyiségi jogok érvényesítésére, kikényszerítésére, a jogok megsértése esetén alkalmazható szankciókra vonatkozó rendelkezéseket is.

2. A törvény a jogi személyek abszolút jogképességének elvéből kiindulva nem kívánja korlátozni, a jogi személy céljához kötni a jogi személyt megillető jogok és kötelezettségek körét. A jogi személy jogképességének csak „természetes” korlátai vannak: a természetüknél fogva csak az emberhez kapcsolható jogok a jogi személyt nem illethetik meg, és az ilyen kötelezettségek nem terhelhetik őket. Az abszolút jogképesség elismerése ugyanakkor ellentétes lehet a jogi személyek alapítóinak érdekeivel, akik meghatározott célra kívánnak jogi személyt létrehozni, és nem kívánják, hogy a jogi személy e cél által meghatározott körön kívüli jogviszonyokban vegyen részt. A jogi személlyel mint önálló jogalannyal kapcsolatba kerülő jogalanyok érdekeinek védelme, a forgalom biztonságának követelménye ugyanakkor szükségessé teszi, hogy ne lehessen a külső viszonyokban kérdésessé tenni a jogi személy jogképességét a belső viszonyok esetlegesen eltérő követelményei miatt.

3. A törvény a jogi személyek jogalanyiságának általános elismerése mellett típuskényszert fogalmaz meg, azaz jogi személyt csak törvényben meghatározott típusban lehet létrehozni. Ennek garanciális jelentősége van. A jogi személyek önálló jogalanyként jelennek meg a gazdasági forgalomban, szükséges tehát annak biztosítása, hogy törvényi szabályozásban részesüljenek. Ezért nem engedhető meg a magánjogi jogalanyoknak, hogy belátásuk szerint - akár típusba nem sorolható - jogalanyokat hozzanak létre.

A típuskényszer előírása mellett is jelentősége van annak, hogy a törvény megfogalmazza a jogi személy általános kritériumait. Ezek a kritériumok egységes szempontokat adnak a jogi személy típusok kialakításához, illetve az egyes jogi személy típusokra vonatkozó szabályok megalkotásához. A jogi személy kritériumaiként olyan követelményeket ír elő a törvény, amelyek a jogi személynek a tagjaitól vagy alapítóitól elkülönült, önálló megjelenését teszik lehetővé a vagyoni forgalomban. Ezt a célt szolgálja az önálló név, székhely, vagyon, szervezet és helytállási kötelezettség követelménye.

A jogi személy önálló helytállási kötelezettsége szorosan összefügg az elkülönült vagyoni jogalanyisággal, vagyis azzal, hogy a jogi személy saját maga rendelkezik a tagok, alapítók által rendelkezésére bocsátott vagy a tevékenysége során keletkezett vagyonnal. Ez a vagyon adja a hátterét annak, hogy a jogi személy helytállási kötelezettséggel is tartozhat az általa vállalt vagy vállalás nélkül is őt terhelő tartozásokért. Az elkülönült, önálló helytállási kötelezettség azt is jelenti, hogy a tagok vagy alapítók általában nem kötelesek helytállni a jogi személy tartozásaiért. Ezen általános alapelv alól lehetnek kivételek. Egyrészt személyegyesítő jegyeket magukon viselő jogi személy típusok esetén az adott típusra vonatkozó szabályok írhatják elő a tagok helytállási kötelezettségét, de az általános szabályok között is szükséges az alapelvszerű szabály kivételekkel történő korrekciója. E kivételes szabályok közül az egyik arra az esetre vonatkozik, amikor a jogi személy tagja vagy alapítója a jogi személy elkülönült jogalanyiságával, és ezzel összefüggésben a tag vagy az alapító helytállási kötelezettségének hiányával visszaélésszerűen kívánna élni. A másik az alultőkésítés esetét kívánja szankcionálni, vagyis azt, amikor a tagok vagy az alapító olyan csekély tőkével alapítja meg a jogi személyt, hogy már önmagában ez a körülmény kétségessé teszi, hogy a létrejött jogi személy meg tud-e felelni a vele szemben keletkező hitelezői igényeknek. Arra természetesen nincs mód, hogy előzetesen vizsgálja valamilyen hatóság, hogy a rendelkezésre bocsátott tőke elegendő lehet-e, de ha utólag kiderül az alultőkésítés, akkor a tagok vagy alapítók helytállási kötelezettségének helye lehet.

4. A törvény az általános rendelkezések között foglalkozik a jogi személyek általános szabályainak hatókörével. Lényegében három irányban határozza meg ezen általános szabályok alkalmazási lehetőségét. Egyrészt a jelen törvényben szabályozott jogi személy típusok, másrészt más törvények által rendszeresített jogi személy típusok vonatkozásában, harmadrészt pedig olyan szervezetek esetén, amelyeket valamely jogszabály polgári jogi jogalanyisággal ruház fel anélkül, hogy jogi személynek minősítené azokat. Mindhárom irányban akkor kerülnek alkalmazásra a jogi személyek általános szabályai, ha a speciális normák nem tartalmaznak eltérő rendelkezéseket.

A jogi személyek általános szabályai közé olyan általános érvényesülésre alkalmas normák kerültek kiemelésre, amelyek a jogi személyek mindegyike vagy legalább többsége esetén alkalmazásra kerülhetnek. Ez azonban nem jelenti azt, hogy az általános részi szabályok minden egye jogi személynél minden esetben alkalmazandóak. Az általános szabályok között kerültek elhelyezésre olyanok is, amelyek csak bizonyos feltételek mellett kerülnek ugyan alkalmazásra, de e feltételek bekövetkezése esetén mindegyik jogi személy típusnál vagy a jogi személy típusok többségénél azonos tartalommal és azonos módon. Ezek a szabályozási szempontok lehetővé tették, hogy a törvény a korábbi szabályozáshoz képest jelentősen növelje az általános részi szabályok mennyiségét. A számszerű növekedés a kódex-szerű szabályozással is összefügg, hiszen indokolatlan lenne, hogy azonos vagy azonos funkciójú szabályokat ismételjen meg a törvény több különböző jogi személy típus esetén. Ugyanakkor azzal, hogy a kódex tartalmazza több jogi személy típus szabályait is, az általános és különös részi szabályok egy törvényben jelennek meg, és így együttes alkalmazásuk zökkenőmentessé válik.

II. CÍM

A JOGI SZEMÉLY LÉTESÍTÉSE

I. Fejezet

A létesítés szabadsága

1. A törvény változtat a Gt. szabályozási módszerbeli kiindulópontján: a kógens alapállás helyett az eltérést engedő (diszpozitív) szabályozási kiindulópontot választja. Az elvben valamennyi jogi személyre választott diszpozitív szabályozási módszernek nyilvánvalóan elsősorban az egyesületek, a gazdasági társaságok és a szövetkezetek tekintetében van eminens gyakorlati jelentősége. Általánosítva, valamennyi jogi személy vonatkozásában alapelvként rögzíti a törvény, hogy a jogi személyek létrehozása a polgári jogi jogalanyok magánautonómiája körébe tartozó döntés, amelyet szabadon, az állam egyedi beavatkozása nélkül hozhatnak meg. Az állam a jogi személyek alapításába az alapítás szabályainak normatív meghatározásával és a jogi személyek nyilvántartásba vételével vesz részt; ezt az utóbbi - közérdekvédelmi szempontból nélkülözhetetlen - mozzanatot sem használhatja fel egyedi beavatkozásra, mert a jogi személyek nyilvántartásba vételét csak jogszabályban normatív módon meghatározott okok alapján tagadhatja meg. Mindez annyit jelent, hogy az állam nem mérlegelheti célszerűségi szempontok alapján, hogy megítélése szerint szükség van-e egy adott jogi személyre, hanem a normatív feltételek teljesítése esetén a nyilvántartásba vétellel biztosítania kell a jogi létezés lehetőségét. A jogi személy létrejötte ugyanis két mozzanatból áll: az alapítóknak vagy tagoknak az alapításra irányuló szándéka egy létesítő okiratban kell, hogy kifejezést nyerjen; ehhez járul (második feltételként) az állami nyilvántartásba vétel.

A törvény a létesítés szabadságára vonatkozó szabályok között rendelkezik arról, hogy a jogi személyek alapítói vagy tagjai nem csupán a jogi személy létesítésének tényéről dönthetnek szabadon, hanem a jogi személyre vonatkozó szabályokat is szabadon állapíthatják meg, és ennek keretében a jogszabályi rendelkezésektől is eltérhetnek. Az eltérést engedő szabályozás nemcsak azt fejezi ki, hogy a jogi személyek létesítése és működtetése is a magánjogi jogalanyok magánautonómiája körébe tartozó kérdés, de azt is lehetővé teszi, hogy a jogi személyeket létrehozó személyek a lehető leginkább az igényeiknek megfelelően alakíthassák ki a jogi személy működési szabályait.

2. Természetes ugyanakkor, hogy a jogi normáktól való eltérés lehetősége nem lehet korlátlan. Van a szabályozásnak olyan rétege, amely kívül esik az alapítók, illetve a tagok autonómiáján, nem tartozik rendelkezési jogkörükbe. Nyilvánvaló, hogy ilyen kérdésekre az eltérő szabályozás lehetősége nem terjed ki. Ilyen például az egyes jogi személy típusok meghatározása vagy a jogi személyekkel kapcsolatos állami feladatok rögzítése. E szabályoktól a felek nyilván nem térhetnek el. Ezen túlmenően is vannak azonban olyan szabályai a jogi személyeknek, amelyek feltétlen érvényre juttatása valamilyen szempontból elengedhetetlen. A törvény ezeknél a szabályoknál rendelkezik az eltérés tilalmáról, és ilyen esetben a tilalom megszegése az eltérő rendelkezés érvénytelenségét vonja maga után.

Valószínűleg maximális törvényhozói előrelátás mellett sem lehet az eltérés valamennyi tilalmazott esetét megjelölni és minden feltétlen érvényesülést igénylő konkrét normát megfogalmazni. Ezért a törvény általános szabályban adja meg azokat a szempontokat, amelyek a jogszabálytól való eltérést egyedi tilalom nélkül is tiltottá teszik. Ilyen szempont az, ha a jogi normától való eltérés a jogi személy létesítő okiratának megalkotásában részt nem vevő személyek - ezen belül is a hitelezők és a jogi személy munkavállalói - jogait vagy érdekeit sértené. A magánjogi megállapodások általában nem járhatnak olyan eredménnyel, hogy harmadik, a megállapodásban részt nem vevő személy szenvedjen hátrányt. Különösen indokolt e szempont érvényesítése a jogi személyek esetében, ahol a jogi személlyel kapcsolatba kerülő kívülállók, például a hitelezők érdekeit sértené a jogi személy alapítóinak, tagjainak a jogi normától eltérő akaratnyilatkozata. A törvény védendő érdekként jelöli meg a kisebbség érdekeit is - amely nyilván azoknál a jogi személyeknél értelmezhető, ahol a jogi személynek van tagsága, és így létezhet kisebbség is. Elvileg ugyan e kisebbség részese az eltérés lehetőségét magában hordozó megállapodásnak, éppen kisebbségi státusza miatt azonban nincs abban a helyzetben, hogy saját érdekeit hatékonyan kikényszerítse. Végül a törvény általánosságban tiltja az eltérést az olyan normáktól, amelyek a jogi személyek törvényes működését hivatottak biztosítani. Mindezen esetkörökben csak olyan szabályokra kell gondolni, amelyek esetében az eltérés lehetősége egyáltalán felmerülhet, amelyek tehát elvileg az alapítók vagy tagok rendelkezési jogába tartoznak.

3. A kiindulópontjában és alapvetően eltérést engedő (diszpozitív) szabályozás az alkalmazás kezdeti szakaszában felvethet jogértelmezési problémákat, amelyeket végső soron majd a bírói gyakorlatnak kell megoldania. A törvény által választott szabályozási módszer biztosítja ugyanakkor a kellően rugalmas, az adott jogi személy (gazdasági társaság stb.) igényeinek leginkább megfelelő működési kereteket az alapítók, a tagok számára. Megnyit ez a törvényhozói módszer egy sor olyan lehetőséget, amelyekkel a kógens kiindulópontot választó eddigi szabályozás mellett az érdekeltek nem élhettek. A jogalkotó ugyanis nem képes előre látni, hogy a sok ezer jogi személy sok százezer döntési helyzetében hol szükséges és lehetséges biztosítani az eltérés lehetőségét, annak irányát, mértékét. Ezért a kógens kiindulópontot választó normatív rendszer óhatatlanul tömegesen elzárja az alapítók, a tagok autonóm döntési és cselekvési lehetőségét olyan esetekben is, amikor arra semmi szükség sincs, amikor a tilalmat sem a törvényes működési rend, sem a kisebbség védelme, sem a hitelezők és más harmadik személyek érdeke nem indokolja. Az ekként feleslegesen felállított törvényi tiltások elől menekülnek ki a felek az alapító ügyletből (tipikus esetben: a gazdasági társaságot alapító szerződésből), és „rejtik el” valóságos akaratukat - adott esetben teljesen indokolatlanul - mögöttes megállapodásokban: szindikátusi szerződésekben stb.

II. Fejezet

A létesítő okirat

1. A jogi személy létesítésére irányuló szándék kifejezése írásban, a létesítő okiratban lehetséges. A létesítő okirat a létesítés módja, az alapításban résztvevők száma, illetve a jogi személy típusa szerint különböző lehet, azonban a tartalmára nézve megállapíthatóak általánosan alkalmazható normák. A törvény felsorolja ezeket az általánosan kötelező tartalmi elemeket, és ezek közül többnek a részletes szabályait is itt adja meg.

A jogi személy nevére vonatkozó szabályokat a törvény egységesen kívánja rendezni, szakítva azzal a megoldással, amely szerint a szabályozás részben a Ptk.-ban, részben a cégjogi szabályokban jelent meg, de egyes jogi személyeknél teljesen hiányzott. A jogi személy nevének legfontosabb tulajdonságaként a megkülönböztető funkciót emeli ki a törvény, és ezt teszi a név kiválasztásának fő kritériumává. Ha a név nem rendelkezik e megkülönböztető funkcióval, akkor alkalmatlan arra, hogy a jogi személyt, mint önálló jogalanyt elkülönítse tagjaitól, illetve más jogi személyektől. A névkizárólagosság mellett megfogalmazza a törvény a névvalódiság és a névszabatosság követelményét is.

A jogi személy székhelyével kapcsolatban a törvény nem kívánja meg, hogy ott végezze a jogi személy a tevékenységét, vagy akár csak ügyintézési tevékenység folyjon ezen a helyen, hanem megelégszik azzal, hogy a székhely a jogi személy bejegyzett irodája, ahol csupán jogszabályban meghatározott iratok elérhetőségét kell biztosítani, illetve azt, hogy ezen a helyen a jogi személlyel kapcsolatba lehessen kerülni, a jogi személy részére küldött küldemények átvétele biztosított legyen.

A létesítő okiratban meg kell határozni a jogi személy célját vagy fő tevékenységét. A jogi személyek tevékenysége meglehetősen szerteágazó lehet, ezért a törvény nem kívánja meghatározni e tevékenységek körét, csak azt kívánja egyértelművé tenni, hogy minden olyan tevékenység szóba jöhet, amit jogszabály nem tilt, illetve nem korlátoz. Ez a szabály kapcsolódik a jogi személy alapításának szabadságához is, hiszen az ilyen tágan meghatározott tevékenység előfeltétele az alapítás szabadságának. Ugyanakkor a jogi személy tevékenysége bizonyos típusú jogi személyek esetén jogszabályi korlátozás alá eshet azért, mert egy-egy típus szabályai valamilyen tevékenységre kerülhetnek kialakításra. Így például egyesület elsődlegesen üzletszerű gazdasági tevékenység végzésére nem hozható létre, míg a gazdasági társaságok tipikusan ilyen tevékenység végzésére jönnek létre.

2. A létesítő okirat egyik legfontosabb kötelező eleme a jogi személy létesítéséhez az alapító, illetve a tagok által biztosítandó vagyoni hozzájárulás meghatározása. A szabály általánosságban kimondja, hogy mindenki, aki jogi személy alapításában részt vesz vagy később olyan módon szerez tagsági jogokat, hogy nem már létező tagsági viszony alanyává válik jogátszállás útján (pl. új részvények forgalomba hozatalával történő alaptőke-emelés történik), köteles vagyoni hozzájárulást teljesíteni a jogi személy részére. A vagyoni hozzájárulás kötelezettsége azon alapszik, hogy a magánjogi jogalanyok, így a jogi személyek is a gazdasági forgalomban vesznek részt, aminek előfeltétele, hogy rendelkezzenek vagyonnal. Egy jogi személy csak úgy tud eleget tenni a vagyoni viszonyok keretei között vállalt kötelezettségeinek, ha rendelkezik saját vagyonnal. A jogi személy alapítása során ez a vagyon csak az alapítóktól, illetve a tagoktól származhat, ezért mondja ki rájuk a vagyoni hozzájárulás kötelezettségét a törvény.

A vagyoni hozzájárulás sajátossága, hogy az végleges vagyonátengedést jelent: az, aki a vagyoni hozzájárulást szolgáltatta, általában nem követelheti, hogy a jogi személy a vagyoni hozzájárulást vagy annak értékét részére adja ki. Számol a törvény azzal a lehetőséggel is, hogy egyes jogi személy típusoknál a speciális szabályok kivételesen mellőzhetik a vagyoni hozzájárulás kötelezettségét. Annak érdekében, hogy ilyenkor is legyen vagyoni fedezet a jogi személynek a gazdasági forgalomban való részvétele mögött, a törvény a tagok, illetve alapítók helytállási kötelezettségét mondja ki az ilyen esetekre. A helytállási kötelezettség kifejezés használatával a törvény arra kíván utalni, hogy e kötelezettség alanya nem valamilyen elmarasztalható, felróható magatartás szankciójaként köteles teljesíteni a jogi személy által nem teljesített tartozást, hanem pusztán fedezetet kíván teremteni a törvény e kötelezettség előírásával. A minél teljesebb fedezet megteremtésével függ össze az, hogy több személy esetén a helytállási kötelezettség egyetemleges.

A törvény az általános szabályok között rendezi a vagyoni hozzájárulások fajtáira vonatkozó szabályokat is, hiszen mindegyik jogi személy típusnál elképzelhető, hogy az alapítók vagy tagok pénzzel, illetve nem pénzbeli vagyoni hozzájárulással vesznek részt a jogi személy vagyonának megteremtésében. Annak érdekében, hogy a nem pénzbeli vagyoni hozzájárulás reális vagyont jelentsen, szükséges meghatározni azt is, hogy mi lehet ilyen vagyoni hozzájárulás. A törvény általános szabályként dolog tulajdonjogának, illetve vagyoni értékű jognak az átruházását teszi lehetővé.

A nem pénzbeli vagyoni hozzájárulások esetén kérdéses lehet e vagyoni hozzájárulás értékének meghatározása. A törvény abból indul ki, hogy az értéket a létesítő okiratban kell meghatározni, azonban, ha utóbb az derülne ki, hogy a ténylegesen szolgáltatott érték elmarad a létesítő okiratban meghatározottól, akkor a nem pénzbeli hozzájárulást szolgáltató tag vagy alapító köteles pénzben kiegészíteni a szolgáltatott értéket a létesítő okiratban vállalt értékre. Az ezzel kapcsolatos igényt a jogi személy érvényesítheti a nem pénzbeli vagyoni hozzájárulás szolgáltatásától számított ötéves határidőn belül.

A törvény általános szabályként kizárólag részvénytársaságok esetén teszi lehetővé a tagsági jogokról értékpapír kibocsátását.

III. Fejezet

A jogi személyek nyilvántartása

A törvény a jogi személyek létesítéséről szóló fejezetben egyértelművé teszi, hogy a jogi személy az állam általi nyilvántartásba vétellel jön létre. A nyilvántartás alapvető, elvi jelentőségű anyagi jogi szabályainak meg kell jelenniük a kódexben, míg a nyilvántartás vezetésének eljárási szabályainak a nyilvántartási jogszabályban van a helyük. Az anyagi jogi szabályok sorában a törvény egyértelművé teszi, hogy kinek a kötelessége a jogi személy nyilvántartásba vételének kezdeményezése. Erre egységesen a jogi személy képviseletére kijelölt személyt kötelezi, amit azért tehet meg, mert a létesítő okiratban meg kell jelölni a jogi személy első vezető tisztségviselőjét, aki a jogi személy képviseletére is jogosult, tehát mindenképpen lesz a jogi személy nevében a bejegyzési kérelem benyújtására jogosult személy. Abban az esetben, ha a bejegyzési kérelem benyújtására kötelezett személy e kötelezettségének teljesítését elmulasztja, ezzel megakadályozza a jogi személy létrejöttét, ami kívülállókkal szemben - éppen azért, mert a jogi személy ilyen esetben nem jön létre - nem okoz problémát, viszont a jogi személy alapítóival, tagjaival szemben felelősséget keletkeztet, hiszen a mulasztás akadályozza e személyeknek a létesítő okiratban kifejtett akarata érvényesülését.

A törvény meghatározza a nyilvántartás működésének legfontosabb alapelveit: az okirati elvet, a közhitelesség és nyilvánosság elvét. A közhitelességről szólva annak deklarálásán túl annak tartalmát is igyekszik kibontani, amikor arról rendelkezik, hogy a nyilvántartásba vett adatokat és tényeket fennállónak és valósnak kell tekinteni, illetve ezeket mindenki által ismertként kell kezelni, és a jogi személy jóhiszemű személyekkel szemben nem hivatkozhat arra, hogy valamely általa bejelentett adat nem felel meg a valóságnak.

A törvény nem tartalmaz rendelkezést a jogi személyek nyilvántartásának szervezeti kereteire vonatkozóan, de azt a jogi személy létesítésének szabadságára vonatkozó szabályok között egyértelművé teszi, hogy minden jogi személy nyilvántartását bíróság vezeti.

A közzétételi kötelezettségnek fő szabályként a Cégközlönyben történő közzététellel kell eleget tenni.

IV. Fejezet

A jogi személy létesítésének érvénytelensége

Bár a jogi személyek az alapítók akaratnyilatkozata alapján jönnek létre, amely akaratnyilatkozatokra - tágan értelmezve - alkalmazhatóak lennének a szerződés érvénytelenségének szabályai, ezt a megoldást mégsem lehet minden megszorítás nélkül alkalmazni. A jogi személy a közhiteles nyilvántartásba vétel után úgy jelenik meg a nyilvánosság, a forgalom többi szereplője előtt, mint létező jogalany, amely az általa vállalt kötelezettségek hordozója lehet. Ha az érvénytelenség következtében visszaható hatállyal, az akaratnyilatkozat időpontjától megtagadnánk a joghatást a jogi személy létesítő okiratától, akkor a gazdasági forgalom résztvevői viselnék annak kockázatát, hogy a jogi személy a bejegyzés ellenére sem tekinthető létrejöttnek, nem minősül jogalanynak. A törvény e helyzet elkerülése érdekében tartalmaz speciális szabályokat a jogi személy létesítésének érvénytelenségével kapcsolatban. A szabályozás különbözik a jogi személy nyilvántartásba vétele előtt, illetve az azt követő időben.

Addig, amíg nincs bejegyezve a jogi személy, a létesítő okirat érvénytelenségére a szerződések érvénytelenségének szabályait lehet alkalmazni, tehát a megtámadási és semmisségi okok egyaránt figyelembe vehetőek. Ha ebben az időszakban derül ki az, hogy a létesítő okirat érvénytelen, ennek az a szükségszerű következménye, hogy elmarad a jogi személy bejegyzése, és így létre sem jön a jogi személy. Ez nyilván nem okoz a forgalom résztvevőinek elfogadhatatlan kockázatot, hiszen a bejegyzést megelőzően nem számíthatnak arra, hogy egy szabályszerűen megalakult jogi személlyel kerülnek kapcsolatba.

A nyilvántartásba vételt követően azonban változik a helyzet. Ilyenkor már nem megengedhető az, hogy a korábban bejegyzett jogi személyt töröljék a nyilvántartásból pusztán a létesítő okirat érvénytelenségére hivatkozással, és olyan helyzetet teremtsenek, mintha a jogi személy létre sem jött volna. Ez azonban nem jelenti azt, hogy a jogsértő létesítő okirat hibája véglegesen orvoslást nyerne a bejegyzéssel. Ha ugyanis a létesítő okiratba foglalt valamely rendelkezés jogszabályba ütközik, akkor a törvényes működés kikényszerítésére rendelkezésre álló eszközöket lehet igénybe venni, amelyek - törvényességi felügyeleti intézkedésen keresztül - elvezethetnek a jogi személy megszűnéséhez is, de ez esetben a megszűnéshez a hitelezői igények kielégítését szolgáló eljáráson keresztül jut el a jogi személy, vagyis nem csorbulnak a kívülállók, elsősorban a hitelezők jogai.

A jogi személy nyilvántartásba vételéhez, mint határvonalhoz igazodó eltérő szabályozás a létesítő okirat módosítása esetén is alkalmazható. Addig, amíg a módosításon alapuló változásokat nem jegyzik be a nyilvántartásba, a módosítást tartalmazó nyilatkozat érvénytelenségére a szerződés érvénytelenségének szabályai alkalmazhatóak azzal, hogy az érvénytelennek bizonyult módosítás nem jegyezhető be, a bejegyzés után viszont a változásokat már nem lehet törölni a módosítás érvénytelenségére hivatkozással, hanem csak a törvényes működés kikényszerítése - és ennek során, végső eszközként a jogi személy jövőre nézve történő megszüntetése - jöhet számításba.

III. CÍM

A JOGI SZEMÉLY SZERVEZETE ÉS KÉPVISELETE

V. Fejezet

A jogi személy tagjainak vagy alapítóinak döntéshozatala

1. A jogi személy olyan szervezet vagy vagyontömeg, amely saját akaratképzésre, illetve akaratnyilatkozat megtételére természetszerűleg nem képes, ezért szükséges annak szabályozása, hogy ki, milyen szervezeti keretek között hozhat a jogi személynek betudható döntést, illetve ki jogosult e döntéseket a külső jogviszonyokban jognyilatkozatokká transzformálni, vagyis a jogi személyt képviselni.

A törvény a jogi személy döntéshozatali rendjében különbséget tesz a jogi személy tagjainak, illetve tagság nélküli jogi személy esetén az alapítóknak a döntései, valamint a jogi személy folyamatos működtetése, irányítása során szükséges ügyvezetési döntések között.

Az általános szabályok között nem lehetséges a tagok vagy alapítók számára fenntartott döntéshozatali jogköröket, kizárólagos hatásköröket meghatározni, mert ezek jogi személy típusonként jelentősen változhatnak. Az azonban egyértelmű, hogy a tagok, illetve az alapítók olyan stratégiai döntéseket hozhatnak meg, amelyek nem igénylik a jogi személy ügyeiben való napi részvételt, hiszen a tagok vagy alapítók döntéshozatalára hivatott testületek nem állandóan működő szervek, azokra operatív irányítási jogköröket telepíteni indokolatlan lenne.

A tagok, alapítók döntéshozatala vagy a tagok, alapítók összességéből álló testületben, vagy - ha a nagy létszám vagy más ok miatt egy ilyen testület nem lenne képes hatékonyan működni - a tagok, alapítók által választott küldöttekből álló testületben történik oly módon, hogy a döntéshozó testület ülést tart, vagy ülés tartása nélkül dönt.

2. A döntéshozó szervtől akkor várható, hogy jól megalapozott döntéseket hozzon, ha a résztvevőknek módjuk van az ülésen eldöntendő kérdésekhez kapcsolódó információkat előzetesen beszerezni, azokat feldolgozni, és a döntésre felkészülni. Ehhez - az ülést érintő technikai részleteken (időpont, helyszín) túl - ismerniük kell a napirendre kerülő kérdéseket is. A törvény a gyakorlatban felmerült problémákra reflektálva normatív módon határozza meg azt, hogy a napirendi pontokat milyen részletességgel kell a döntésben résztvevőkkel ismertetni.

A jogi személyek rugalmas működésének biztosítása érdekében a nem szabályosan összehívott ülést sem akarja a törvény teljes egészében megfosztani a döntéshozatal lehetőségétől. Erre azonban csak akkor kerülhet sor, ha a fentebb említett szempontok nem sérülnek, vagyis a döntésben való részvételre jogosultak egyike sem találja úgy, hogy az összehívás módja akadályozná őt álláspontja megalapozott kialakításában, és ezért hozzájárul az egyébként szabálytalanul összehívott ülés megtartásához és az ott történő döntéshozatalhoz. Természetszerűleg az itt jelzett kivétel csak az ülés megtartására vonatkozik, és a döntéseket az így megtartott ülésen is az általános szabályok szerint hozhatják meg a résztvevők.

A törvény a tagok, illetve alapítók döntéshozó testületének ülését akkor tekinti akaratképzésre alkalmas fórumnak, ha azon a döntésre jogosultak meghatározott hányada részt vesz. A határozatképességet a leadható szavazatok többségének gyakorlására jogosult tagok, illetve alapítók részvételéhez köti azzal, hogy ha valaki nem gyakorolhatja szavazati jogát, akkor az ő szavazatait a határozatképesség számításánál is figyelmen kívül kell hagyni. A többség képviselete határozatképessé teszi az ülést, ahol azonban a határozatképesség megállapításakor figyelembe vett szavazatok többségével lehet döntést hozni. Ebből az következik, hogy végső soron az összes szavazathoz viszonyított kisebbség is hozhat döntést a jogi személy nevében, de csak úgy, ha a részvétel lehetősége mindenki számára nyitott volt.

A törvény meghatároz néhány olyan esetet, amikor az egyébként szavazásra jogosult személy nem gyakorolhatja szavazati jogát. Ezek olyan tényállások, amelyek mellett a személyes érdekeltség miatt nem várható az, hogy a tag vagy alapító kizárólag a jogi személy érdekei alapján alakítsa döntését, és ezért a szavazásban való részvétele torzítaná a szavazás eredményét, az ilyen szavazatok nem lennének alkalmasak a jogi személy akaratának megjelenítésére.

Szükséges meghatározni, hogy a szavazati arányokra vonatkozó rendelkezések mennyiben diszpozitívak. Az egyhangúságot előíró normák eltérést nem engednek. A törvény csupán a legkritikusabb kérdésekben ír elő egyhangúságot, ezektől a tagok és az alapítók nem térhetnek el. Szintén nem teszi lehetővé a törvény, hogy az egyszerű szótöbbséget előíró rendelkezésektől a tagok és az alapítók lefelé eltérjenek, azaz ennél kisebb szavazati arányt írjanak elő. Ez ugyanis logikailag kizárt: ha például 40%-kal meg lehetne hozni egy döntést, akkor ugyanabban a kérdésben két érvényes határozat is születhetne. Egyértelmű, hogy amikor a törvény egyszerűszótöbbségnél magasabb, de nem egyhangú szavazati arányt ír elő, akkor ettől lefelé eltérni kizárólag egyszerű szótöbbségig lehet.

A törvény általános szabállyá teszi az ülés tartása nélkül történő határozathozatalt, mivel ez valamennyi jogi személy típus esetén megfelelő lehetőséget teremt a hatékony döntéshozatalhoz.

VI. Fejezet

A jogi személy ügyvezetése

Az ügyvezetés a jogi személy ügyeiben való olyan döntések meghozatalát jelenti, amelyek egyrészt nem tartoznak az alapítók vagy a tagok döntési jogkörébe, másrészt viszont a jogi személy irányításával függenek össze. Egy jogi személy tevékenysége során számtalan döntés születhet, de azokat nem lehet teljes mértékben az ügyvezetés körébe sorolni, hiszen akkor az ügyvezetésre hivatott személyek nem lennének képesek megfelelni feladatuknak, nem tudnák személyesen ellátni a rájuk rótt kötelezettségeket. Annak eldöntése, hogy melyek az irányítás körbe tartozó döntések, különösen a felelősségi kérdéseknél jutnak jelentőséghez. Olyan tevékenység elmulasztásáért vagy hibájáért, amely nem sorolható az ügyvezetés körébe, nem vonhatók felelősségre az ügyvezetésre hivatottak.

Az ügyvezetési döntések meghozatalára a jogi személy vezető tisztségviselői jogosultak. Mivel ők nem szükségszerűen érintettek vagy érdekeltek a jogi személy működésében, ezért szükséges annak kimondása, hogy ügyvezetési tevékenységük során a vezető tisztségviselők a jogi személy érdekeinek megfelelően kötelesek eljárni. E kötelezettségük megszegése a jogi személlyel szembeni kártérítési felelősséggel jár, és mivel a vezető tisztségviselő és a jogi személy közötti viszony a felek akaratán alapul - még ha a jogviszony létesítése nem is feltétlenül a klasszikus szerződéskötési szabályok szerint történik -, a szerződésszegésért való felelősség szabályait kell alkalmazni. Az itt szereplő felelősségi szabály csak a jogi személy és vezető tisztségviselője közötti belső viszonyra vonatkozik. Ha a vezető tisztségviselő a jogi személy ügyében eljárva harmadik személynek okoz kárt, ezt a kívülálló vonatkozásában a jogi személy által okozott kárnak kell tekinteni, és ekként kell levonni jogkövetkezményeit azzal, hogy a jogi személy utóbb igényelheti a vezető tisztségviselőtől a harmadik személynek megtérített kár részére történő megtérítését, amennyiben ennek a belső jogviszonyban megvannak a feltételei.

A törvény rendelkezik a vezető tisztségviselői megbízatás keletkezésének és megszűnésének polgári jogi szabályairól. Mivel a vezető tisztségviselőknek személyesen eljárva kell döntéseket hozniuk, illetve a jogi személyt képviselniük, a törvény - a további közvetítések elkerülése érdekében - abból indul ki, hogy a vezető tisztségviselőnek e feladatok ellátására alkalmas, természetes személynek kell lennie. Ha egyes jogi személy típusoknál megengedett, hogy jogi személy legyen vezető tisztségviselő, akkor is ki kell jelölni azt a természetes személyt, aki személyesen eljárva a vezető tisztségviselők feladatait teljesíteni tudja.

A törvény a közérdek védelmében meghatároz olyan eseteket, amelyekben kizárt az, hogy valaki vezető tisztségviselői pozíciót töltsön be. Ezek az esetkörök jelentős részben a társasági jogi szabályozás általánosításával kerültek meghatározásra, mert nemcsak gazdasági társaságoknál, hanem minden jogi személynél indokolt kizárni az irányításból olyan személyeket, akik szabadságvesztés büntetés hatálya alatt állnak, vagy akiket büntető ítéletben eltiltottak a vezető tisztségviselői foglalkozástól vagy olyan tevékenységtől, amelyet a jogi személy végez.

Új eleme a szabályozásnak, hogy feltételezi: nemcsak büntető eljárásban lehet valakit eltiltani a vezető tisztségviselői tevékenységtől, hanem más eljárás keretei között - például felszámolási eljárás vagy e célból kidolgozandó speciális eljárás során - is. Ha bevezetésre kerülnek ilyen eljárások, akkor az ezek során eltiltott személyek sem tölthetnek be vezető tisztségviselői pozíciót.

Sajátos problémát okoz a jogi személy tevékenységében végső soron érdekelt tagok, illetve alapítók és a jogi személyt irányító vezető tisztségviselők közötti információs aszimmetria. A jogi személy ügyeiről a vezető tisztségviselők rendszeresen hozzájutnak mindenféle információhoz, míg a tagok vagy alapítók - bár a legfontosabb, stratégiai jelentőségű döntések az ő kezükben vannak, továbbá az ügyvezetés ellenőrzését is el kell látniuk - nem szükségszerűen rendelkeznek a szükséges ismeretekkel. Ezt az aszimmetrikus helyzetet a törvény úgy kívánja áthidalni, hogy a vezető tisztségviselőket kötelezi a tagok, illetve alapítók által kért információk kiadására. Ezzel párhuzamosan érvényesül a vezető tisztségviselőknek a jogi személy titkai - elsősorban üzleti titkai - megőrzésére vonatkozó kötelezettsége, amit úgy lehet összehangolni a tagok és alapítók információs igényével, ha az információt csak az üzleti titkok sérelme nélkül, a rendeltetésének megfelelő felhasználás céljára kell kiadni, egyéb esetekben pedig az információszolgáltatás megtagadható. Bár a jogi személyre vonatkozó bizalmas információkat a tagoknak és alapítóknak is titkosan kell kezelniük, annak elkerülése érdekében, hogy utóbb vitás lehessen a kiszolgáltatott információ jellege, a vezető tisztségviselők titoktartási nyilatkozat megtételéhez köthetik a tagok, illetve alapítók információval való ellátását.

VII. Fejezet

A jogi személy tulajdonosi ellenőrzése

A jogi személy ügyvezetését a jogi személy tagjai, illetve - tagság nélkül működő jogi személy esetén - alapítói ellenőrizhetik abból a szempontból, hogy az ügyvezetés a jogi személy érdekeinek megfelelően végzi-e irányító tevékenységét. Ezt az ellenőrzést a tagok és alapítók elláthatják saját maguk, közvetlenül. Számolni kell azonban olyan esetekkel is, amikor a tagok nagy száma, a jogi személy tevékenységében való érdekeltség csekély hányada, az információk, ismeretek hiánya miatt a tagok és alapítók nem lehetnek alkalmasak az ellenőrzés közvetlen gyakorlására. Ilyenkor mód van arra, hogy a tulajdonosi ellenőrzés megvalósítására elkülönült szervet hozzanak létre. Mivel az ilyen szerveknek minden jogi személynél alapvetően azonos a funkciója, a törvény a jogi személy ilyen típusú szervére vonatkozó szabályokat a jogi személyekre vonatkozó szabályozás általános részében helyezte el. Ez nem azt jelenti, hogy minden jogi személynél vagy akár csak a jogi személyek nagyobb hányadánál kötelező lenne a tulajdonosi ellenőrzés ellátására külön szerv felállítása, csupán arról van szó, hogy ha akár jogszabályi előírás folytán, akár az erre jogosultak döntése szerint szükség van ilyen szervre, akkor az fő vonalait tekintve minden jogi személynél azonos szabályok szerint működhet.

A törvény a tulajdonosi ellenőrzést végző szervet felügyelőbizottságként nevesíti, és azt háromtagú testületként írja le, azonban az eltérést engedő szabályozásnak megfelelően az ellenőrző szerv létszámát a felek alacsonyabban vagy magasabban is meghatározhatják.

A felügyelőbizottság tagjaira - a felügyelőbizottsági tagokkal szembeni követelményekre, a megbízatás keletkezésére és megszűnésére - a vezető tisztségviselőkre vonatkozó szabályokhoz hasonló rendelkezések érvényesülnek azzal a többlettel, hogy a felügyelőbizottsági tagok esetén biztosítani kell azt, hogy hatékonyan ellássák ellenőrző funkciójukat. Ehhez pedig függetlenségre, mindenekelőtt az ellenőrzöttektől való függetlenségre van szükség, hiszen függő helyzetben nem várható el az, hogy feltárják az ellenőrzött tevékenység esetleges hibáit, hiányosságait.

A felügyelőbizottság tevékenységét illetően a törvény kiemeli, hogy a tagok vagy alapítók döntéseinek előkészítése keretében a felügyelőbizottságnak meg kell vizsgálnia a tagok vagy alapítók elé kerülő javaslatokat, előterjesztéseket, és azokkal kapcsolatos álláspontjukat a döntésre jogosultakkal meg kell ismertetni. Ezen túlmenően azonban a felügyelőbizottság bármilyen más területen is vizsgálódhat, és a törvény biztosítja az ilyen vizsgálatokhoz szükséges jogosultságokat is a felügyelőbizottság tagjai számára. A felügyelőbizottság határozatait a jelenlévők szótöbbségével hozza, a létesítő okirat ennél alacsonyabb arányt nem írhat elő.

Mivel a felügyelőbizottság tagjai mások - a tagok és alapítók - számára, mások érdekében végeznek ellenőrzési tevékenységet, indokolt felelősségük kimondása, mert ezen a módon ösztönzést lehet biztosítani számukra a megfelelő eljárásra, illetve biztosítani lehet azt, hogy a felügyelőbizottságban végzett tevékenységük során hozott döntéseik következményeit viselniük kelljen. A felelősség - mivel a felügyelőbizottsági tagok tudatosan vállalt kötelezettségeinek megszegéséről van szó - a szerződésszegését való felelősség szabályai szerint alakul.

Mivel a felügyelőbizottság nem ügydöntő, intézkedésre jogosult szerv, a tevékenységével okozati összefüggésbe hozható károk kimutatása nehézségbe ütközhet, hiszen akár megfelelően végzi tevékenységét, akár nem, a kárt okozó magatartást valaki más, többnyire a vezető tisztségviselő követi el. Ugyanakkor minden olyan esetben, ha a felügyelőbizottság megfelelő ellenőrző tevékenységével a károkozás elhárítható lett volna, a felügyelőbizottsági tagok mulasztását is a bekövetkezett kár okaként lehet felfogni, és akár a vezető tisztségviselőkkel való közös károkozás is megállapítható lehet.

VIII. Fejezet

A jogi személy képviselete

1. Ahhoz, hogy egy jogi személy bekapcsolódhasson a vagyoni forgalomba, szüksége van arra, hogy legyen olyan személy, aki képviselőként a nevében olyan nyilatkozatokat tehet, amelyek joghatásai a jogi személynél jelentkeznek. Mivel ez az igény minden jogi személynél felmerül, indokolt a képviselet kérdését az általános szabályok között érinteni.

A képviseletnek két fajtáját különbözteti meg a törvény. Törvényes képviseletről van szó akkor, ha a képviseleti jog minden külön, erre irányuló cselekmény, nyilatkozat nélkül illet meg valakit. A jogi személyek törvényes képviselői a jogi személy vezető tisztségviselői. Vagyis, aki vezető tisztségviselője egy jogi személynek, az a törvény rendelkezésénél fogva jogosult e jogi személy képviseletére. Ha a jogi személynek több vezető tisztségviselője van, ezek önállóan gyakorolhatják a képviseleti jogot, tehát mindegyikük egyedül is tehet nyilatkozatot a jogi személy nevében.

A törvényes képviselők mellett lehetnek a jogi személy szervezetébe illeszkedő pozíciókhoz kapcsolódó képviseleti joggal rendelkező képviselők. Ezeket a pozíciókat már nem a törvény határozza meg, hanem rábízza a jogi személy létesítő okiratára vagy belső szabályzatára a kérdés rendezését. Ha ezek a dokumentumok megjelölnek ilyen pozíciót, akkor az ezt betöltő személy külön választás, kijelölés, felhatalmazás nélkül a jogi személy képviselője. A törvény - a korábbi szabályozást fenntartva - képviseleti joggal ruházza fel a jogi személy önálló jogalanynak nem minősülő szervezeti egységének vezetőjét a szervezeti egység tevékenységéhez szükséges körben.

A jogi személy szervezetén belüli képviseleti jogról van szó akkor is, ha az ügyvezetés a jogi személy munkavállalóit nem a jogi személy munkaszervezetében betöltött pozíciójuk alapján, hanem személy szerint jogosítja fel képviseletre. Ez a képviseleti jog nem lehet minden ügyre kiterjedő, hanem csak az ügyek meghatározott csoportjára szólhat, és nem lehet önálló képviseleti jog, hanem meg kell határozni más képviselőt, akivel együttesen gyakorolható.

A törvény nem szól a képviseletnek olyan fajtáiról, amelyek nem a jogi személy sajátosságaihoz kapcsolódnak. Ez azonban nem jelenti azt, hogy jogi személy esetében kizárt lenne például meghatalmazáson alapuló képviseleti jog létesítése.

2. A jogi személy működésének biztonsága szempontjából fontos lehet, hogy a képviselő csak olyan nyilatkozatokat tegyen a jogi személy nevében, amelyek megtételére a jogi személy belső szabályai feljogosítják. Ugyanakkor a jogi személlyel kapcsolatba kerülő más jogalanyok szempontjából a belső szabályok, a belső viszonyok vizsgálata rendkívül kockázatossá tenné a jogi személlyel való kapcsolatot. Ebben a konfliktusban a törvény aszerint tesz különbséget, hogy a jogi személyek nyilvántartásába bejegyzett képviselőről vagy nem ilyen képviselőről van szó. A közhiteles nyilvántartásba bejegyzett képviselő esetén a jogi személy nem hivatkozhat arra, hogy az ilyen képviselő valamely nyilatkozatot nem tehetett volna meg, hogy képviseleti joga korlátozott lett volna, vagy nyilatkozatához a jogi személy valamely szervének hozzájárulására lett volna szükség. Az ilyen képviselő esetén is lehet korlátozásokat, feltételeket előírni a képviseleti jog gyakorlásához, de ezek harmadik személyekkel szemben nem hatályosak, tehát a kívülállónak nem kell kutatnia, vizsgálnia, hogy vannak-e ilyen korlátozások. Más a helyzet akkor, ha a kívülálló tudott vagy kellő gondosság tanúsítása mellett tudnia kellett volna arról, hogy a képviselő képviseleti joga korlátozott, feltételhez, jóváhagyáshoz kötött. Ilyenkor a korlátozás a külső jogviszonyokban is hatályosul, és a jogi személy vitathatja saját képviselője nyilatkozatának érvényességét.

Ha a jogi személy nevében a nyilvántartásba be nem jegyzett képviselő jár el, akkor a vele kapcsolatba kerülő személyeknek minden esetben vizsgálniuk kell azt, hogy a képviselőként fellépő személy rendelkezik-e képviseleti joggal, és e jog milyen terjedelmű.

IX. Fejezet

A jogi személy szervezeti egységének jogalanyisága

Több jogi személy típusnál igény mutatkozik arra, hogy a jogi személy egyes szervezeti egységeit (például földrajzi területenként szerveződő egységeit) jogi személlyé lehessen nyilvánítani. A törvény ezt nem általános, minden jogi személyt megillető jogként szabályozza, hanem csak azzal a feltétellel teszi ezt lehetővé, hogy az adott jogi személy típusra vonatkozó törvényi szabályozás ezt megengedi. Ilyen megengedő szabályozás mellett a jogi személy a létesítő okiratában rendelkezhet arról, hogy mely szervezeti egységeit kívánja jogi személyként elismertetni. Ennek tartalmi feltétele, hogy a szervezeti egység rendelkezzen a jogi személy alapítóitól és magától a jogi személytől is elkülöníthető vagyonnal és szervezettel. Ilyennek hiányában a szervezeti egység nem lenne megkülönböztethető magától a jogi személytől, és önálló jogalanyként való működése sem lenne lehetséges.

Az önálló jogalanyként elismertetni kívánt szervezeti egységekre a jogi személyek általános szabályait alkalmazni kell, ami többek között azt jelenti, hogy a jogi személyek nyilvántartásába való bejegyzéssel jön létre az ilyen jogalany. Azt, hogy a szervezeti egység nem önálló jogi személy típus, jelzi az a körülmény, hogy a szervezeti egység elkülönült vagyonából ki nem elégíthető hitelezői követelésekért a jogi személy köteles helytállni. Ezt erősíti az a szabály is, amely kimondja, hogy a szervezeti egység megszűnése esetén a szervezeti egységet megillető jogok a jogi személyre szállnak át.

A szervezeti egység elkülönült vagyonára tekintettel a szervezeti egység hitelezői számára hátrányos lehet az, ha a szervezeti egység jogalanyiságának megszűntével a kötelezettségekért az egész jogi személy tartozik helytállni. Ilyen helyzet áll elő akkor, ha egy jól gazdálkodó, szilárd anyagi háttérrel rendelkező, önálló jogalanyiságú szervezeti egység jogalanyisága megszűnik, és kötelezettségeiért a gyenge anyagi helyzetben lévő, fizetési nehézségekkel küszködő jogi személy lesz köteles helytállni. Arra az esetre, ha ilyen változás a jogi személy döntése alapján következne be, a törvény hitelezővédelmi intézkedéseket ír elő.

Konfliktust okozhat az, ha olyan jogi személy megszüntetésére irányuló eljárás (felszámolás, végelszámolás) indul, amelynek van önálló jogalanyisággal rendelkező szervezeti egysége. A szervezeti egység ugyanis a jogi személy nélkül nem létezhet, ezért rendelkezik úgy a törvény, hogy ilyen esetben a szervezeti egység jogalanyisága megszűnik, és a szervezeti egység jogai és kötelezettségei is részévé válnak az egész jogi személy megszüntetésére irányuló eljárásnak.

IV. CÍM

A JOGI SZEMÉLY TÖRVÉNYES MŰKÖDÉSÉNEK BIZTOSÍTÉKAI

Fontos érdek fűződik ahhoz, hogy a jogi személyek a jogszabályok betartásával, törvényesen működjenek. Ennek biztosítására különböző jogi eszközök állnak rendelkezésre. A törvény ezek közül a jogi személyek szervezetéhez, működéséhez kapcsolódóakat szabályozza.

X. Fejezet

A jogi személy törvényességi felügyelete

A jogi személyek működése feletti általános törvényességi felügyeletet a nyilvántartást vezető bíróság látja el. Ez a megoldás szakít a jelenlegi helyzettel, amikor egyes jogi személyek - ráadásul éppen a civil szférát alkotó egyesületek és alapítványok - felett az ügyészség gyakorol törvényességi felügyeletet, míg más jogi személyek esetén a nyilvántartó bíróságra hárul ez a feladat. A törvény álláspontja szerint a nyilvántartó bíróság alkalmas a felügyelet ellátására minden jogi személy típus esetén.

A törvény meghatározza a törvényességi felügyelet tartalmát és terjedelmét, illetve jelzi, hogy milyen intézkedésig mehet el a nyilvántartó bíróság törvényességi felügyeleti jogkörében. A törvényességi felügyelet gyakorlásának részletes szabályait, valamint az eljárási szabályokat külön törvénynek kell rendeznie.

XI. Fejezet

A jogi személy határozatainak bírósági felülvizsgálata

Jelenleg több eltérő szabály is vonatkozik különböző jogi személyek határozatainak bíróság előtti megtámadására. A törvény álláspontja szerint ezek a szabályok egységesíthetők, és a jogi személyek általános szabályai között lehet rendezni azt, hogy milyen feltételek szerint lehet jogi személyek határozatainak bírósági felülvizsgálatát kérni. Egyértelművé teszi a törvény, hogy ez az intézmény nem a társasági döntéshozatal bírósági ítélettel való helyettesítését célozza, hanem kizárólag a határozatok jogsértő volta esetén vehető igénybe. A jogsértés fogalmát abban az értelemben tágan értelmezi a szabály, hogy a létesítő okiratba ütköző határozatot is felülvizsgálhatónak tartja ugyanúgy, mint a jogszabállyal ellentétes határozatokat. E körön kívül azonban a bíróság nem szólhat bele a társaság döntéseibe. Nem vizsgálhatja felül azok célszerűségét, gazdaságosságát, nem mérlegelheti a döntéshozatalban összeütköző érdekeket, csak azt ellenőrizheti, hogy a határozat nem jogsértő-e.

A határozat megtámadására irányuló eljárást a törvény a gazdasági társaságokra vonatkozó hatályos szabályok alapján modellezi, azzal az eltéréssel, hogy a perindítás szubjektív határidejének kezdő időpontjaként nem kizárólag a tudomásszerzést, hanem azt az időpontot jelöli meg, amikor a kellő körültekintéssel eljáró jogosult tudomást szerezhetett volna a határozatról, a jogvesztő határidőt pedig hosszabb időtartamban határozza meg, hiszen a szigorúbban meghatározott szubjektív határidő amúgy is akadálya az indokolatlanul késedelmes megtámadásnak, viszont olyan esetekben, amikor a kellő körültekintéssel eljáró jogosultnak tudomására sem jut, hogy a jogi személy határozatot hozott, nem helyénvaló a megtámadási jogot túlzottan rövid idő elteltével megvonni.

A bíróság által hozható határozat továbbra sem terjedhet ki a jogi személy határozatának bíróság általi megváltozatására, azonban arra szükség lehet, hogy a bíróság elrendelje a jogi személy megfelelő szervének újabb határozathozatalát, ezért ezt a lehetőséget a törvény megadja a bíróságnak.

A jogi személy határozatának megtámadása iránti perben hozott ítélet személyi hatályát a törvény csak akkor terjeszti ki a perben nem álló más megtámadásra jogosultra, ha a bíróság a határozatot hatályon kívül helyezte. Bárkinek a kérelmére történt is ez, a határozat nem hatályosulhat másokkal szemben sem: nem lehetséges az, hogy egy határozat csak bizonyos relációkban fejtse ki hatását, míg más személyek vonatkozásában nincs kötelező ereje. Nem indokolt azonban a személyi hatály kiterjesztése akkor, ha a bíróság a felperes keresetét elutasítja. Az, hogy egy felperes által felhozott okok alapján a bíróság nem találta jogsértőnek a jogi személy határozatát, még nem jelenti azt, hogy egy másik okra hivatkozással ne lehetne elérni a hatályon kívül helyezést.

Újdonság a törvény azon rendelkezése, hogy csekély mértékű jogsértés esetén, ha a határozat jogsértő jellege nem veszélyezteti a jogi személy jogszerű működését, a bíróság megteheti, hogy csak megállapítja a jogsértés megtörténtét, de mellőzi a határozat hatályon kívül helyezését. Ez lehetővé teszi a rugalmasabb jogalkalmazást, kevésbé avatkozik be a társaság ügyeibe, ugyanakkor mégis kifejezi a jogsértés miatti rosszallást.

XII. Fejezet

Állandó könyvvizsgáló

A törvény a törvényesség biztosítását szolgáló eszközként szabályozza a jogi személy állandó könyvvizsgálóját. Könyvvizsgáló alkalmazását nem teszi általánosan kötelezővé, a szabályozás arra az esetkörre vonatkozik csupán, amikor a jogi személy más jogszabályban előírt könyvvizsgálói feladatok ellátására vagy esetleg jogszabályi kötelezés nélkül is állandó jelleggel veszi igénybe könyvvizsgáló tevékenységét. Ilyen esetben e könyvvizsgálónak széles körű ellenőrzési jogokat kell biztosítani feladata hatékony megvalósítása érdekében. Ha ellenőrzése során a jogi személy vagyonának jelentős csökkenését vagy a vezető tisztségviselők, felügyelőbizottsági tagok felelősségét megalapozó körülményeket észlel, azt elsősorban a társasági döntéshozatal keretében kell megkísérelni rendezni, ennek elmulasztása esetén viszont a könyvvizsgáló kötelezettsége a törvényességi felügyeletet ellátó nyilvántartó bíróság értesítése. Természetesen a könyvvizsgálói működés részletes szabályairól továbbra is külön jogszabályok rendelkeznek.

V. CÍM

A JOGI SZEMÉLY ÁTALAKULÁSA, EGYESÜLÉSE, SZÉTVÁLÁSA ÉS JOGUTÓD NÉLKÜLI MEGSZŰNÉSE

XIII. Fejezet

Átalakulás, egyesülés, szétválás

1. A törvény az általános szabályok között rendezi a jogi személyek átalakulásának, egyesülésének és szétválásának azokat a kérdéseit, amelyek minden jogi személy típusnál azonos módon vetődnek fel. Ez nem jelenti azt, hogy a szabályozás általánosságban megengedné minden jogi személy számára bármilyen irányban a státuszváltozást. Arról, hogy egyes jogi személy típusok milyen más jogi személlyé alakulhatnak át, illetve milyen jogi személyekkel vagy milyen jogi személyekké való szétválásuk lehetséges, az adott típusra vonatkozó szabályoknak kell rendelkezniük. Ennek megfelelően tehát az általános szabályok akkor kerülnek alkalmazásra, ha valamely jogi személy - a rá vonatkozó szabályok figyelembe vételével - átalakulást, egyesülést vagy szétválást határoz el.

A törvény az eddig használt terminológiától eltérően az átalakulást nem a típusváltás, egyesülés és szétválás gyűjtőfogalmaként használja, hanem átalakulás alatt kizárólag a jogi személy típusának megváltoztatását érti, amely úgy megy végbe, hogy az átalakuló jogi személy megszűnik, és általános jogutódjaként létrejön egy új típusú jogi személy. A legegyszerűbb esetben a jogutód jogi személynek ugyanazok a tagjai lesznek, mint a jogelődnek, és a vagyona is megegyezik a jogelődével, ez azonban nem szükségszerű, mert az átalakulás során mind a tagság, mind a vagyon változhat - akár negatív, akár pozitív irányban.

Mivel az átalakulás minden esetben új jogi személy létrejöttét is jelenti, az átalakulásra az alapítás szabályait is alkalmazni kell, mégpedig azon jogi személy alapítási szabályait, amelyik típusba a jogutód társaság tartozik. Ha például a jogutód jogi személyre vonatkozóan a jogszabályok előírják a jegyzett tőke minimális összegét, akkor az átalakulás csak azzal a feltétellel lehetséges, hogy a jogi személy rendelkezik az előírt mértékű vagyonnal.

A törvény nem engedi meg az átalakulást olyan esetekben, amikor ezen az úton valamilyen kötelezettség teljesítése, felelősség viselése alól mentesülnének a tagok, az alapítók vagy a jogi személy, illetve, amikor a jogi személy helyzete egyébként összeegyeztethetetlen lenne az átalakulással. Az átalakulás jogutódlással történő megszűnést jelent, ezért a jogutód nélküli megszűnéshez vezető eljárások folyamatban léte alatt átalakulásról nem lehet szó.

A törvény megadja az átalakulási folyamat legfontosabb szabályait, amelyek az egyes jogi személyekre vonatkozóan további részletekkel egészülhetnek ki az adott jogi személy típusra vonatkozó szabályozás során. Az átalakulás a jogi személy státuszát érintő, alapvető kérdés, ezért ez a döntés nem tartozhat az ügyvezetési döntések körébe, a döntést a tagok vagy alapítók hozhatják meg az átalakuló jogi személyre vonatkozó szabályok szerint. A döntéshozatal két lépcsőben történik: először az átalakuló jogi személy az átalakulás kezdeményezéséről határoz, és miután e döntés nyomán tisztázódik az, hogy ki marad az átalakulással létrejövő jogi személy tagja, illetve milyen vagyonnal, milyen feltételek szerint alakulhat meg a jogutód, lehet dönteni magáról a tényleges átalakulásról. Az átalakulás részletes feltételeinek kidolgozása az átalakuló jogi személy ügyvezetésének feladata. E feltételeket az ügyvezetés az átalakulási tervben foglalja össze, és a tagok vagy alapítók az átalakulási terv elfogadásával határozzák el az átalakulást.

A törvény elismeri a tagsággal rendelkező jogi személyek tagjainak azt a jogát, hogy szabadon válasszák meg, milyen típusú jogi személy tagjai kívánnak lenni, és ezért megadja számukra a döntési lehetőséget abban a kérdésben, hogy az átalakulással létrejövő jogi személyben fenn akarják-e tartani a jogelőd jogi személyben fennálló tagságukat. Ha a tag az átalakulás tervezett feltételeinek ismeretében nem kíván az átalakulásban részt venni, akkor lehetősége van arra, hogy még olyan jogi személyek esetén is megszüntesse a tagsági viszonyát, ahol erre egyébként nem lenne lehetősége. A tagsági viszony megszűnésének időpontja az átalakulás nyilvántartásba vétele. Ha valamilyen oknál fogva ez elmarad, akkor a tagsági viszony megszüntetésére sem kerülhet sor az átalakulásra tekintettel. Ha valamelyik tag nem kíván az átalakulás részese lenni, a jogi személy köteles a tagjával elszámolni, a tagsági részesedés értékét részére kifizetni. Mivel a kifizetés a jogi személy vagyonából történik, ezért ez megváltoztatja az átalakulás feltételeit, amit az átalakulási tervben is át kell vezetni, és a kimaradó tagok figyelmen kívül hagyásával kell az új jogi személyt megalkotni.

A jogi személy átalakulása megváltoztathatja a jogi személy tartozásaiért fennálló helytállási kötelezettségek rendszerét, illetve módosíthatja a jogi személy rendelkezésére álló vagyont, ezért komolyan érintheti a jogi személy hitelezőinek érdekeit. Erre figyelemmel épít be a törvény hitelezővédelmi intézkedéseket az átalakulás folyamatába.

Az átalakulás szükségszerűen egy jogi személy megszűnését és egy új jogi személy létrejöttét jelenti. Mindkét esemény a jogi személyek nyilvántartásába való bejegyzéshez kötött. A két bejegyzés azonos időbeli hatállyal történik: a jogelőd jogi személy akkor szűnik meg, amikor a jogutód létrejön. Sem átfedés a két jogi személy működési idejében, sem pedig szünet a kettő között nem lehetséges.

2. A gyakorlatban bármely jogi személy típusba tartozó jogi személy esetén felmerülhet az igény arra, hogy más jogi személlyel egyesüljön. Ez kétféleképpen történhet: vagy úgy, hogy az egyesülésben részt vevő valamelyik jogi személy megmarad, és ő lesz az egyesülésben részt vevő másik vagy többi jogi személy jogutódja, vagy úgy, hogy a résztvevők mindegyike megszűnik, és a jogutód egy újonnan létrejövő jogi személy. Az első esetet nevezzük beolvadásnak, a másodikat összeolvadásnak. Ebben az értelemben az egyesülés tehát olyan gyűjtőfogalom, amely e két alesetet foglalja magában. A fogalom meghatározáson túl a törvény csak a döntéshozatali mechanizmust írja le, amely szerint az egyesülésről az érintett jogi személyek mindegyikének támogató döntést kell hoznia. Ezen túl azonban egy utaló szabály az átalakulás rendelkezéseinek megfelelő alkalmazását is előírja, valójában tehát az egyesülésre vonatkozó általános szabályok tágabb kört ölelnek fel.

3. A törvény általános szabályban definiálja a szétválás fogalmát is, amely aszerint, hogy a jogelőd társaság megmarad vagy megszűnik, az egyesüléshez hasonlóan kétféle lehet. A fogalomalkotást az bonyolítja, hogy szétválás esetén a jogutódok nemcsak újonnan létrejött jogi személyek lehetnek, hanem már létezők is. Szétválás tehát akár úgy is történhet, hogy egyetlen jogi személy sem szűnik meg, és egy új sem jön létre. Nyilvánvaló, hogy a beolvadásos szétválást nem lehet lebonyolítani annak a jogi személynek a hozzájárulása nélkül, amelyikbe a beolvadás történik; ezt a törvény az ilyen típusú szétválás előfeltételeként rögzíti.

Szétválás esetén speciális rendezést igényel a szétváló jogi személyt megillető jogok és kötelezettségek sorsa. Míg egyesülésnél elegendő az általános jogutódlás kimondása, addig a szétválás esetén a több jogutód léte komplikálja a helyzetet, mert több lehetőség is kínálkozik a jogelődöt megillető jogok és kötelezettségek telepítésére. A törvény az érintett felekre kívánja bízni a döntést ebben a kérdésben. A szétválási tervben lehet meghatározni, hogy az egyes jogok és kötelezettségek melyik jogutódra szállnak át. A szétválási tervből kimaradt kötelezettségek egyetemlegesen terhelik a jogutódokat, a jogosultságok pedig a vagyonmegosztás arányában. Hitelezővédelmi okokból egyetemleges a jogutódok helytállási kötelezettsége a jogelőd tartozásáért akkor is, ha a szétválási tervben kijelölt jogutód a rá rótt kötelezettséget nem teljesítette. Kiválás esetén a jogok és kötelezettségek megosztása során a megmaradó jogi személyt is jogutódként kell számításba venni. A szétválás általános szabályai kiegészülnek az átalakulás szabályaival, amelyek alkalmazását utaló szabály írja elő.

XIV. Fejezet

A jogi személy jogutód nélküli megszűnése

A törvény meghatározza azokat az okokat, amelyek bekövetkezte esetén minden típusú jogi személynél a jogi személy jogutód nélküli megszűnése következik be. Egyértelmű a szabályozásból, hogy a megszűnés - a keletkezéshez hasonló elvek alapján - a nyilvántartásból való törléssel következik be. A megszűnési ok bekövetkezte és a jogi személynek a nyilvántartásból való törlése között rendszerint valamilyen eljárás zajlik, amelynek célja a jogi személy vagyoni viszonyainak lezárása, a jogi személy tartozásainak kiegyenlítése, jogainak érvényesítése, és a hitelezők kielégítése után fennmaradó vagyon felosztása.

A törvény szerint a jogutód nélkül megszűnt jogi személy hitelezőinek kielégítése után megmaradó vagyon a jogi személy tagjait vagy alapítóit illeti olyan arányban, amilyen arányban a jogi személy részére ők vagy jogelődjük vagyoni hozzájárulást teljesítettek. Természetesen lehetnek olyan speciális jogi személy típusok, ahol ez a vagyonfelosztási módszer nem alkalmazható. Ezeknél a típusra vonatkozó szabályok között kell az eltérő rendelkezést kimondani.

A jogutód nélküli megszűnés esetén kérdés lehet, hogy hogyan alakul a megszűnt jogi személy tartozásaiért való helytállási kötelezettség. Mivel a jogi személy a tagjaitól elkülönült jogalany, amely saját maga, a saját vagyonával köteles helytállni a saját tartozásaiért, a megszűnés esetén az egyetlen adós szűnik meg, tehát a tagok vagy alapítók mögöttes felelősségének előírása nélkül nem marad olyan személy, akivel szemben a hitelező az igényét érvényesíthetné. Más a helyzet azonban olyankor, ha a jogi személy vagyonát a tagok vagy alapítók között felosztották, és csak később derül ki, hogy mégis volt a jogi személynek kielégítetlen tartozása. Ilyen esetben a tagok vagy alapítók olyan mértékig kötelesek helytállni ezért a tartozásért, amilyen mértékben részesedtek a jogi személy felosztott vagyonából. E szabály szerint tehát legfeljebb azt az összeget kell a hitelezői igényekre fordítani, amit a követelésnek a megszűnési eljárásban való érvényesítése esetén is erre fordítottak volna.

VI. CÍM

VÁLLALATCSOPORT

A törvény átemeli a Gt.-ből az elismert vállalatcsoportra vonatkozó szabályokat. A szabályozás alapvető logikáján a törvény nem változtat. A vállalatcsoportot a cégjegyzékbe be kell jegyeztetni, de maga a vállalatcsoport nem minősül önálló jogalanynak. Nem változik az uralkodó tagra vonatkozó szabályozás. Uralkodó tag az lehet, aki konszolidált éves beszámoló készítésére köteles. A számviteli törvény szerint erre az anyavállalat köteles. A törvény új szabályként rendezi, hogy több jogi személy is lehet a vállalatcsoport uralkodó tagja. Ebben az esetben azonban szerződésben kell meghatározni, hogy melyik jogi személy jogosult az uralkodó tagot megillető jogokat gyakorolni. Változtat ugyanakkor a törvény az ellenőrzött társaság szabályain. Míg a Gt. alapján a vállalatcsoportban kizárólag részvénytársaság és korlátolt felelősségű társaság vehetett részt, a törvény ezt kibővíti, és lehetővé teszi, hogy szövetkezet és egyesülés is részt vegyen tagként a vállalatcsoportban. További változás, hogy a törvény alapján ahhoz, hogy vállalatcsoport jöjjön létre, az szükséges, hogy az uralkodó tag mellett legalább három ellenőrzött tag vegyen részt az együttműködésben.

A törvény lényegét tekintve nem változtat a vállalatcsoport létrejöttére vonatkozó szabályokon. Ehhez a törvény alapján is uralmi szerződés megkötése szükséges, amelyben a felek meghatározzák a vállalatcsoport egészének egységes üzletpolitikáját. A szerződést a vállalatcsoportban résztvevő tagok legfőbb szerve hagyja jóvá háromnegyedes szótöbbséggel. A vállalatcsoport megalakulásáról két alkalommal közleményt kell közzétenni a Cégközlönyben. Változás, hogy a törvény nem kívánja meg az uralkodó szerződés tervezetének a közzétételét, csupán a szerződés megtekintésének a helyét és a hitelezőknek és a részvényeseknek szóló felhívást kell a közleménynek tartalmaznia.

A törvény megőrzi az ellenőrzött társaságok tagjainak és hitelezőinek a jogosultságait. Egyértelművé teszi, hogy a vállalatcsoport bejegyzésének előfeltétele, hogy a tagok és a hitelezők igényeivel kapcsolatban ne maradjon fenn vita. A bejegyzés feltétele tehát, hogy az igények kielégítésre kerüljenek, ennek hiányában pedig, hogy a jogvitában bíróság jogerősen elutasítsa a tagok és a hitelezők követeléseit. A vállalatcsoport bejegyzésének joghatása az, hogy a vállalatcsoportra és annak tagjaira nem alkalmazhatóak a minősített befolyással rendelkező tagokra vonatkozó rendelkezések, nevezetesen a hátrányos üzletpolitikai esetén fennálló helytállási kötelezettség.

A törvény nem változtat az uralkodó tag és az ellenőrzött tag ügyvezetése közötti viszonyra, a beszámolási kötelezettségre, a kisebbségvédelemre és a vállalatcsoport megszűnésére vonatkozó szabályokon. A törvény biztosítani kívánja a vállalatcsoport esetén a munkavállalói részvétel lehetőségét. Ennek eszköze, hogy a törvény meghatározott esetben lehetővé teszi, hogy az ellenőrzött tagok felügyelőbizottsága helyett a munkavállalók az uralkodó társaság felügyelőbizottságában vegyenek részt. Erre abban az esetben is lehetőséget teremt a törvény, ha az uralkodó tagnál felügyelőbizottság nem működött a vállalatcsoport létrejöttét megelőzően.

A törvény lényegét tekintve fenntartja a tényleges vállalatcsoportra vonatkozó hatályos szabályokat. Ha az uralmi csoportként történő működés feltételei fennállnak három éven át, bárki, akinek az uralmi szerződés hiánya jogi érdekét érinti, választása szerint kérheti, hogy a bíróság kötelezze a vállalatcsoportot az uralmi szerződés megkötésére, vagy alkalmazza az vállalatcsoportra vonatkozó szabályokat uralmi szerződés hiányában is.

MÁSODIK RÉSZ

EGYESÜLET

Az egyesület a magánjogi autonómia egyik legfontosabb biztosítéka; szerepe és jelentősége kiemelkedő a magántulajdonra épülő társadalmakban. Évtizedek nem kielégítő szabályozását (az 1989. évi II. törvény közjogi szemléletű jogi rendjét és a Ptk. néhány rendelkezését) követően a magánjogi egyesület valós és érdemi jogi rendezést kap a törvényben. A - jogi személyekre vonatkozó általános szabályokkal együtt - hetven paragrafus normái magánjogi szemléletű, kellően részletes szabályozást jelentenek, és nagyobb jogbiztonságot garantálnak.

VII. CÍM

AZ EGYESÜLET FOGALMA, LÉTESÍTÉSE, TAGSÁGA

1. Az egyesület személyek szabad akaratából létrejövő olyan jogi személy, amely tevékenységük koordinálásával valósítja meg a tagok közös célját. A hatályos szabályozást annyiban módosítja a törvény, hogy az egyesület definíciójában nem tekinti elengedhetetlen feltételnek az önkormányzatiságot. Számos egyesületi formánál mára túlhaladottá vált ugyanis az a követelmény, hogy csak az egyesület tagjai közül választható a jogi személy vezető tisztségviselője; ez ma már nem tekinthető olyan jellemző tulajdonságnak, amelyet a törvényi meghatározásban külön ki kellene emelni. A jogi személyiség elismeréséhez szükséges stabilitást elsősorban az egyesületi cél megvalósításnak tartós volta és folyamatossága adja meg. Az egyesület létét és működését a tagság jeleníti meg. Ezért fontos a tagság nyilvántartása. Az egyesület tagság nem vagyoni tagság; kivételesnek tekinthető, hogy bizonyos egyesületek (biztosítási vagy más vagyonkezelők) tevékenysége vagyonkezeléshez kapcsolódik. Az egyesületi vagyon védelmét szolgálja, hogy az egyesület nem lehet korlátlan felelősségű tagja más jogi személynek.

2. A törvény követi közelmúltunk hagyományát, és nem az engedélyezési rendszer, hanem a normatív rendszer alapján szabályozza a jogi személyként koncipiált egyesület létrejöttét. Ez a szabályozás nem érinti a személyek azon jogát, hogy jogi személyiség nélküli személyegyesüléseket hozzanak létre, és azokban fejtsenek ki tevékenységet. Az egyesületi tagság a magánszféra része és magánügy; ezért annak nyilvánosságra hozásáról az illető személy maga jogosult szabadon dönteni. Egyesületet legalább tíz (természetes vagy jogi) személy - írásba foglalt jognyilatkozattal, az alapszabály elfogadásával - hozhat létre. Az alapítás ügyletén alapuló jogi személy a bírósági nyilvántartásba vétel konstitutív aktusával jön létre. Az egyesület létesítésére egyébként a jogi személyek közös szabályait kell alkalmazni.

3. A hatályos szabályozással szemben a törvény deklarálja az egyesületi tag jogait és azt, hogy a tagokat egyenlő jogok illetik meg. Az egyes tagsági jogokat a törvény tematikus szerkesztéssel nevesíti, például a közgyűlés kapcsán. A szabályozás diszpozitív jellege megadja a tagoknak azt a szabadságot, hogy különleges jogállású tagsági viszonyt létesíthessenek: tiszteletbeli tagságot, támogató tagságot stb. hozhassanak létre. A tagsági jogokat a természetes személyek alapvetőn személyesen gyakorolhatják, de az alapszabály lehetővé teheti a tagsági jogok képviselő útján történő gyakorlását. Elvi jellegű magatartási szabály, hogy a tag az egyesület által képviselt értékeket nem veszélyeztetheti. Ez az elvárás lojalitást követel meg a tagtól az egyesület irányában. A törvény meghatározza az egyesületi tagsági viszony létrejöttének és megszűnésének eseteit. Külön törvény egyéb megszűnési okokat is előírhat, például a díjfizetés késedelme a tagsági viszony megszűnésével járhat. A tagsági viszony megszűnési módjai között különbséget tesz a törvény a felmondás és kizárás között. Felmondás alkalmazására akkor van mód, ha a tag az alapszabályi feltételeknek nem felel meg, és emiatt az egyesület életében nem vehet részt. A tagsági viszony kizárás útján történő megszűntetése viszont szankciós jellegű. A kizárás eseteit és feltételeit az alapszabályban lehet (de nem kötelező) szabályozni, feltéve, hogy az alapszabály a törvényben megkívánt garanciális eljárási rendelkezéseket is tartalmazza.

VIII. CÍM

AZ EGYESÜLET ALAPSZABÁLYA ÉS SZERVEI

1. A törvény a jogi személy belső működésének kialakítását a magánjogi jogalanyok rendelkezési körébe sorolja. Ebből következik, hogy a tagok az egyesület belső szabályait az alapvető egyesületi tulajdonságok megtartásával jórészt szabadon határozhatják meg. A jogi személyekre vonatkozó általános szabályokon túlmenően az egyesület a tagokra bízza az egyesület életét meghatározó alapszabályi rendelkezések kidolgozását, lényegében csak azokat a szabályozási kérdéseket határozza meg, amelyek körében az alapszabálynak tartalmaznia kell rendelkezéseket. Ilyen, az alapszabályban rendezendő kérdés az egyesület szervezete és az egyes szervek kapcsolata. A kötelezően szabályozandó kérdések közül kiemeljük még az összeférhetetlenség esteinek meghatározását. Amint a tagsági viszonynál említettük, nem kötelező eleme az alapszabálynak a tagi kizárás szabályozása. A tagok dönthetnek úgy, hogy az adott egyesület nem kívánja a tagságnak ezt a megszüntetési módját bevezetni; viszont ha szerepeltetik a kizárást az egyesület alapszabályában, akkor annak garanciális rendelkezéseit is szabályozniuk kell. Az egyesület alapszabálya egyéb kérdéseket is rendezhet.

2. A törvény az egyesület legfőbb szervét közgyűlésnek, illetve küldöttgyűlésnek hívja; meghatározza a legfontosabb hatásköröket, de ennek részleteit a felek autonóm szabályozása körébe utalja. A törvényi szabályok rögzítik a közgyűlés hatáskörébe tartozó kérdéseket, amelyek több új elemmel bővülnek a hatályos szabályzáshoz képest. Az új szabályozás kimondja a közgyűlés magánjellegét, előírja, hogy azon kik és milyen jogokkal vehetnek részt. A közgyűlés eljárási rendelkezései is újak, a részleteket a tagoknak az alapszabályban kell meghatározniuk.

Az egyesület ügyvezetése - a tagok választása szerint - lehet egyszemélyi vagy testületi, és tetszőlegesen alakítható ki az ügyvezetés alá tartozó végrehajtó-adminisztráció szerv (titkárság vagy hasonló). A törvény ezt is az egyesületi tagságra bízza. Meghatározza az ügyvezetés alapvető kötelezettségeit, ezzel jogbiztonságot teremt az ügyvezetők felelősségét illetően is. Az ügyvezető felelős az egyesület napi ügyintézéséért, az egyesület vagyonának kezeléséért, a vagyonvesztés esetében a szükséges intézkedések megtételéért, a közgyűlés összehívásának a kötelezettségével a tagok értesítéséért.

A törvény két esetben kötelezővé teszi felügyelőbizottság létesítését. Kötelező felügyelőbizottságot létrehozni, ha a tagok több mint fele nem természetes személy. Ennek oka az, hogy jogi személy egyesületi tagsága esetén a képviselt és a képviselők közti lehetséges érdekellentétben gyakran a visszaélés veszélye rejlik. Száz főt meghaladó tagság esetében is kötelező a felügyelőbizottság létesítése; ilyen nagy létszámú tagság mellett a felügyelőbizottság elengedhetetlen az ügyvezetés hathatós és folyamatos ellenőrzéséhez.

IX. CÍM

AZ EGYESÜLET MEGSZŰNÉSE

A törvény lehetővé teszi, hogy egyesület más egyesülettel (egyesületekkel) egyesüljön vagy szétváljon két vagy több egyesületre. Az új jogi személynek mindenképpen egyesületnek kell lennie. A jogutódlással történő megszűnés az egyesület megújulását jelenti.

Az egyesület élete elválaszthatatlan a céljától. Ezért az egyesületi cél elérése vagy annak lehetetlenné válása okszerűen az egyesület megszűnéséhez vezet. A megszűnés további oka lehet az, ha a tagok száma hat hónapon keresztül az előírt taglétszám-minimum alatt marad. A megszűnési okok bármelyikének bekövetkezése esetén a vezető tisztségviselőknek szükséges intézkedést meg kell tenniük.

Az egyesületnek a hitelezői igények kielégítése után megmaradó vagyona az eredeti célt kell, hogy szolgálja. Ezért a törvény az egyesület jogutód nélküli megszűnésének esetére azonos vagy hasonló célú közhasznú szervezetnek rendeli juttatni a megmaradó vagyont. A törvény meghatározott személyeknek anyagi jogi igényt és perbeli legitimációt biztosít az egyesület vezető tisztségviselővel szembeni kártérítési igény érvényesítéséhez, ha ez utóbbiak magánjogilag felelősek az egyesület megszűnésért.

A törvény szerint az egyesületi jogvitákra a tagok választottbírósági eljárást köthetnek ki. Ezúton a jogviták intézésének gyors, hatékony és nem nyilvános módja és ezzel egyben az egyesületi autonómia erősítése válik lehetővé.

HARMADIK RÉSZ

GAZDASÁGI TÁRSASÁG

A törvény a hatályos szabályozástól eltérően a Polgári Törvénykönyvbe integrálja a gazdasági társaságokra vonatkozó szabályozást. Ezt a megoldást az teszi lehetővé, hogy a gazdasági társaságok alapvetően a magánautonómia viszonyaira épülve működnek, nemcsak jogalanyiságuk, hanem a belső viszonyaik is - ideértve keletkezésüket, működésüket és megszűnésüket is - egymás mellé rendelt, egyenjogú jogalanyok vagyoni jellegű viszonyai, amelyek magánjogi módszerekkel szabályozhatók. Az elvi lehetőségen túl a kódexben való szabályozás szükséges is, mert a magánjog átfogó kódexéből nem hiányozhat egy széles kört felölelő jogi személy típus szabályozása. Szabályozástechnikai értelemben e módszer segítségével a gazdasági társaságok szabályozása közvetlenebb kapcsolatba kerül a jogi személyekre vonatkozó általános szabályokkal, és ezzel kiküszöbölhetők az esetleges ellentmondások, illetve a felesleges párhuzamosságok. De közelebb kerülnek így a gazdasági társasági jogi szabályok a polgári jog egyéb olyan területeihez is: a dologi jogi, a kötelmi jogi, a házassági vagyonjogi és az öröklési jogi szabályokhoz, amelyek számos ponton érintkeznek a társasági joggal. Európa több mértékadó kodifikációja (a svájci, az olasz és a holland) hosszú ideje hasznosítja az integrált szabályozás ezen előnyeit.

X. CÍM

A GAZDASÁGI TÁRSASÁGOK KÖZÖS SZABÁLYAI

A gazdasági társaságok szabályozása - a kódex-szerű szabályozás módszerét követve úgy épül föl, hogy a X. cím alatt az összes gazdasági társasági típusra általánosan irányadó, közös szabályok találhatók, és az egyes típusoknál már csak az arra a típusra vonatkozó speciális szabályok jelennek meg. Számításba kell venni azt is, hogy a gazdasági társaságokra mint jogi személyekre vonatkoznak a jogi személyek általános szabályai is, ezért tehát a gazdasági társaságok esetén legalább három szabályozási szinten helyezkednek el a normák. Egy társaság esetén alkalmazni kell az adott társasági típusra vonatkozó speciális szabályokat, és ezzel párhuzamosan a gazdasági társaságok általános szabályait és a jogi személyek általános szabályait is. A több szintű szabályozás alkalmazása tehát úgy történik, hogy csak akkor kell a magasabb szintű szabályokhoz nyúlni, ha a specifikus szabályok nem tartalmaznak egy adott kérdésre rendelkezést. Ha van a speciális szabályok között rendelkezés, akkor azt kell alkalmazni, de ha az az ugyanerről a kérdésről rendelkező általános szabályokat csupán kiegészíti, vagyis egyszerre is alkalmazható a két szabály, akkor az együttes alkalmazásra kell, hogy sor kerüljön. Ha pedig a speciális szabály egy általános szabálytól eltérő rendelkezést tartalmaz, akkor a speciális szabályt kell figyelembe venni.

A gazdasági társaságok esetén tehát elsősorban annak a társasági típusnak a szabályait kell alkalmazni, amelybe a társaság tartozik. Az itt nem rendezett kérdésekben a gazdasági társaságok általános szabályai kerülnek alkalmazásra, de ugyanígy alkalmazni kell a gazdasági társaságok általános szabályai közül azokat, amelyek ugyan a speciális szabályok körében rendezett kérdésről szólnak, de nem ellentétesek azokkal a szabályokkal. Ha valamely kérdést sem a társasági típusra vonatkozó, sem pedig a gazdasági társaságok általános szabályai nem rendeznek, akkor a jogi személyek általános szabályait kell alkalmazni egy gazdasági társaság esetén is.

XV. Fejezet

Általános rendelkezések

A törvény - anélkül, hogy általános definíciós szabályt kívánna adni a gazdasági társaságokra - meghatározza e társaságok legfontosabb jellemzőit, amit a közös kockázatvállalás mellett folytatott üzletszerű gazdasági tevékenységben lehet összefoglalni. A gazdasági társaságok számára a rendszeres haszonszerzési vagy vagyongyarapítási cél elengedhetetlen, hiszen fennmaradásuknak ez az alapja. Ez még akkor is így van, ha a társaság tagjai valamilyen speciális megfontolásból úgy gondolják, hogy az elért eredményt nem kívánják maguk elsajátítani, hanem a társaság tevékenységének fejlesztésére fordítják. Ez nem változtat azon, hogy maga a társaság üzletszerű tevékenységet végez, ellenkező esetben nem lesz képes folyamatosan működni, vagy a tagok állandó anyagi hozzájárulására szorul, ami az önálló létezés alapjait kérdőjelezné meg.

Ilyen megfontolásokból a törvény a korábbiaktól eltérően nem rendelkezik nonprofit társaságokról. Ez nem jelenti azt, hogy az állam ne részesíthetné például pénzügyi előnyökben azokat a társaságokat, amelyek a társadalom egésze számára hasznos, a tagok egyéni érdekeit háttérbe szorító tevékenységet folytatnak, de ennek feltételeit nem a magánjogi szabályozásnak kell a társasági típusok szabályozása körében rendeznie. A társasági jogi szabályozás - mivel alapvetően eltérést engedő szabályokról van szó - lehetővé teszi a tagok számára, hogy például a keletkező nyereség felhasználásáról úgy rendelkezzenek, hogy az nem osztható fel a tagok között, hanem a társaság tevékenységére kell fordítani, a pénzügyi szabályozás tehát ilyen vagy hasonló feltételeket előírva ösztönözhet bizonyos tevékenységeket.

A tagok közös gazdasági kockázata alapvetően a társaság nyereségében, illetve a veszteségben való részesedés formájában jelenik meg. Ennek meghatározó tényezője a tagoknak a társaság vagyonához való hozzájárulási aránya. Már a jogi személyekre vonatkozó általános szabályozás is abból indul ki, hogy a jogi személyek alapítói kötelesek a jogi személy vagyonához hozzájárulni. Ezek a rendelkezések még nyitva hagyják azonban azt a lehetőséget, hogy egyes jogi személy típusoknál eltekintsen a szabályozás ettől a kötelezettségtől. A gazdasági társaságok esetében a tagok vagyoni hozzájárulásának kötelezettsége kivétel nélküli, mivel a gazdasági társaságok a gazdasági forgalomban való részvétel céljából jönnek létre. És ez induló vagyon nélkül nem képzelhető el, az induló vagyont pedig a társaság tagjai bocsáthatják a társaság rendelkezésére. Ennek megfelelően a vagyoni kockázatoknak a vagyoni hozzájárulásokkal arányos megosztása általánosan követhető megoldás a gazdasági társaságoknál. Mivel a nyereség, illetve a veszteség tagok közötti megosztása a társaság belső ügyének tekinthető, amely a kívülállók érdekeit nem érinti, a felosztás törvényben előírt módjától a tagok eltérhetnek. Az eltérés azonban nem mehet el odáig, hogy valakit teljes egészében kirekesszenek a nyereségben való részesedésből, illetve mentesítsenek a veszteség viselésének kötelezettsége alól.

A törvény a gazdasági társaságokra vonatkozó, alapelvszerű rendelkezésként mondja ki a tagok egymással és a társasággal való együttműködési kötelezettségét. A gazdasági társaság a környezetéhez való folyamatos alkalmazkodási kényszer alatt működik, és ez folyamatos döntéshozatalt igényel a tagoktól is. A tagoknak a döntéshozatalban való részvétele a különböző társasági típusokban eltérő intenzitású lehet, de jelen van a leginkább vagyonegyesítő jellegű, a tagok személyétől leginkább eltávolodó társaságoknál is. A tagok a társaság ügyeiben együttműködve, a társasággal szemben lojálisan kötelesek eljárni, nem fejthetnek ki olyan magatartást, nem hozhatnak olyan döntéseket, amellyel veszélyeztetnék a társaság céljainak elérését.

A gazdasági társaságok legáltalánosabb jellemzőinek normatív megfogalmazása mellett sem lehet teljes mértékben a felekre bízni, hogy ezen általános keretek között maguk határozzák meg az általuk létrehozandó társaság alapvető struktúráját. Jogszabálynak kell kimondania azt, hogy milyen típusú szervezeteket fog jogi személyként elismerni az állam, ezért a törvény fenntartja a jelenleg is érvényesülő típuskényszert a gazdasági társaságok körében is. A típuskényszerből következik az, hogy a társasági formákat meghatározó definíciós szabályok nem tekinthetők eltérést engedő szabálynak. A létrehozandó gazdasági társaságokat minden esetben a törvényi definíciók alapján kell minősíteni, és ha a definíció szempontjából lényeges elem hiányzik egy adott társaságból, akkor nem lehet azt e társasági formába tartozónak tekinteni. Ha pedig egy társaság egyetlen társasági forma kritériumainak sem felel meg, akkor az állam meg fogja tagadni a nyilvántartásba vételét, és ezzel megakadályozza az ilyen társaság létrejöttét.

A törvény a gazdasági társaságok általános szabályai között a gazdasági társasági formákat csak felsorolja, az adott társasági forma tartalmi meghatározását pedig a különös részi szabályok tartalmazzák. A felsorolás a gazdasági társaságokat a jogalanyiság szempontjából egységesen kezeli, valamennyit jogi személynek tekinti. Eltérően tehát az eddigi és a hatályos magyar szabályozástól a közkereseti társaság és a betéti társaság is jogi személynek minősül. Tartalmilag e társaságok eddig is megfeleltek a jogi személyekkel szemben támasztott követelményeknek: saját nevük alatt szerezhetnek jogokat és kötelezettségeket, kötelezettségeikért saját vagyonukkal állnak helyt - még ha a tagok vagy a tagok némelyike mögöttes felelősséggel tartozik is; és bár tagjaik személyének a gazdasági társaságok közül itt volt a legnagyobb jelentősége, a társaság szervezete mégsem kötődött a tagok személyéhez: a tagok változása esetén is megőrizte a társaság saját elkülönült jogalanyiságát. E jellemzők mellett a jogi személyiség megtagadása e társaságoktól legfeljebb a társaság személyegyesítő jellegét hangsúlyozó gesztus lehetett - valódi tartalom nélkül.

Azt, hogy a formakényszerből eredően minden gazdasági társaságnak egyértelműen besorolhatónak kell lennie valamelyik társasági formába, jelzi az a szabály is, amelyik szerint a társasági formának, vagy annak e törvényben leírt rövidítésének a cégnévben is meg kell jelennie, már a társaság elnevezésével is tájékoztatva a társasággal kapcsolatba kerülő személyeket arról, hogy milyen típusú társasággal van dolguk.

A társaság tagjaira vonatkozó szabályozás abból, a jogi személyek általános szabályi között elhelyezett rendelkezésből indul ki, amely szerint jogi személyeket a polgári jog alanyai, vagyis a polgári jog számára személynek minősülő jogalanyok hozhatnak létre. Ehhez képest csak olyan esetekről kell a gazdasági társaságokra vonatkozó szabályok között szólni, amelyek eltérést jelentenek az általánosan megengedő szabályhoz képest. Ezek a korlátozó szabályok lényegében megegyeznek a jelenlegi társasági jogi szabályozásban megtalálható korlátozásokkal, és céljuk alapvetően a társasági tartozásokért fennálló korlátlan tagi helytállási kötelezettségek halmozódásának elkerülése, illetve a kiskorú személyek vagyonának megóvása a korlátlan helytállási kötelezettségtől.

Speciális szabályozást igényel a részvénytársaságban fennálló tagság. Nyilvánosan működő részvénytársaság kivételével nem lehet gazdasági társaság tagja az aki eltiltás hatálya alatt áll.

A gazdasági társaságok életében különös jelentősége van annak, hogy a jognyilatkozatok - ideértve a társaság által hozott határozatokat is - rögzített, utólag is ellenőrizhető formában jöjjenek létre. Ennek módjaként a törvény - minden olyan esetre, amelyre vonatkozóan speciális szabályozás mást nem ír elő - az írásbeliséget határozza meg. Az írásbeliség természetesen az elektronikus úton létrejövő okiratokat is jelenti, azzal a korlátozással, hogy a mai viszonyok között még nem várható el minden társaságtól, illetve társasági tagtól az okiratok elektronikus úton való kezelése. Ezért a társasági viszonyokban az ilyen írásbeliség igénybevételének előfeltétele az, hogy erről a tagok a létesítő okiratban megállapodjanak, és meghatározzák az elektronikus hírközlő eszközök igénybevételének feltételeit is.

A társasági jogi szabályozás sok jognyilatkozat megtételére vagy cselekmény elvégzésére határidőt szab. Olyan esetekben, amikor a jogszabály hallgat a határidőről, ugyanakkor valaminek a megtételét kötelezően előírja, a cselekményt, illetve jognyilatkozatot késedelem nélkül, vagyis az adott helyzetben általában elvárható módon eljárva, a lehető leghamarabb kell elvégezni, illetve megtenni.

A törvény a társaságok működésének hatékonyságát szeretné szolgálni a postai küldeményekre vonatkozó kézbesítési vélelemmel, amely biztosítja, hogy a kézbesítés bizonytalanságainak kockázatát ne a társaságnak kelljen viselnie, és így a kézbesítés során felmerülő esetleges problémák ne akadályozzák a társaság működését.

A törvény a gazdasági társaságok viszonyait az érintett felek magánautonómiájának világába tartozó viszonyoknak tekinti, és ennek a megközelítésnek megfelelően széles körben kívánja lehetővé tenni a társasági jogviszonyokból eredő jogviták választottbíróság elé utalását. A speciális szabályozást az teszi szükségessé, hogy a törvény a választottbíráskodásról szóló törvényben meghatározott kereteken túl is el kívánja ismerni a választottbírósági út igénybevételének lehetőségét. A választottbíróság kikötését egyaránt elfogadhatónak tartja a társaság létesítő okiratában és a jogvitában érintett felek megállapodásában.

XVI. Fejezet

A gazdasági társaság alapítása

1. A gazdasági társaságok - a jogi személyekre vonatkozó általános szabályoknak megfelelően - a létesítő okiratuk alapján történő nyilvántartásba vétellel jönnek létre. A létesítő okirat általában társasági szerződés, azaz a tagoknak a társaság alapítására irányuló egyező akaratát kifejező többoldalú ügylet. Egyszemélyes korlátolt felelősségű társaság esetén az alapító ügylet nem többoldalú, vagyis nem felel meg a szerződés kritériumainak, ezért azt alapító okiratnak nevezzük. Bár a részvénytársaságok létesítő okirata - az egyszemélyes részvénytársaság kivételével - az alapítók konszenzusát fejezi ki, a törvény megtartja a jelenleg is használt terminológiát, amely szerint a részvénytársaságok alapszabály elfogadásával alapíthatóak. Mivel az alapszabály kifejezés nem utal feltétlenül több személy nyilatkozatára, a törvény egyszemélyes részvénytársaság esetén is alapszabálynak nevezi a létesítő okiratot.

A létesítő okirat az alapítók írásbeli nyilatkozata, amelyet az alapítóknak vagy képviselőjüknek alá kell írniuk, és amelyet részben a jogszerűség biztosítása, részben a hosszú távra létrejövő társasági viszonyok szakszerű szabályozása érdekében jogászi közreműködéssel kell elkészíteni, aminek formai megjelenéseként a létesítő okiratot - az eddigi szabályoknak megfelelően - közokiratba vagy ügyvéd, esetleg valamelyik alapító jogtanácsosa által ellenjegyzett magánokiratba kell foglalni.

A létesítő okirat tartalmára vonatkozóan a jogi személyek általános szabályait a jogi személy tevékenységének helyével kapcsolatban egészíti ki a törvény, a hatályos szabályozással egyezően akként rendelkezve, hogy ha a központi ügyintézés helye eltér a székhelytől, akkor a központi ügyintézés helyét is fel kell tüntetni a létesítő okiratban, illetve rögzíteni kell azoknak a telephelyeknek, fióktelepeknek a helyét is, amelyeknek a nyilvántartásba való bejegyzését kérik.

A törvény a társaság által végzendő, hatósági engedélyhez, illetve képesítési követelmények teljesítéséhez kötött tevékenységeiről a hatályos szabályokkal egyezően rendelkezik.

2. Alapvetően fenntartja a vagyoni hozzájárulások teljesítésének elmulasztásával kapcsolatos szabályozást is, amelynek lényege, hogy e mulasztás a tagsági viszony törvény erejénél fogva történő megszűnéséhez vezet. Két új rendelkezés azonban ebben a körben is megjelenik. Egyrészt a késedelmes teljesítés miatti kártérítési felelősségről a törvény kimondja, hogy az a szerződésszegésért való felelősség szabályai szerinti felelősséget jelent, amire a szerződésen kívüli és a szerződésszegésért való felelősség szabályainak a jelenleginél határozottabb elkülönítése miatt volt szükség. A besorolást egyértelművé teszi, hogy a tag az általa tudatosan, a társasági szerződésben vállalt kötelezettségét megszegve okoz kárt a társaságnak. A másik új rendelkezés, amely a vagyoni hozzájárulás nemteljesítésének a tagra nézve kedvezőbb szabályozását a társasági szerződésben semmisnek mondja ki. Mivel a vagyoni hozzájárulási kötelezettség, a társaság megfelelő induló vagyonnal való ellátása alapvetően a társasági hitelezők érdekeit szolgáló elvárás, ezért a diszpozitivitást általánosan korlátozó szabályból is levezethető lenne ez a következtetés, a törvény azonban szükségesnek látta ezt kifejezett rendelkezéssel is egyértelművé tenni.

A gazdasági társaságok általános szabályai kiegészítik a jogi személyekre vonatkozó általános rendelkezéseket a nem pénzbeli vagyoni hozzájárulások vonatkozásában. Gazdasági társaságok esetében ugyanis - az Európai Unió tőkevédelmi társasági jogi irányelvével is összhangban - az adós által elismert vagy jogerős bírósági ítélettel megállapított követelést is apportálhatónak mondanak ki, ugyanakkor tiltják azt, hogy személyes közreműködést számoljanak el nem pénzbeli vagyoni hozzájárulásként. Ez a rendelkezés a gazdasági társaságok rugalmas tőkeegyesítő funkciójának megvalósítását szolgálja úgy, hogy a tőke ne váljon fiktív, a társasági hitelezők által ténylegesen igénybe nem vehető vagyonná.

Az apport értékelésével összefüggő kiegészítés az, amely nemcsak a nem pénzbeli vagyoni hozzájárulást szolgáltató tag helytállási kötelezettségén túl azoknak a tagoknak a felelősségét is előírja, akik annak ellenére, hogy tudomásuk volt a valós értékről, közreműködtek az apport túlértékelésében. Ez a felelősség a közreműködő tagokat a társasággal szemben terheli, de ezen keresztül a hitelezői érdekeket is szolgálja, hiszen a társaságot ért kár megtérítésével gyarapszik a társaság vagyona, amellyel helytállni tartozik hitelezőivel szemben. A felelősségi szabályok differenciálódása miatt szükséges annak kimondása, hogy a szóban forgó felelősség a szerződésszegésért való felelősség szabályai szerinti felelősséget jelent, hiszen itt is a tag megfontolt, tudatos magatartásáról van szó.

Az apport mibenlétével, illetve az értékért való felelősséggel kapcsolatos szabályok alapvetően a hitelezői érdekek védelmét szolgálják, ezért a törvény nem kívánja megengedni, hogy ezektől a tagok egymás közötti megállapodásukkal eltérhessenek.

A törvény a gazdasági társaság alapításának bejelentésére és a nyilvántartásba vételi kérelemről történő döntéshozatalig terjedő működésre vonatkozóan a hatályos szabályozással lényegében megegyező szabályokat tartalmaz. Bár a bejegyzési eljárás időtartamának csökkenésével az előtársaságként való működés létjogosultsága és jelentősége is csökken, teljes egészében még nem vált mellőzhetővé, hiszen továbbra is lehet olyan időbeli különbség a társaság létesítésének elhatározása és nyilvántartásba vétele között, amely igényli ennek a szakasznak a jogi rendezését. Ugyanakkor a törvény a korábbi jogértelmezési vitákra reflektálva egyértelművé kívánja tenni, hogy az előtársaság nem egy önálló jogi személy típus, hanem a létesítendő társaság nyilvántartásba való bejegyzésről való döntést megelőző létszakasza, amely bejegyzés esetén a létrejött társaságban, azzal egységet alkotva folytatódik.

XVII. Fejezet

A létesítő okirat módosítása

A létesítő okirat módosítására vonatkozó szabályozás alapvető dilemmája, hogy bár a társaság létesítéséhez az alapítók akarategységére, konszenzusára van szükség, a társaságnak a megváltozott körülményekhez való igazodása esetenként a létesítő okirat módosítását is szükségessé teheti, és ha ezt az okirat megalkotásához hasonlóan minden esetben konszenzushoz kötnénk, akkor adott esetben lehetetlenné tennénk a társaság hatékony alkalmazkodását.

Ezt a konfliktust a szabályozás úgy kívánja feloldani, hogy - új elemként, a bírósági gyakorlattal egyezően - megengedi, hogy a létesítő okirat a tagok megállapodásával, akarategységével, tehát módosító szerződéssel a társasági döntéshozatal rendszerén kívül is módosítható legyen. Ha azonban szerződésmódosító megállapodás nem jön létre, akkor a társasági döntéshozatali rendben a legfőbb szerv határozatával lehet a létesítő okiratot módosítani. Ez a legfőbb szervi határozat általában nem igényel egyhangú szavazást, a kérdés kiemelt jelentőségére tekintettel azonban minősített többséget ír elő a törvény. A minősített többségtől lefelé és fölfelé is van eltérés. Egyhangú döntésre van szükség akkor, ha a tagokat megillető jogok megvonását vagy újabb kötelezettség előírását, meglévő kötelezettség terhesebbé válását eredményezné a módosítás. Ráadásul ilyenkor a szavazati joggal nem rendelkező tagok is szavazhatnak, ellenkező esetben rájuk nézve hátrányos döntést lehetne meghozni a részvételük nélkül. A létesítő okirat egyszerű többséggel való módosítása akkor lehetséges, ha a módosítás csak technikai jellegű elemeket érint.

XVIII. Fejezet

Kisebbségvédelem

A törvény a hatályos szabályozással lényegében azonos körben biztosítja a gazdasági társaságok általános szabályai között a kisebbséget megillető jogokat. A legfőbb szervi ülés összehívásának kezdeményezésére irányuló jogot ugyanakkor kibővíti az ülés tartása nélküli döntéshozatal kezdeményezésének lehetőségével, hiszen a kisebbség érdeksérelmét azt jelentheti, ha nem születik döntés a legfőbb szerv hatáskörébe tartozó kérdésben. Az ülés tartása nélküli döntéshozatal széles körben való elismerése mellett azonban nem feltétlenül indokolt, hogy a kisebbség csak ülés tartását kérhesse, és a társaság kénytelen legyen legfőbb szervi ülést összehívni olyankor is, amikor egyébként a kisebbség érdekét szolgáló döntés ülés tartása nélkül is meghozható.

Az egyedi könyvvizsgálat kérésére irányuló kisebbségi jogot a törvény korlátozza azzal a rendelkezéssel, amely szerint a nyilvántartó bíróság megtagadhatja az ilyen vizsgálat elrendelését akkor, ha a kisebbség az ezzel kapcsolatos kérelme joggal való visszaélést jelentene. Ha a kisebbség kérelmének nyilvánvaló alaptalansága csak később, esetleg éppen a vizsgálat eredményeként derül ki, akkor a költségeknek a kisebbségre való áthárításával lehet ehhez következményt fűzni.

A társaságot megillető felelősségi alapú igények érvényesítésével kapcsolatos kisebbségi joggal összefüggésben a törvény egyértelművé kívánja tenni azt, hogy a kisebbség az igényt nem a saját javára, de még csak nem is a saját nevében érvényesítheti, hanem a kisebbség az igény érvényesítése során a társaság képviselőjeként, tehát a társaság nevében, a társaság javára, a társaság érdekében jár el.

A kisebbségvédelmi szabályoktól való eltérés nem abszolút tilalmazott, hanem csak az olyan eltérés nem megengedett, amely a kisebbség jogait csorbítaná, érvényesülésüket a törvényben meghatározott feltételeknél szigorúbb feltételekhez kötné. A kisebbség javát szolgáló eltérés, például az, ha a létesítő okiratban a kisebbségi jogokat már a szavazati jogok öt százalékánál kisebb mértékű kisebbségnek is biztosítják, megengedett.

XIX. Fejezet

A tag kizárása

1. A törvény a gazdasági társaság tagjának kizárásáról lényegében a hatályos szabályozás fenntartásával rendelkezik. A kizárást továbbra is a társaság által indított kereset alapján, bírósági (választottbírósági) határozattal történik akkor, ha a tagnak a társaságban maradása a társaság céljainak elérését nagymértékben veszélyeztetné. A kizárási okra vonatkozó szabály értelmezése továbbra is a bíróságok feladata, és mivel a szabály ebben a vonatkozásban változatlan, az eddig kialakult bírósági gyakorlat követhető marad.

Változtat a törvény a társaságból kizárható tagok körét illetően, amikor nem általában a részvényes kizárását tiltja, hanem csak a nyilvánosan működő részvénytársaság részvényesére vonatkozóan fogalmaz meg tilalmat. A zártkörűen működő részvénytársaságban még sok esetben érvényesülnek olyan személyegyesítő jegyek, amelyek indokolhatják azt, hogy a társaság számára veszélyt jelentő részvényest ki lehessen zárni a társaságból. A törvény - a hatályos szabályozástól eltérően - a kizárással kapcsolatos eljárásra vonatkozó, kifejezetten eljárásjogi tartalmú rendelkezéseket mellőzte azzal, hogy a szükséges speciális eljárási rendelkezéseknek az eljárásjogi jogszabályokban kell megjelenniük.

2. A kizárás lebonyolításához kapcsolódó anyagi jogi szabályok keretében a törvény speciális döntéshozatali eljárást ír elő, figyelemmel a kizárás jelentős jogkorlátozó hatására. Ehhez tehát nem elegendő a legfőbb szerv határozatképes legfőbb szervi ülésén leadható szavazatok minősített többsége, hanem az összes szavazathoz képest kell meglennie a háromnegyedes többségnek. Az összes szavazatszámnál természetesen a kizárandó tag szavazatát nem kell figyelembe venni, hiszen ő a szavazásban nem vehet részt.

A kialakult bírósági gyakorlatot követő új jogszabályi rendelkezés egyértelművé teszi, hogy a kizárás kezdeményezéséről szóló társasági határozatban meg kell határozni a kizárás okát is. Ez a rendelkezés akkor nyeri el értelmét, ha az eljárási szabályok a kizárási perre vonatkozóan tiltják azt, hogy a felperes társaság a per során a határozatában és a kereseti kérelmében egyezően megjelölt kizárási okról más okra térjen át.

A törvény rendelkezik arról, hogy a kizárási per megindítása önmagában nem érinti a kizárandó tag tagsági jogait, azonban e jogok gyakorlása a bíróság határozatával felfüggeszthető. Többlet az eddigi szabályozáshoz képest, hogy a norma utal arra, hogy a bíróságnak milyen szempontokat kell figyelembe vennie a felfüggesztésről való döntéskor. A tagsági jogok gyakorlásának felfüggesztése csak akkor indokolt, ha a tagsági jogok gyakorlása a társaság érdekeinek súlyos sérelmével járna. Vita esetén tehát a társaságnak bizonyítania kell, hogy a jogszabályban meghatározott feltétel megvalósult, és a tagsági jogok további gyakorlása súlyos érdeksérelmet okoz a társaságnak.

3. Változtat a törvény a tagsági jogok gyakorlása felfüggesztésének a tag helytállási kötelezettségére gyakorolt hatásának szabályozásán. Kétségtelen, hogy azt a tagot, aki nem vehetett részt bizonyos döntések meghozatalában, nem indokolt felelőssé tenni e döntések következményeiért. A helytállás alóli teljes mentesítés ugyanakkor a társaság hitelezőivel szemben vezet méltánytalan eredményre, mert nekik a társaság és a tagja közötti, belső viszonyban fennálló vita következményeit kellene úgy viselniük, hogy erről a vitáról, ennek állásáról, a tagsági jogok felfüggesztéséről adott esetben tudomásuk sem lehet. Ezért helyesebb, ha a felfüggesztésnek csak a belső viszonyokban tulajdonítunk jelentőséget. Ez azt jelenti, hogy a tag - ha egyébként olyan tagsági viszonyban áll a társaságnál, amelynél fogva mögöttes helytállási kötelezettség terheli őt - köteles helytállni a hitelezőkkel szemben a tagsági jogainak felfüggesztése idején hozott döntésekből eredő tartozásokért is. Belső viszonyokban viszont mentesül, azaz nem köteles részben sem megtéríteni az egyetemleges adóstársai által a hitelezőknek kifizetett összegeket, ha pedig a hitelező tőle hajtotta be a követelését, akkor jogosult azt teljes egészében visszaigényelni azoktól a tagoktól, akik a döntéshozatalban részt vettek, és a hitelezőkkel szemben egyetemlegesen kötelesek voltak helytállni.

XX. Fejezet

A gazdasági társaság szervezete

A gazdasági társaságok szervezetére vonatkozó közös szabályozása abból indul ki, hogy a gazdasági társaságoknak szükségszerűen működtetniük kell a tagok döntéshozatalára hivatott szervet, amelyet - tekintettel arra, hogy ez hozza a társaság státuszát érintő és stratégiai kérdéseit eldöntő határozatokat - a társaság legfőbb szervének tekintünk, és emellett ugyancsak kikerülhetetlenül rendelkezniük kell az ügyvezetési feladatok ellátására hivatott szervvel, amelyik a társaság irányítását végzi. Ezekre a kötelezően megjelenő szervekre vonatkozóan az általános rendelkezések közös, minden társasági típusnál érvényesülő szabályokat fogalmaznak meg.

Helye van azonban közös szabályoknak olyan társasági szervtípusok esetén is, amelyek nem feltétlenül jelennek meg minden társasági formánál, esetleg létük pusztán a tagok akaratán múlik, azonban ha működnek ilyenek, akkor igényelnek jogi szabályozást, és van a jogi szabályozásnak olyan rétege, amely a társasági típustól függetlenül, egységesen határozható meg. Ez indokolja, hogy szerepelnek a gazdasági társaságok általános szabályai között a felügyelőbizottságra és az állandó könyvvizsgálóra vonatkozó szabályok is - annak ellenére, hogy e társasági szervek létezése nem szükségszerű minden egyes társaságnál, sőt a társaságok nagyobb része nem rendelkezik ilyen szervekkel.

Végül a szervezetre vonatkozó általános szabályok lehetővé teszik azt is, hogy a társaság a jogszabályokban nem nevesített társasági szervet is létrehozzon, és ezzel a társaság szervezetét egyedi igényeihez igazítsa.

1. A gazdasági társaság legfőbb szerve

1. A gazdasági társaságok tagsággal rendelkező jogi személyek, ezért a jogi személyek általános rendelkezései között a tagok vagy alapítók döntéshozatalára hivatott szervként említett szerv a gazdasági társaságok esetében a tagokból álló legfőbb szerv.

A tagságra bízott döntések meghozatala az egyszemélyes társaságoknál nem igényli speciális szerv működtetését, ezért itt a legfőbb szerv hatáskörébe tartozó kérdésekben az egyedüli tag jogosult dönteni a legfőbb szerv működésére vonatkozó szabályok betartása nélkül. Döntése azonban csak akkor válik hatályossá, ha az a döntés betartására és végrehajtására hivatott ügyvezetés számára írásbeli közlés formájában megismerhetővé válik.

A legfőbb szerv működésével kapcsolatos egyik legfontosabb kérdés e társasági szerv hatásköre. A szabályozás úgy épül föl, hogy a legfőbb szerv hatáskörét határozza meg, és minden más döntést, ami a társaság irányításának körébe tartozik, az ügyvezetés hozhat meg, míg az irányítás körén kívül eső és a legfőbb szerv hatáskörébe sem tartozó döntések a társaság munkaszervezetére telepíthetőek. Ez a szabályozási módszer azonban nem jelenti azt, hogy a legfőbb szerv hatáskörébe tartozó kérdéseket akár az általános szabályok között, akár az egyes társasági típusok vonatkozásában katalógus-szerűen fel lehetne vagy fel kellene sorolni. Egyes társasági döntésekről rendelkezve a törvény meghatározhatja, hogy az a döntés a legfőbb szerv hatáskörébe tartozik. Ilyen rendelkezések mellett felesleges a jogszabályban egy olyan felsorolás, amely ezeket a döntési hatásköröket gyűjti össze. A legfőbb szerv vonatkozásában a törvény csak olyan döntésekről mondja ki az általános szabályok között, hogy azok a legfőbb szerv hatáskörébe tartoznak, amely döntések más összefüggésben nem válnak szabályozás tárgyává, és ezért máshol a hatásköri kérdés nem rendezett.

2. A törvény szabályozza azt, hogy ki jogosult részt venni a legfőbb szerv ülésén szavazati, illetve tanácskozási joggal. A tagok szavazati jogának mértékét minden társaság esetén egységesen a vagyoni hozzájárulások arányához köti, azonban az eltérést engedő szabályozási módszer miatt a létesítő okirat másképp is rendelkezhet. Elismeri a törvény annak lehetőségét, hogy a tag vagy képviselője nem személyes megjelenéssel vegyen részt a legfőbb szerv ülésén, hanem elektronikus hírközlő eszköz igénybevételével kapcsolódjon be a legfőbb szerv munkájába. Ennek azonban előfeltétele, hogy erről a létesítő okirat rendelkezzen, és az igénybe vett elektronikus hírközlő eszköz a személyes részvétellel azonos értékű kommunikációt tegyen lehetővé.

2. Ügyvezetés és képviselet

1. A törvény a gazdasági társaságok ügyvezetését a vezető tisztségviselők önálló tevékenységeként írja le, amely tevékenységért a vezető tisztségviselő a társasággal szemben felelősséggel tartozik. A vezető tisztségviselő önállóságát nem befolyásolja az, hogy megbízási vagy munkajogviszonyban látja el feladatát. Kétségtelen, hogy a munkajogviszony általában a munkáltató és a munkavállaló közötti alá-, fölérendeltségi viszont feltételez, azonban a munkajogi szabályok alkalmazása se zárja ki azt, hogy egy vezető nagy önállósággal és teljes felelősséggel lássa el a munkakörébe tartozó feladatokat.

Természetesen a vezető tisztségviselő önállósága nem jelenti azt, hogy teljes mértékben függetleníthetné magát a társaság tagjai által kifejezésre juttatott társasági akarattól: a vezető tisztségviselő alá van rendelve nemcsak a jogszabályoknak, hanem a társaság létesítő okiratában és legfőbb szervi határozataiban foglaltaknak. A legfőbb szerv azonban csak a hatáskörébe tartozó kérdések eldöntésével befolyásolhatja az ügyvezetést; az ügyvezetés hatáskörébe tartozó ügyeket ad hoc módon nem vonhat el az ügyvezetés hatásköréből. A tagok azonban nincsenek elzárva attól, hogy a legfőbb szerv hatáskörét a létesítő okiratban bővítsék, és ezzel korlátozzák az ügyvezetés mozgásterét.

Mindezeken túl a törvény egyértelművé teszi, hogy a tagok legfeljebb társasági akarattá transzformált együttes döntésükkel határozhatják meg az ügyvezetés tevékenységét, a tagok egyenként nem jogosultak a vezető tisztségviselőknek utasítást adni. Ez alól a szabály aló az egyszemélyes társaság tagja kivétel, hiszen ott a tag akarata és a társasági akarat közötti határvonal sokkal kevésbé éles.

A törvény megtartja a vezető tisztségviselők részére adható felmentvény intézményét, és azt a legfőbb szerv által az éves beszámoló elfogadásakor hozott, a vezető tisztségviselő ügyvezetési tevékenységének megfelelőségét megállapító határozatként definiálja, amelynek az a jogkövetkezménye, hogy a vezető tisztségviselővel szemben a társaság csak akkor érvényesíthet felelősségi alapon igényt, ha azt tudja bizonyítani, hogy a felmentvény alapjául szolgáló tények vagy adatok valótlanok vagy hiányosak voltak. A gyakorlati igényekhez igazodva a törvény lehetővé teszi felmentvény megadását két beszámoló közötti időben is akkor, ha a vezető tisztségviselő megbízatása megszűnik. Ilyen esetben azért lehet szükség felmentvényre, hogy a társaság és a tőle megváló vezető tisztségviselő a közöttük fennálló viszonyt a véglegesség igényével le tudja zárni.

Jogutód nélkül megszűnő gazdasági társaság hitelezői kártérítési igényt érvényesíthetnek a vezető tisztségviselővel szemben, ha az a fizetésképtelenséggel fenyegető helyzet beállta után nem vette figyelembe a hitelezői érdekeket. E rendelkezés a végelszámolással történő megszűnés esetén nem alkalmazható, összhangban a jogutód nélküli megszűnés általános szabályaival.

2. A gazdasági társaságok képviseletével kapcsolatban a törvény a jogi személyekre vonatkozó rendelkezéseket kiegészítő szabályokat tartalmaz a cégjegyzés fogalmáról, illetve a cégvezető képviseleti jogáról. A cégvezetőre vonatkozó szabályozás lényegében megegyezik a hatályos rendelkezésekkel.

3. Felügyelőbizottság

Gazdasági társaságok esetében felügyelőbizottság létesítése csak akkor kötelező, ha ezt jogszabály előírja. A gazdasági társaságokra vonatkozó általános szabályok egy ilyen esetkört ismernek, nevezetesen azt, ha a munkavállalóknak az ellenőrzési tevékenységben való részvétele valósul meg a felügyelőbizottságon keresztül. Ennek az a feltétele, hogy a dolgozói létszám éves átlagban meghaladja a kétszáz főt. Ilyen esetben is az üzemi tanács lemondhat a részvétel jogáról, és ez esetben a dolgozói részvétel megvalósítása érdekében nem kötelező a felügyelőbizottság létesítése. A törvény a dolgozói részvételre való jogosultságról történő lemondást csak meghatározott időre - legfeljebb öt évre - teszi lehetővé, de a lemondás feltételeit nem határozza meg, azt a lemondásról döntő üzemi tanácsra bízza, amely ilyen módon megfelelően tudja a dolgozók érdekeit védeni. Abban az esetben, ha nem történik kifejezett lemondás a munkavállalók nevében a részvételről, de az üzemi tanács nem jelöl dolgozókat, ez nem akadályozza a felügyelőbizottság szabályszerű megalakítását. Egyébként a dolgozóknak a felügyelőbizottságban való részvételét a hatályos szabályozáshoz hasonlóan rendezi a törvény azzal, hogy a kellően rugalmas szabályozás érdekében csak a normáktól való olyan eltérést tiltja, amely a dolgozói részvétel szabályait a munkavállalókra nézve a törvényben előírtnál hátrányosabban állapítja meg.

A felügyelőbizottság létrehozatalának vannak a dolgozói részvételen kívül más kötelező esetei is. Ezek azonban vagy más jogszabályokban szereplő előírásokon nyugszanak, vagy egyes társasági típusokhoz kapcsolódnak, ezért az általános részben nem szükséges a szabályozásuk.

A felügyelőbizottság összetételét illetően a szabályozás eltérést engedő szabállyal állapítja meg a felügyelőbizottság létszámát, amiből az következik, hogy ténylegesen a létszám háromnál kevesebb és több is lehet. A törvény nem tartja szükségesnek maximális létszám meghatározását, hiszen a társaság mérete, tevékenysége, a tagoknak a felügyelőbizottsággal kapcsolatos elvárásai mindenképpen meghatározzák azt az optimumot, amelynek az átlépése már a társaság tagságának érdekeivel ellentétes. Mivel pedig a felügyelőbizottsági tagok számáról a tagok döntenek, a saját érdekeik figyelembe vétele és érvényesítése a tagokra bízható.

Bár a felügyelőbizottság esetén az is a társasági tagok jól felfogott érdeke, hogy annak tagjaivá megfelelő szakértelemmel rendelkező személyeket válasszanak, mégsem elvárható, hogy a felügyelőbizottság a társaságot érintő minden kérdésben szakértő legyen, ezért indokolt lehet, hogy ellenőrzési tevékenységéhez külső szakértőt vegyen igénybe. Ezzel kapcsolatban a törvény kezelni kívánja azt az ellentmondást, hogy a felügyelőbizottságnak nincs joga rendelkezni a társaság anyagi eszközei fölött, így a szakértő megbízásához, és nem utolsó sorban díjának kifizetéséhez sincs megfelelő felhatalmazása. Erre tekintettel a felügyelőbizottság a szakértő kirendelését az ügyvezetésnél kezdeményezheti, és az ügyvezetés köteles a felügyelőbizottság kérésének eleget tenni.

Az ügydöntő felügyelőbizottság kapcsán a törvény kevesebb korlátot állít föl, mint a hatályos szabályozás. Az általános szabályok között nem határozza meg, hogy mely társasági típusoknál lehet ügydöntő jogkörrel felruházni a felügyelőbizottságot. Ugyanakkor a nyilvánosan működő részvénytársaságra vonatkozóan a részvénytársaságokról szóló fejezet tartalmaz tiltó rendelkezést. Más társaságoknál azonban működhet ügydöntő felügyelőbizottság. Nem kívánja továbbá a törvény meghatározni azoknak a döntéseknek a körét sem, amelyek a felügyelőbizottságra bízhatók; erről a létesítő okiratban kell rendelkezniük a tagoknak. Ilyen körülmények között nem került nevesítésre a vezető tisztségviselők megválasztásának, visszahívásának lehetősége sem lehetséges döntési jogkörként, azonban továbbra is lehetőség lesz e döntések delegálására, hiszen a legfőbb szerv hatáskörébe tartozó kérdések is átadhatók a felügyelőbizottságnak, és ebbe a vezető tisztségviselőkkel kapcsolatos döntések is beletartoznak.

4. Állandó könyvvizsgáló

A törvény a jogi személyek általános szabályai között az állandó könyvvizsgálóról rögzített szabályokat kiegészítve rendelkezik arról, hogy mi az állandó könyvvizsgáló feladata egy gazdasági társaságnál. A feladat meghatározása nélkülözi a könyvvizsgálói tevékenység részletes leírását, amire azért sincs szükség, mert erre speciális jogszabályok vonatkoznak. Ugyanígy elegendő annak rögzítése, hogy az állandó könyvvizsgálói feladatokat milyen személyi feltételekkel rendelkező személyek láthatják el, és a könyvvizsgálói nyilvántartásba való bejegyzés előfeltételeinek meghatározása megint csak speciális jogszabályokra tartozik.

Az viszont már a gazdasági társaságok sajátossága, hogy miként jön létre e szervezeteknél az állandó könyvvizsgáló megbízatása. A probléma abból adódik, hogy a döntést a tagoknak - a létesítő okiratban, vagy később legfőbb szervi határozatban - kell meghozniuk, azonban ők nem jogosultak a könyvvizsgálóval a megbízási szerződést megkötni, hiszen a társaság nevében nyilatkozattételre a vezető tisztségviselők jogosultak. Erre tekintettel írja elő a törvény, hogy az állandó könyvvizsgálóval is az ügyvezetés köti meg a szerződést, de köteles a tagok által kijelölt személlyel és a tagok által meghatározott feltételek szerint szerződni. Mivel a szerződés megkötéséhez a másik fél egyetértése is szükséges, számolni kell azzal a lehetőséggel is, hogy nem jön létre konszenzus a társaság és a könyvvizsgáló között. Ezért kellett rendelkezni arról, hogy mi történjen akkor, ha a könyvvizsgáló kijelölését vagy megválasztását követő kilencven napon belül nem jön létre megállapodás. Ha a megegyezés elmaradásának oka nem a könyvvizsgáló, hanem a társaság ügyvezetésének magatartása, akkor az ügyvezetés a szerződés elmaradásáért felelősséggel tartozik.

A könyvvizsgáló függetlenségét, hatékony működését szolgálja az az eltérést nem engedő szabály, amely a könyvvizsgáló megbízatásának időtartamát úgy határozza meg, hogy abba legalább egy beszámoló vizsgálata beleessen. Az állandó könyvvizsgálónak a társaság egyéb szerveivel fennálló kapcsolatát illetően a törvény azt a modellt állítja föl, hogy a könyvvizsgálónak az ügyvezetéstől teljes mértékben függetlennek kell maradnia, hiszen tevékenysége alapvetően az ügyvezetés tevékenységének az ellenőrzésére irányul, a legfőbb szerv a beszámolóval kapcsolatban várhat információkat a könyvvizsgálótól, akit ezért a beszámolót tárgyaló legfőbb szervi ülésre meg is kell hívni. A legszorosabb a könyvvizsgáló kapcsolata a felügyelőbizottsággal, amelynek ülésein rendszeresen részt vehet, sőt a felügyelőbizottság köteles a könyvvizsgáló által javasolt kérdéseket napirendjére tűzni. A felügyelőbizottsággal való szorosabb együttműködés indokát az adja, hogy mindkét szerv ellenőrzési feladatokat lát el a társaságnál, ezért tevékenységük jelentős részben átfedésben van, még ha az általuk végzett ellenőrzés célja és terjedelme el is tér.

5. Egyéb társasági szervek

A társaság szervezetének a társaság egyedi sajátosságaihoz való igazítását teszi lehetővé az, hogy a társaság a jogszabályban meghatározott szerveken kívül más társasági szerveket is létrehozhat. Annak érdekében, hogy ez ne eredményezzen hatásköri, illetve felelősségi problémákat, a törvény fenntartja a hatályos szabályozásban ismert korlátozást, miszerint az ilyen társasági szervekre nem telepíthető olyan hatáskör, amely a törvényben szabályozott szerveket illeti, és a törvényben nem nevesített szervek felállítása nem befolyásolhatja a társaság felelősségi viszonyait sem.

Ilyen feltételek között leginkább döntés-előkészítő társasági szervek létesítése jöhet szóba. Európai Uniós ajánlás is szól például a lehetséges vezető tisztségviselők kiválasztását végző jelölő bizottság, vagy a vezető tisztségviselők díjazására javaslatot tevő javadalmazási bizottság felállításának lehetőségéről.

XXI. Fejezet

A gazdasági társaság átalakulása és egyesülése

A törvény a gazdasági társaságok átalakulását csak olyan irányban kívánja megengedni, hogy az átalakulással létrejövő jogi személy is elsősorban gazdasági tevékenység folytatására rendelt szervezet legyen. Gazdasági társaság tehát nem alakulhat át olyan jogi személlyé, amely elsődlegesen gazdasági tevékenységet nem végezhet; így nem alakítható át például egyesületté vagy alapítvánnyá.

A törvény előírja az átalakulás egy kötelező esetét is, amelynek célja a jegyzett tőke védelme, vagyis az, hogy egy gazdasági társaság ne működhessen tartósan az adott társasági típusra jogszabály által előírt kötelező tőkeminimumot el nem érő saját tőkével, mert a társaság vagyonának ilyen mértékű tartós csökkenése a hitelezői érdekeket veszélyezteti. A szabály ugyan a gazdasági társaságok általános rendelkezései között került elhelyezésre, mégis csak az olyan típusú társaságokat érinti, ahol van jogszabályban rögzített minimuma a jegyzett tőkének, azaz a korlátolt felelősségű társaságnál és a részvénytársaságnál.

Foglalkozik a szabályozás azoknak a tagoknak a helyzetével, akik nem kívánnak az átalakulásban részt venni, és ezért megszűnik a tagsági viszonyuk. Egyrészt rendezni kellett azt, hogy részükre mikor kell kiadni a társasággal való elszámolás eredményeként őket megillető vagyonrészt, másrészt pedig azt, hogy az átalakulással megszűnt társaság tartozásaiért való helytállási kötelezettségük hogyan alakul. Ez utóbbi kérdéskörben a szabályozás úgy alakul, hogy elsősorban az átalakulással létrejött jogi személynek, mint jogutódnak kell helytállnia a jogelőd tartozásaiért, de a jogutód által ki nem elégített követelésekért mögöttesen a társaságtól megvált tagot is helytállási kötelezettség terheli a társaság jogutód nélküli megszűnésére vonatkozó szabályok szerint.

Az átalakulás a gazdasági társaság által elhatározott státuszváltozás, amelynek a társaság hitelezőire gyakorolt hátrányos hatását a lehető legkisebb mértékre kell szorítani. Ezt a célt szolgálja az a rendelkezés, amely szerint olyan esetekben, amikor az átalakulás eredményeként a társaság tartozásaiért helytállásra köteles tag olyan tagsági viszonyba kerül, ahol ilyen kötelezettség a jogutódra vonatkozó szabályok szerint nem terhelné - például egy közkereseti társaság korlátolt felelősségű társasággá alakul át -, a korlátlan helytállási kötelezettség ötéves határidőig fennmarad, ekként tehát a hitelezők helyzete nem romlik ahhoz képest, amilyen helyzetet mérlegelni tudtak a hitelezés időpontjában.

XXII. Fejezet

A gazdasági társaság jogutód nélküli megszűnése

A gazdasági társaságok jogutód nélküli megszűnésére vonatkozóan a gazdasági társaságok általános szabályainak szintjén egyetlen kérdés vár rendezésre: a tagoknak a megszűnt társaság tartozásaiért való helytállási kötelezettsége. Ez a helytállási kötelezettség eltérő tartalommal terheli a tagokat attól függően, hogy mögöttes felelősséget vállaltak-e a társasági kötelezettségekért vagy sem. A mögöttes felelősséget a társaság jogutód nélküli megszűnése nyilván nem szünteti meg, sőt adott esetben éppen a jogutód nélküli megszűnés során bizonyosodik be, hogy a társasági vagyon nem fedezi a társaság kötelezettségeit, és ezért nyílik meg a tagok helytállási kötelezettsége.

Ha a társaság fennállása alatt a tagot nem terhelte helytállási kötelezettség a társasági tartozásokért, akkor nyilván a társaság jogutód nélküli megszűnése sem keletkeztet ilyen kötelezettséget.

XI. CÍM

A KÖZKERESETI TÁRSASÁG

1. A közkereseti társaságok szabályozását érintő legszembetűnőbb változás az, hogy a törvény ezt a társasági formát is jogi személynek ismeri el. Ez a változás azonban nem eredményez lényegi eltérést a korábbi szabályozáshoz képest. E társasági forma megőrzi személyegyesítő jellegét, ami nemcsak a tagoknak a társasági kötelezettségekért való mögöttes helytállási kötelezettségében, hanem a társaság működési szabályaiban, a tagok döntéshozatali jogában és ügyvezetésében, továbbá a tagsági viszony megszűnésének szabályaiban is megnyilvánul.

A közkereseti társaság definíciós szabálya lényegében ugyanazokat az elemeket foglalja magában, mint a hatályos szabály, de több ponton pontosítja a szabályozást. Egyértelművé teszi például, hogy bár a társasági szerződés alanyai a társaság tagjai, az általuk vállalt vagyoni hozzájárulások jogosultja nem a többi tag, hanem a társasági szerződéssel létrehozni kívánt társaság. Ezzel áll összhangban az, hogy a vagyoni hozzájárulás teljesítésének elmulasztása esetén is a társaság léphet fel a taggal szemben.

A törvény a társaság tagjainak mögöttes felelőssége helyett tudatosan a tagok mögöttes helytállási kötelezettségét említi. A tagoknak ez a kötelezettsége ugyanis nem valamilyen hátrányos megítélés alá eső magatartásuk következménye, nem valamilyen elmarasztalandó cselekményük szankciója, hanem a társaság gazdasági tevékenységéből eredő kockázatoknak a hitelezők számára kedvező elosztását célozza. A hitelező indokolt preferálást jelenti ugyanis, hogy arra az esetre, ha adósa, vagyis a társaság nem tud teljesíteni, nem maga viseli a teljesítés elmaradásának kockázatát, hanem még megnyílik számára a lehetőség, hogy követelését a tagokkal szemben érvényesítse pusztán azon az alapon, hogy azok tagjai a társaságnak.

A tagok helytállási kötelezettségének szabályozása - néhány pontosítás mellett - lényegében megegyezik a tagok mögöttes felelősségére vonatkozó hatályos szabályozással. Említést érdemlő pontosítása a törvénynek az a rendelkezés, amely a tag és a társaság együttes perlése esetén egyértelművé teszi azt, hogy a mögöttesség a taggal szemben meghozott ítélet végrehajtásának elrendelésekor nyilvánulhat meg, hiszen ennek feltétele lesz az, hogy a végrehajtás a társasággal szemben sikertelen maradjon.

2. A társaság szervezetét illetően a törvény fenntartja a hatályos szabályozásnak megfelelő állapotot, amely szerint a legfőbb szerv a tagok gyűlése, amelyben minden tag jogosult részt venni, de az ülés összehívásának, lebonyolításának nincsenek részletesen kidolgozott speciális szabályai, erre vonatkozóan csak a jogi személyek és a gazdasági társaságok általános szabályok érvényesülnek. A személyegyesítő jelleget hangsúlyozza az a változatlanul hagyott szabály, amely szerint a tagok gyűlése a döntéseit - a jelenlévők számától, illetve az általuk képviselt szavazatok számától függetlenül - az összes szavazatszámhoz viszonyított többséggel, meghatározott esetekben pedig ugyanígy számított egyhangúság mellett hozhatja meg. Ez a szabály felülírja a legfőbb szerv határozatképességére vonatkozó általános szabályt is, hiszen a tagok gyűlésében csak akkor van esély arra, hogy pozitív döntés szülessen egy határozati javaslatról, ha a határozathozatalban legalább annyian vesznek részt, ahányan biztosítani tudják a határozathoz szükséges szótöbbséget. Egyhangú határozat meghozatalához pedig értelemszerűen valamennyi tag részvétele szükséges, egyébként nincs esélye annak, hogy határozat szülessen.

3. A törvény a közkereseti társaság személyegyesítő jellegének megőrzése érdekében alapvető fontosságot tulajdonít annak, hogy az ügyvezetési tevékenységet csak tagok láthatják el. Az erre vonatkozó szabálytól való eltérést ezért nem engedi meg. Ilyen feltételek mellett az a terminológiai váltás, amely szerint a közkereseti társaságnál is ügyvezetőnek nevezzük a vezető tisztségviselőt, és üzletvezetés helyett ügyvezetésről beszélünk, csak az elnevezések egységesítését, egyszerűsítését szolgálja, de a tartalmat nem kívánja érinteni.

4. A tagsági viszony megszűnésének okai között a törvény egyértelművé kívánja tenni, hogy a tagsági viszony megszűnéséhez vezet az, ha a tagsági viszony fennállása alatt olyan ok áll elő, amely miatt a tag az adott pillanatban nem válhatna a társaság tagjává. Az ilyen ok utólagos beállta esetén a tagsági viszony megszűnik.

A törvény biztosítja a rendes felmondás jogát a határozott, illetve a határozatlan időre létrejött közkereseti társaságokban is. A két eset között mégis különbséget tesz, mert a határozatlan időre létrejött társaságok esetén a rendes felmondás jogának kizárását vagy korlátozását nem kívánja megengedni, hiszen ez lehetetlenné tenné, de legalábbis jelentősen megnehezítené a tag számára, hogy kivonja tőkéjét a vállalkozásból.

A tagsági viszony megszűnése után a volt taggal, illetve jogutódjával a társaság köteles elszámolni, kivéve, ha a volt tag vagyoni részesedésével más személy folytatja a tagsági viszonyt, mert a részesedés átruházására került sor, illetve az örökös vagy jogutód belépett a társaságba. Az elszámolás a társaság vagyonának forgalmi értékéből a tagra jutó rész értékének megállapítását célozza. A vagyon ebben az esetben is az aktívumok és passzívumok összességét jelenti. Az elszámolásnál természetesen figyelembe lehet venni a számviteli nyilvántartások adatait is, amennyiben a felek egyetértenek abban, hogy azok a valós forgalmi értékeket tükrözik. A törvény fenntartja a tagsági viszony megszűnése esetén a volt tag vagy jogutódja által a társaság tartozásaiért fennálló helytállási kötelezettségre vonatkozó szabályokat.

A társaság tagjai számának egy főre csökkenésére vonatkozó szabályozás tartalmilag nem változik, a szabályozás technikája azonban más. Ezt az esetkört ugyanis a törvény nem a gazdasági társaságok általános megszűnési okaként határozza meg, amely szabály alól a korlátolt felelősségű társaság és a részvénytársaság kivételt képez, hanem a közkereseti társaság speciális jogutód nélküli megszűnési okaként jelenik meg, és a szabályozás rendszere miatt a szabály alkalmazandó a betéti társaságoknál is.

A törvény fenntartja azt a megoldást, hogy a közkereseti és betéti társaság közötti átalakulás a társasági szerződés módosításával, az átalakulásra vonatkozó szabályok alkalmazása nélkül bonyolítható le, aminek az az oka hogy rendszerint kis méretű társaságokról van szó, tehát az átalakulás nem hordoz jelentős anyagi kockázatot, továbbá ezek a társaságok egyébként is jelentős mértékben azonos szabályok alapján működnek. Az ilyen átalakulások esetén is rendezésre szorul az, hogy ha korábban korlátlan mögöttes helytállási kötelezettséggel terhelt tag kültaggá válik, akkor hogyan alakul a társaság tartozásaiért való helytállása. Az átalakulástól számított öt évig a korábban keletkezett tartozásokért helytállási kötelezettségét fenn kell tartani, mert ez biztosítja, hogy a hitelezők helyzete nem válik rosszabbá. Ugyancsak szabályozásra szorul az ilyen átalakulások esetén is azoknak a tagoknak a helyzete, akik nem kívánnak más társasági formában részt venni. Részükre is meg kell adni annak lehetőségét, hogy megváljanak a társaságtól, és ilyen esetben velük a társaság köteles elszámolni, és kiadni nekik a rájuk eső vagyonhányadot.

XII. CÍM

A BETÉTI TÁRSASÁG

A betéti társaság esetén is bekövetkezik az a változás, hogy a jogszabály jogi személynek ismeri el ezt a társasági formát, ez azonban a társaság fogalmát, jellegadó ismérveit és részletszabályait nem érinti. A betéti társaság továbbra is olyan személyegyesítő társasági forma, amelyben a tagoknak a társaság tartozásaiért fennálló helytállási kötelezettsége különböző: legalább egy tag, a beltag úgy köteles helytállni, mint a közkereseti társaság tagja, és legalább egy tag, a kültag nem tartozik helytállási kötelezettséggel. A betéti társaságra vonatkozó speciális szabályozás jelentős mértékben ezzel a kettősséggel összefüggő kérdéseket rendezi, egyébként pedig e társaságokra is alkalmazni kell a közkereseti társaságok szabályait.

Ugyancsak a kétféle tagi minőség miatt kell rendezni azt a kérdést, hogy miként kezeljük az olyan szerződésmódosítást, amelynek eredményeként korábban beltagi pozícióban lévő tagból kültag lesz, és így megszűnne a társasági tartozásokért való helytállási kötelezettsége. Ez a hitelezői érdekek védelme miatt csak úgy lehetséges, ha a változástól számított öt évig a kültaggá vált korábbi beltag még helytállni tartozik a korábban keletkezett társasági kötelezettségekért.

Végül szabályozást igényel az a helyzet, ha a társaságnak nem maradna beltagja vagy kültagja. Mivel a kétféle tag léte a társaság nélkülözhetetlen ismérve, ezért bármelyik tagi pozíció kiüresedése - ha a helyzet hathónapos átmeneti időszak alatt nem orvosolható - a társaság jogutód nélküli megszűnéséhez vezet.

XIII. CÍM

A KORLÁTOLT FELELŐSSÉGŰ TÁRSASÁG

A törvény a korlátolt felelősségű társaság fogalmán nem kívánt változtatni. A hatályos szabályhoz képest mutatkozó szövegezésbeli eltérés a fogalmi és terminológiai egységet kívánja szolgálni. Azoknál a társaságoknál, amelyeknél a tag köteles helytállni a társasági tartozásokért, ez a kötelezettség nem felelősségi alapú, és ezt a jogszabály szövege is tükrözi. Amikor a helytállási kötelezettség hiánya a társaság jellemzője, ugyanígy nem lehet leszűkíteni ezt a felelősségen alapuló kötelezettségekre, hanem indokolt az általánosabb: a helytállási kötelezettség kifejezés használata. Ezért a törvény a korlátolt felelősségű társaság kapcsán is a tag helytállási kötelezettségének és nem felelősségének hiányáról beszél.

XXIII. Fejezet

A társaság alapítása

A társaság alapításával kapcsolatos szabályozás legfontosabb újdonsága, hogy a törvény ismét hárommillió forintra kívánja emelni a törzstőke minimális összegét. A törzstőke-minimum szabályozásának célja, hogy ezzel a hitelezői érdekeket védje, és visszatartsa a tagok mögöttes helytállási kötelezettségét kizáró társasági formáktól azokat a vállalkozásokat, amelyek tagjai nem képesek vagy nem hajlandóak elegendő induló tőkét biztosítani a társaság számára. A jelenlegi szabályozásban előírt ötszázezer forintos minimális törzstőke a kívánt hatást nem tudja biztosítani: a hitelezők számára nem jelent elegendő biztosítékot, és nem képes a nem kellően megalapozott társaságok létesítésének megakadályozására sem. Ha a vállalkozások piacra segítésének szempontját a hitelezői érdekvédelmet is megelőző feladatnak tekintené a társasági jogi szabályozás, akkor a törzstőke-minimum további leszállítása vagy éppen eltörlése lett volna a megfelelő megoldás. A mai viszonyok között azonban fontosabbnak tűnik a hitelezői érdekek reális védelmét szolgáló, a minimális törzstőkére vonatkozó szabályozással kapcsolatos elvárásoknak jobban megfelelő mérték meghatározása.

A társaságok piacra lépését segíti elő viszont az az új rendelkezés, amely lehetővé teszi a törzstőkének a társaság nyereségéből való feltöltését, vagyis azt, hogy a tagok ne saját vagyonukból, hanem a társaság egyébként felosztható nyereségéből fedezzék a törzstőke összegét. A társasági szerződésben ilyenkor is meg kell határozni a törzstőke és a törzsbetétek összegét, de azt a tagoknak nem kell befizetniük a társaság részére, hanem a társaság eredményes működése során megtermelt nyereségből lehet megteremteni a fedezetet. A társasági szerződés ilyen rendelkezése esetén a társaság megkezdheti működését úgy, hogy a törzstőkéje nincs fedezve vagyoni hozzájárulásokkal, ami a hitelezői érdekeket jelentős mértékben veszélyezteti. Ezért a törvény az ilyen esetekre két garanciális szabályt állapít meg. Egyrészt a társaság mindaddig nem fizethet ki a tagjai részére osztalékot, amíg a megtermelt és a társaság számára visszatartott nyereség nem fedezi a törzstőke teljes összegét. Ez hivatott biztosítani azt, hogy a törzstőke feltöltése a lehető leghamarabb megtörténjen. Másrészt mindaddig, amíg a visszatartott nyereség nem fedezi a törzstőkét, a tagokat nem illeti meg a korlátozott tagi felelősség kedvezménye, vagyis ha ők maguk nem vállalták a vagyoni hozzájárulás teljesítését a törvény által előírt határidőben, akkor mindaddig személyesen is helyt kell állniuk a társaság tartozásaiért, ameddig a ki nem fizetett nyereség nem fedezi a törzstőke összegét. Ilyen módon a társasági hitelezők helyzete nem válik sokkal hátrányosabbá ahhoz képest, ha a tagok teljesítik vállalt kötelezettségeiket, viszont nem tartoznak helytállni a társasági tartozásokért.

A tagok törzsbetéteit meghatározó szabályozásból a törvény elhagyja a tízezer forinttal maradék nélküli oszthatóság követelményét, hiszen ehhez sem a hatályos szabályozás, sem pedig a törvény szerint nem fűződik további következmény, ugyanakkor gondokat okozhat például az üzletrészek felosztása során.

XXIV. Fejezet

Az üzletrész

1. A törvény újradefiniálja az üzletrész fogalmát. Kihagyja a társaság vagyonából való részesedésre utalást, hiszen a társaság a tagjaitól elkülönült jogalany, amely saját vagyonának kizárólagos jogosultja, a tagok általában a társaság megszűnésekor részesedhetnek a társaság vagyonából. Beemeli az üzletrész fogalmába a tagot terhelő kötelezettségeket is, amelyek viszonylag szűk körben, de mégis terhelhetik a tagokat, és olyan szorosan kapcsolódhatnak az üzletrészhez, hogy az üzletrész átruházásával a kötelezettség is átszállhat. Ilyen például a pótbefizetési kötelezettség, amely a társasági szerződés rendelkezése alapján az üzletrész mindenkori jogosultját terheli. Végül a törvény mellőzi a jogok megtestesítésére való utalást is, hiszen a korlátolt felelősségű társaságban fennálló tagsági jogokról nem lehet értékpapírt kiállítani, amelyben dologi formában megtestesülhetne a tagsági jog.

E szempontokat is figyelembe véve az üzletrész a korlátolt felelősségű társaságban a tagot megillető jogok és őt terhelő kötelezettségek együttesét jelenti. Jelentősége abban áll, hogy az üzletrészről való rendelkezéssel a benne foglalt jogok és kötelezettségek összességéről ehet rendelkezni. Az üzletrész által megteremtett egység nem bontható fel: az üzletrészbe foglalt jogok egy része a többi jogosultság vagy kötelezettség nélkül nem ruházható át, a jogosultságok nem oszthatók fel több jogosult között, legfeljebb eszmei hányadok szerint.

Ha egy üzletrésznek több tulajdonosa van is, ők egymás közötti viszonyukban hányadok szerint, nem pedig az üzletrészhez tartozó különböző jogok jogosultjaként gyakorolhatják jogaikat, a társasággal szemben viszont egy tulajdonosnak számítanak, amit a gyakorlatban úgy lehet megoldani, hogy nevükben közös képviselő jár el, a kötelezettségek teljesítéséért pedig egyetemlegesen kötelesek helytállni. A törvény a hatályos szabályozás pontosításával meghatározza, hogy a közös képviselő a tulajdonostársak valamelyike lehet, akit a tulajdonostársak a részesedésük arányában gyakorolt szavazati joguk alapján választanak.

2. A törvény az üzletrész-átruházás szabályainak lényegén nem kíván változtatni. Azokban az esetekben azonban, amelyekben több tagot egy sorban megillető elővásárlási jogról rendelkezik, kimondja, hogy ennek az elővásárlási jognak a gyakorlására a több személy arányosan jogosult. Az üzletrész-átruházás során gyakorolható elővásárlási jog célja ugyanis - a nem kívánt új tag belépésének megakadályozásán túl - éppen az, hogy a korábbi tagok megőrizhessék addigi pozícióikat, amit az elővásárlási jog arányos gyakorlása biztosíthat.

A törvény a hatályos szabályozás tartalmával egyezően rendelkezik az üzletrész átruházásának a társasági szerződésben történő korlátozásáról, illetve a társaság beleegyezéséhez kötéséről. A szabályozásban mutatkozó különbség az eltérést engedő szabályozási módszerből adódik, amelynek eredményeként nem szükséges felhatalmazó rendelkezéseket beiktatni a törvénybe, elegendő az eltérés korlátainak meghatározása.

A törvény az üzletrész-átruházás lebonyolítását a hatályos szabályozással azonos módon rendezi azzal a többlettel, hogy - a bírói gyakorlatban kidolgozott elvekhez igazodva - egyértelművé teszi az átruházás különböző viszonylatokban történő hatályosulásának időpontját.

A törvény az üzletrésznek a tag halála esetén történő átszállását az öröklési jogi szabályokhoz igazodva, az ipso iure öröklési rend elveinek és a végintézkedésekre vonatkozó szabályok betartásával kívánja szabályozni. Ebből az következik, hogy nem adja meg a jogot a tagoknak arra, hogy a társasági szerződésben kizárják az üzletrész öröklését, hanem arra ad lehetőséget, hogy a társasági szerződésben kijelöljenek olyan személyeket, akik öröklés bekövetkezte esetén - a jogszabályban meghatározott határidőn belül - az örököstől jogosultak megváltani az üzletrészt. Ugyanilyen módon kezeli a szabályozás a jogi személy tag jogutódlással való megszűnését is.

A tag jogutód nélküli megszűnéséről a törvény a hatályos szabálytól eltérően csak abban az esetben kíván rendelkezni, ha a volt tag megszüntetésére irányuló eljárásban vagy vagyonrendezési eljárás keretében az üzletrésznek nem lett új jogosultja. Ha tudniillik a korlátolt felelősségű társaság egy tagja felszámolás alá kerül, ez nem jelenti azt, hogy az üzletrésze uratlanná válik, hiszen a felszámoló kötelezettsége az adós vagyonának értékesítése. Ha pedig a felszámoló eladja az üzletrészt, akkor annak új jogosultja lesz, bár a korábbi tag jogutód nélkül szűnik meg. Azok az esetek, amikor az üzletrésznek van jogosultja, nem igényelnek speciális szabályozást.

Nem változtat a törvény az üzletrészeknek a társaság által történő megszerzésére és a saját üzletrész alapján gyakorolható jogosultságokra vonatkozó szabályozás lényegén. Az ilyen tranzakció során a hitelezők és a tagság, ezen belül is elsősorban a kisebbség érdekeit kívánja védelemben részesíteni, és biztosítani akarja, hogy a saját üzletrész megszerzése ne veszélyeztesse a társaság működőképességét. Ebben a körben fontos rendelkezés, amely csak a törzstőkére vetített 50%-ig engedi meg a saját üzletrészek megszerzését, vagyis a társaság nem válhat saját maga többségi tulajdonosává, még akkor sem, ha egyébként a megszerzett üzletrészekkel testületi tagsági jogokat nem gyakorolhatna.

Az üzletrész bevonásával kapcsolatban a szabályozás egyértelművé teszi, hogy ez az üzletrészhez kapcsolódó tagsági jogok és kötelezettségek megszűnését jelenti, és ezért szükségszerűen a törzstőke leszállításával jár együtt.

A kizárt vagy a vagyoni hozzájárulás nemteljesítése miatt tagsági viszonyát elvesztett tag üzletrészéről a törvény változatlanul úgy rendelkezik, hogy az ilyen üzletrészt elsősorban értékesíteni kell. Az értékesítés módjában a tagnak kell megállapodnia a társasággal, és csak ha nem jött létre ilyen megállapodás, akkor kell a nyilvános árverés eszközéhez nyúlni. Ez a jelenlegi szabályozáshoz képest annyi hangsúlyeltolódást jelent, hogy a törvény a felek megállapodását tekinti elsődlegesnek, míg a hatályos szabályozás az árverési kötelezettség alóli kivételként kezeli az érintettek eltérő megállapodását. az árverés lebonyolítására vonatkozó szabályokon a törvény nem változtat.

XXV. Fejezet

Mellékszolgáltatás és pótbefizetés

Az alapvetően eltérést engedő szabályozási módszer mellett a társasági szerződésben a felek akár vagyoni jellegű kötelezettségeket is megállapíthatnak a tagok számára. E kötelezettségekre a kötelezettségvállalás jellegének, tartalmának megfelelő szabályokat kell alkalmazni. Speciális társasági jogi szabályozást az az eset igényel, ha a tag kötelezettségvállalása a társaság tevékenységében való személyes közreműködésre irányul, és e kötelezettség kizárólag a társasági szerződésen alapul. Ilyenkor a személyes közreműködés díjazásáról, illetve a személyes közreműködési kötelezettség elmulasztása miatt alkalmazható társasági jogi következményekről is a társasági szerződésben kell rendelkezni, egyébként a tag díjazásra nem tarthat igényt, illetve nem lehet vele szemben jogkövetkezményt alkalmazni.

A pótbefizetésre vonatkozó szabályokat a törvény alapvetően a hatályos szabályozással azonosan határozza meg. A gyakorlatban felvetődött jogértelmezési kérdést old meg annak kimondásával, hogy a pótbefizetés nemcsak pénzzel, hanem a nem pénzbeli vagyoni hozzájárulással szemben támasztott követelményeknek megfelelő más vagyontárggyal is teljesíthető, ennek azonban nyilvánvalóan előfeltétele, hogy a társaság és a szolgáltatásra köteles tag között konszenzus legyen ebben a kérdésben.

XXVI. Fejezet

A társaság által teljesített kifizetések

A korlátolt felelősségű társaság esetén a tagok a társasági kötelezettségekért nem tartoznak helytállási kötelezettséggel, ezért a társaság hitelezőnek követeléseire főszabályként kizárólag a társasági vagyon nyújt fedezetet. Erre tekintettel a társasági jogi szabályozásnak korlátoznia kell azt, hogy a társasági vagyon milyen módon csökkenthető a tagok javára történő kifizetésekkel. A korlátozás lényege - a hatályos szabályozással azonos módon - az, hogy a tagoknak - a tőkekivonási célú törzstőke-leszállítás esetét kivéve - csak az aktuális évi vagy a tartalékolt nyereség terhére teljesíthető kifizetés, de ebből is csak akkor, ha a társaság saját tőkéje eléri a törzstőkét, és ez az egyensúly a kifizetés eredményeként sem bomlana meg, illetve, ha a kifizetés nem veszélyezteti a társaság fizetőképességét. Bármelyik feltétel hiánya esetén a társaság nem fizethet a tagjának sem társasági sem más jogviszony alapján, illetve a feltételek hiányában teljesített kifizetést a tag köteles a társaságnak visszafizetni.

Az osztalék és osztalékelőleg fizetését a törvény a hatályos szabályozáshoz hasonló módon szabályozza, de az osztalékelőleg kifizetésének nem teszi feltételévé azt, hogy a tagok vállalják az osztalékelőleg visszafizetését arra az esetre, ha a társaság nem fizethetne osztalékot, hanem ezt a kötelezettséget maga a törvény mondja ki, és ezzel a garanciális elemek fenntartása mellett egyszerűsíti a kifizetésről szóló döntéshozatalt. Mivel a kifizetésre vonatkozó szabályozás alapvetően hitelezővédelmi célú, és ilyen értelmű garanciális elemeket tartalmaz, a szabályoktól való eltérés nem elfogadható, azt a törvény kifejezetten tiltja.

XXVII. Fejezet

A társaság szervezete

1. A korlátolt felelősségű társaságnál szükségszerűen működik a taggyűlés, mint a társaság legfőbb szerve, és az ügyvezetés ellátására egy vagy több ügyvezetőt kell kijelölni a társasági szerződésben vagy megválasztani a taggyűlésen. A többi társasági szerv létrehozatala nem kötelező, illetve csak a törvényben előírt esetekben kell a létesítésükről gondoskodni.

A legfőbb szerv hatásköréről a törvény nem kíván egy összefoglalt listát adni. A hatáskörre vonatkozó szabályozás csak azokat a kérdéseket emeli ki, amelyekről más összefüggésben nem mondja ki a törvény, hogy az a taggyűlés kizárólagos hatáskörébe tartozik.

A taggyűlés összehívásának kötelező eseteit a törvény a hatályos szabályozással azonosan határozza meg, azonban figyelembe veszi azt a lehetőséget is, hogy a társaság által meghozandó döntések nemcsak a taggyűlés ülésén fogadhatók el, hanem lehetséges ezekről a kérdésekről ülés tartása nélkül is döntést hozni. Az ügyvezetés tehát az okok beállta esetén eldöntheti, hogy összehívja-e a taggyűlést vagy a tagok ülés tartása nélküli döntéshozatalát kezdeményezi. A lényeg, hogy olyan helyzetet kell teremteni, amelyben a tagok meghozhatják a társaság vagyonvesztése miatt szükséges döntéseiket.

A taggyűlés összehívása az általános szabályok szerint történik azzal a kiegészítéssel, hogy a meghívót legkésőbb a tervezett ülés előtt tizenöt nappal el kell küldeni. Erre az időre azért van szükség, hogy a tagok a meghívóban közölt napirenden szereplő kérdések eldöntéséhez szükséges információkat beszerezhessék, feldolgozhassák, döntésüket szükség szerint előkészítsék, illetve, hogy a taggyűlésen való részvételüket megszervezzék.

A törvény a hatályos szabályozással egybehangzóan megadja a tagoknak a jogot arra, hogy a napirendet kiegészíthessék. Ha az ügyvezetés összehívta a taggyűlést, bármelyik tag újabb napirendi pontnak a napirendre vételét kezdeményezheti. Ha az újonnan javasolt napirendet a javaslattevő tag az elvárt részletességgel meghatározta, és legkésőbb az ülése előtt három nappal közölte a többi taggal és az ügyvezetéssel, a napirend kiegészül a javasolt kérdéssel.

A taggyűlésen lezajlott események rögzítésére a jegyzőkönyv szolgál. Ha a taggyűlésen a tagok elektronikus hírközlő eszköz igénybevételével vesznek részt, akkor nem szükséges írásos formájú jegyzőkönyvet készíteni, ilyenkor is gondoskodni kell azonban a meghozott határozatok olyan módon való rögzítéséről, amely a határozatokat utóbb is ellenőrizhetővé teszi. A rögzítés az igénybe vett elektronikus hírközlő eszköz természetéhez igazodó technikai módszerrel történhet. Ha az elektronikus hírközlő eszköz igénybevételével megtartott taggyűlésen hozott határozatot a nyilvántartó bírósághoz be kell nyújtani, akkor kivételesen mégis el kell készíteni a jegyzőkönyvet, és a határozatot a jegyzőkönyvben rögzített formában lehet benyújtani.

A törvény újra bevezetni rendeli a határozatok könyvét, ami a társaság taggyűlése által hozott határozatok nyilvántartására szolgál. A határozatok könyvét az ügyvezető vezeti, az ő kötelezettsége, hogy a meghozott határozatokat haladéktalanul bevezesse a határozatok könyvébe.

2. Az ügyvezetést egy vagy több ügyvezető látja el. Az ügyvezetők nem feltétlenül tagjai a társaságnak, de a társasági szerződés rendelkezhet úgy, hogy a társaság mindenkori tagjai látják el az ügyvezetői feladatokat. Ez utóbbi esetben azokat a tagokat kell vezető tisztségviselőnek tekinteni, akik megfelelnek az ilyen tisztséget ellátó személyekkel szemben támasztott követelményeknek.

A törvény az ügyvezető feladataként nevesíti a tagjegyzék vezetésének kötelezettségét. A tagjegyzékre vonatkozó szabályozás lényegében megegyezik a hatályos szabályokkal.

Ha a társaságnak több ügyvezetője van, ezek önállóan látják el az ügyvezetési feladatokat, a társasági szerződés azonban eltérhet ettől, és együttes üzletvezetési jogot köthet ki. A törvény bevezeti annak lehetőségét, hogy az önálló ügyvezetésre jogosult ügyvezetők egymás intézkedési ellen tiltakozást jelentsenek be. A tiltakozásról a tagok dönthetnek, és döntésük meghozataláig a tiltakozással érintett ügyvezetői intézkedés nem hajtható végre. Ilyen módon a tiltakozás intézménye megfelelő eszköz lehet az önálló ügyvezetési jogkörben eljáró ügyvezetők kezében arra, hogy a társaság egységes irányítása biztosított legyen.

XXVIII. Fejezet

A törzstőke felemelése és leszállítása

1. A törvény a hatályos szabályozással egybehangzóan úgy rendelkezik, hogy a törzstőkét kétféleképpen lehet felemelni: újabb vagyoni hozzájárulások befizetésével vagy a társaság törzstőkén felüli vagyonának törzstőkévé alakításával. Mindkét esetben a társaság legfőbb szervének háromnegyedes többséggel meghozott határozatán alapul a tőkeemelés. Az ilyen módon megvalósuló törzstőke-emelés központi problémája, hogy miként lehet a társaságban eredetileg fennálló tulajdoni arányokat, belső erőviszonyokat fenntartani. Ezt a problémát a törvény a jelenlegi szabályozáshoz hasonlóan a tagok részére az újabb vagyoni hozzájárulások teljesítésére adott elsőbbségi joggal oldja meg. Mivel ezt az elsőbbségi jogot a tagok törzsbetéteik arányában gyakorolhatják, minden tag elérheti azt, hogy ne csökkenjen a társaságban fennálló részesedésének aránya.

A törzstőként felüli vagyon törzstőkévé alakításának előfeltétele, hogy a társaságnak legyen olyan törzstőkén felüli vagyona, amit törzstőke-emelésre tud fordítani. Az ilyen módon megvalósuló tőkeemelés után is elvárás, hogy a társaság saját tőkéje ne csökkenjen a törzstőke összege alá. A törzstőként felüli vagyon átalakításával történő tőkeemelés a tagok közötti tulajdoni arányokat nem változtatja meg, hiszen a tőkeemelést a tagoknál a korábbi törzsbetéteik arányában kell elszámolni.

2. A törzstőke leszállítására vonatkozó szabályok alapvetően a hatályos szabályozást követik. A tőkeleszállítás elsősorban a hitelezői érdekek védelmét teszi szükségessé, hiszen csökken az az érték, amelyhez viszonyítva a társaság vagyonát védő intézmények működésbe lépnek. Mivel a korlátolt felelősségű társaság tagjai nem tartoznak helytállni a társasági kötelezettségekért, a társaság hitelezői csak a társaság vagyonából remélhetik követeléseik kielégítését, és ezért védelemre szorulnak, ha a társasági vagyon védelmének mértéke csökken.

A törvény a hitelezők érdekeinek megóvása érdekében a tőkeleszállítás közzétételét írja elő, és feljogosítja a hitelezőket arra, hogy követelésiekre biztosítékot követeljenek, kivéve azokat az eseteket, amikor a biztosítékra nincs szükség vagy nincs lehetőség. Nincs lehetőség biztosítékot követelni akkor, ha a törvény kötelezően írja elő a törzstőke leszállítását. Ha ilyenkor a hitelezőket megilletné a biztosíték követelésének joga, akkor ez akadályát jelenthetné a kötelező tőkeleszállításnak, ami feloldhatatlan konfliktust eredményezne.

XXIX. Fejezet

A társaság jogutód nélküli megszűnése

A törvény a korlátolt felelősségű társaságokra vonatkozóan nem határoz meg speciális megszűnési okokat. E társaságok az általános részben meghatározott okok miatt szűnhetnek meg.

Ha a hitelezői igények kielégítése után maradt a tagok között felosztható vagyon, abból elsősorban a még vissza nem térített pótbefizetéseket kell visszafizetni, hiszen ezek a pótbefizetések már nem használhatók fel veszteség rendezésére, és erre nincs is szükség, hiszen a hitelezői igények kielégítésre kerültek. A pótbefizetések visszatérítése után megmaradó és felosztható vagyont a törzsbetétek arányában kell a tagok között felosztani. Ez a szabály eltérést engedő norma, tehát a társasági szerződés a megszűnő társaság hitelezőinek kielégítése után fennmaradó vagyonának felosztásáról eltérően is rendelkezhet.

A törvény értelmében, ha olyankor indul meg a társaság végelszámolási vagy felszámolási eljárása, amikor még nem kerültek teljes egészében szolgáltatásra a vagyoni hozzájárulások, akkor a végelszámoló vagy felszámoló a társasági szerződésben meghatározott teljesítési időtől függetlenül esedékessé teheti a társaságnak a vagyoni hozzájárulásokra vonatkozó követelését, ha a vagyoni hozzájárulások hiányzó összegére a hitelezői igények kielégítése érdekében szükség van. Mivel ez a szabály világosan hitelezővédelmi intézkedést tartalmaz, a társasági szerződés ettől nem térhet el.

XXX. Fejezet

Az egyszemélyes társaság

A törvény az egyszemélyes korlátolt felelősségű társaságra vonatkozóan a hatályos szabályokkal lényegében megegyező szabályozást ad azzal az eltéréssel, hogy az egyszemélyes társaságra vonatkozó egyes rendelkezések (pl. a létesítő okirat elnevezésére, a taggyűlés működésének kizártságára vonatkozó szabályok) nem e fejezetben, hanem az általános részben vagy a korlátolt felelősségű társaság más szabályai között nyertek elhelyezést, továbbá az alapítás során a pénzbetétek szolgáltatására nem állapít meg speciális szabályt. Ez utóbbi eltérés vonatkozásában nincs olyan ok, amely azt indokolná, hogy az egyszemélyes társaság javára szolgáltatandó pénzbeli vagyoni hozzájárulásból az általános rendelkezések szerintinél kisebb mértéket kelljen teljesíteni.

XIV. CÍM

RÉSZVÉNYTÁRSASÁG

XXXI. Fejezet

Általános rendelkezések

XXXII. Fejezet

A részvény

1. Általános szabályok, a részvény előállítási módja

A törvény a részvény fogalmát és a részvény előállítási módját a hatályos szabályokkal azonos módon szabályozza azzal a különbséggel, hogy a zártkörűen működő részvénytársaság szabadon dönthet a részvény előállítási módjának megváltoztatásáról bármely irányban, azaz a dematerializált részvény nyomdai úton való előállítását is elhatározhatja. A részvény előállítás részletes szabályait a törvény nem tartalmazza, erről az értékpapírok nyomdai úton, illetve dematerializált formában való előállítására vonatkozó szabályok rendelkeznek.

Új szabály mondja ki, hogy ha a részvényben feltüntetett valamely adat megváltozik, akkor ezt a már forgalomban lévő részvények esetén is meg kell jeleníteni a részvényen, ellenkező esetben ugyanis a részvény megtévesztő adatokkal venne részt a forgalomban. Nyomdai úton előállított részvényeknél ehhez a részvényeket ki kell cserélni vagy felül kell bélyegezni az alaptőke-emelésnél szabályozott módon. Dematerializált részvényeknél a dematerializált értékpapírokra vonatkozó szabályok szerint kell a tartalmat megváltoztatni.

A törvény a hatályos szabályokhoz hasonlóan rendezi a részvények részvényes részére történő kiadásának, illetve a részvényes értékpapír-számláján történő jóváírásának feltételeit. Ehhez ugyanis a társaság cégbejegyzésén túl a részvény teljes ellenértékének megfizetése szükséges.

A korábbiaknál részletesebben rendelkezik a törvény az összevont címletű részvényről, amelynek előállítására akár a részvényes kérelme alapján is sor kerülhet, de ugyanígy a részvényes kérelmére a korábban összevont címletű részvény szétbontására is megtörténhet a költségek megtérítése mellett. Ezekben a kérdésekben a részvényesnek azért lehet ilyen terjedelmű rendelkezési jogot biztosítani, mert a részvények akkor is megőrzik önállóságukat, ha összevont címletű részvényként kerülnek előállításra. Az ilyen előállítás tehát csupán technikai egyszerűsítést jelent, a részvényhez kapcsolódó jogokat nem érinti.

A törvény rögzíti, hogy a részvények forgalomba hozatalára zártkörűen vagy nyilvánosan kerülhet sor, a zártkörű, illetve nyilvános forgalomba hozatal fogalmát azonban nem szabályozza, azt a tőkepiaci szabályozás tartalmazza. Azt azonban a társasági jogi szabályozás körében kell kimondani, hogy a zártkörűen működő részvénytársaság részvényeit nem lehet nyilvánosan forgalomba hozni. Ez azt jelenti, hogy a nyilvánosan működő részvénytársaság, vagyis egy olyan részvénytársaság, amelynek a részvényei be vannak vezetve tőzsdére vagy más szabályozott piacra, eldöntheti, hogy újabb részvényeit nyilvánosan vagy zártkörűen hozza-e forgalomba.

A szabályozás a részvény forgalmát korlátozó bármilyen kikötést harmadik személyekkel szemben csak akkor tekint hatályosnak, ha a korlátozás magából a részvény-okiratból vagy az értékpapír-számla adataiból kiderül. Ez az előírás egybevág az általános értékpapírjogi szabályozás alapelveivel, amelyek szerint egy értékpapírból eredő jogokkal szemben csak olyan kifogás hozható fel, amely magából az értékpapírból kitűnik.

A törvény a jelenlegi szabályozásnál általánosabb megközelítésben foglalkozik azzal a kérdéssel, hogy miként lehet a részvény alaki legitimációs hatását biztosítani olyan esetekben, amikor a tulajdonszerzés nem a felek konszenzusán, nem átruházáson alapul, hanem például öröklésen vagy végrehajtási árverésen. Nyomdai úton előállított részvények esetén az igazgatóságot jogosítja föl arra, hogy a tulajdonszerzést igazoló okirat alapján a tulajdonszerzést magára a részvény-okiratra rávezesse, míg dematerializált részvényeknél a tulajdonosváltozást a számlavezetőknek kell lebonyolítaniuk - ugyancsak a tulajdonszerzést igazoló okiratok alapján. Rendelkezik arról is a törvény, hogy nyomdai úton előállított részvények esetén az igazgatóságnak a részvényre vezetett feljegyzése a forgatmányi láncolat részeként kezelendő, azaz a forgatmányi láncolat megszakítatlanná tehető ilyen módon, és ezzel biztosítható az alaki legitimációs hatás.

2. Saját részvény

A saját részvények megszerzésével kapcsolatos szabályozás ismét be kíván vezetni mennyiségi korlátot a részvénytársaság által megszerezhető saját részvényekre, mert a saját részvények korlátozás nélküli megszerzése esetén a társaság belső struktúrája oly mértékben torzulhat, hogy ez a társaság működőképességét veszélyeztetheti. A huszonöt százalékos határ kellő mozgásteret biztosít a társaság részére, de biztosítja azt, hogy a társaság mindenkor a tagok érdekében, a tagok döntéseinek megfelelően működjön. A törvény a saját részvények megszerzésének feltételeit a hatályos szabályozással azonos módon rendezi. A jogszabálysértéssel megszerzett részvények esetén a kisebbség, illetve a hitelezők védelme érdekében a részvényeket be kell vonni, vagyis a társaság ezeket nem tarthatja meg.

Nem irányoz elő változást a törvény a megszerzett saját részvényekkel való részvényesi joggyakorlás szabályozásában. A részvénytársaságot továbbra sem illetik meg részvényesi jogok az ilyen részvények alapján. A törvény a saját részvényre vonatkozó szabályokat olyan garanciális minimumnak tekinti, amelynél a társaságra nézve kedvezőbb szabályozást nem vezethet be a társaság.

3. Pénzügyi segítség részvényszerzéshez

Nyilvánosan működő részvénytársaság az általa kibocsátott részvények megszerzéséhez csak piaci feltételek mellett, osztalékfizetésre felhasználható vagyona terhére nyújthat harmadik személynek pénzügyi segítséget feltéve, hogy ehhez az igazgatóság előterjesztése alapján a közgyűlés legalább háromnegyedes szótöbbséggel meghozott határozatával hozzájárult.

A törvény az európai uniós normákkal összhangban rendelkezik arról, hogy a társaság vagyonát milyen feltételek mellett lehet igénybe venni a társaság által kibocsátott részvények harmadik személyek által történő megszerzésének pénzügyi támogatásához. A jelenleg hatályos tiltó szabályhoz képest a törvény a hitelezők és a társasági kisebbség érdekeit egyaránt védelemben részesítő feltételrendszert határoz meg.

4. Részvényfajták, részvényosztályok, részvénysorozatok

A törvény felsorol és szabályoz a részvény alapján gyakorolható jogok tekintetében egymástól eltérő részvényfajtákat, ezt a szabályozást azonban nem lehet kimerítőnek tekinteni: a társaság az alapszabályában más eltérő jogokat biztosító részvények kibocsátását is lehetővé teheti. Ennek nyilván előfeltétele, hogy az alapszabály pontosan meghatározza a sajátos részvényesi jogok mibenlétét. A törvény a hatályos szabályozással azonos részvényfajtákat szabályozza, és a szabályozás lényege is megegyezik a jelenlegi részvényfajták szabályaival.

Eltérést jelent az osztalékelsőbbségi részvények esetén, hogy a törvény mellőzi az időbeli elsőbbség kikötésének lehetőségét, mert ez nem tipikus és nehezen számszerűsíthető előnyt jelent a részvényesek számára. Ez azonban nem jelenti azt, hogy a részvénytársaság kellően kidolgozott módon ne kínálhatna ilyen elsőbbséget a részvényesek számára. Ha az osztalékelsőbbségi részvényhez kapcsolódó szavazati jogot korlátozzák, a szavazati jog gyakorolható válik, amennyiben az elsőbbségi osztalékot a társaság nem fizeti ki. A szavazati jog gyakorlásához nem kell megvárni a következő évet, hanem a kifizetés elmaradása esetén a részvényeseknek feléled a szavazati joga. A szabályozás arra is kiterjed, hogy a szavazati jog meddig gyakorolható. A következő beszámoló azért alkalmas időbeli korlát, mert ha ott ismét elmarad az elsőbbségi osztalék kifizetéséről való rendelkezés, akkor ismét megvalósul a szavazati jog gyakorlásának feltétele, ha viszont a részvényesek megkapják a nekik járó elsőbbségi osztalékot, akkor nincs tovább oka a szavazati jog gyakorlásának.

A szavazatelsőbbségi részvények esetén változást jelent, hogy a szavazattöbbszöröző részvényhez fűződő többes szavazati jog mértékét csak a nyilvánosan működő részvénytársaságban maximálja a törvény, annak érdekében, hogy a mértéktelen szavazati jog biztosításával ne lehessen koncentrálni a társasági döntéshozatalt. Zártkörűen működő részvénytársaságnál azonban ilyen korlátozásra nincs szükség, ha a tagok megállapodnak, bármilyen mértékben többszörözhetik a szavazatelsőbbségi részvényhez kapcsolódó szavazati jogot.

Mivel a törvény a nyilvánosan működő részvénytársaság részére nem teszi lehetővé a vezető tisztségviselők vagy felügyelő bizottsági tagok kijelölésére irányuló elsőbbséget, illetve elővásárlási jogot biztosító részvény kibocsátását, rendelkezni kell arról, hogy mit történjen az ilyen részvényekkel a társaság részvényeinek tőzsdére vagy szabályozott piacra való bevezetése esetén, vagyis a társaság nyilvánosan működő társasággá alakulásakor. Ilyen esetben még a tőzsdei bevezetés előtt köteles a társaság e részvényeket más részvényosztályba tartozó elsőbbségi részvénnyé vagy törzsrészvénnyé átalakítani. Ugyanez a kötelezettség terheli a társaságot olyan részvényekkel kapcsolatban is, amelyek a nyilvánosan működő részvénytársaságok számára nem megengedett módon kumulálnak elsőbbségi jogokat.

A dolgozói részvényekkel kapcsolatban a törvény egyértelművé teszi, hogy a kedvezményes áron történő kibocsátás a részvény névértékénél alacsonyabb árat kell, hogy jelentsen. A dolgozói részvény egyéb szabályait lényegében a jelenlegi szabályozással azonosan határozza meg.

Ugyanígy nem kíván változtatni a törvény a kamatozó és a visszaváltható részvényre vonatkozó szabályozás tartalmán sem.

5. Részvényutalvány, ideiglenes részvény

A törvény a részvényutalvány és az ideiglenes részvény intézményét a hatályos szabályozással azonos tartalommal szabályozza.

6. Részvénykönyv

A részvénykönyvre vonatkozó szabályok nem tartalmaznak koncepcionális újdonságot. A részvénykönyv a részvényesek nyilvántartására szolgáló lajstrom, amelyet vagy a részvénytársaság igazgatósága vagy az általa megbízott más személy vezet. Azt, hogy a részvénykönyv vezetése igényel-e speciális szakértelmet, dologi és személyi feltételeket, és ehhez képest ki láthatja el ezt a feladatot megbízás alapján, nem a törvény határozza meg, ezt a tőkepiaci szabályozásnak kell eldöntenie.

A részvénykönyvi bejegyzés joghatását a törvény a hatályos szabályozással egyezően úgy határozza meg, hogy ez a társasággal szembeni részvényesi joggyakorlás előfeltétele. A részvénykönyvi bejegyzés elmaradása tehát nem a részvényesnek a részvény feletti tulajdonjogát érinti, hanem csak a részvény alapján a társasággal szemben történő joggyakorlást akadályozza.

A részvénykönyvi bejegyzés, illetve törlés kérelmezésének szabályozásán a törvény annyiban kíván változtatni, hogy megszünteti azt - a gyakorlatban csak nehezen vagy egyáltalán nem érvényesülő - követelményt, hogy a dematerializált vagy értékpapírletétben lévő részvények átruházása esetén a részvénykönyvi bejegyzést az értékpapír- vagy letéti számla vezetője legyen köteles kérni.. Új elem a szabályozásban, hogy elismeri a társaság, illetve a részvénykönyv-vezető jogát arra, hogy az alakilag legitimált részvényes bejegyzési kérelmét elutasítsa. Erre akkor kerülhet sor, ha a részvényt a tulajdonosa a részvény megszerzésére vonatkozó szabályok megsértésével szerezte. Indokolatlan az, hogy a társaságot ilyenkor is a részvényes bejegyzésére kötelezzük, és ennek folyományaként a társaságnak el kelljen viselnie azt, hogy a jogszerűtlenül részvényt szerző részvényes gyakorolhatja a társasági jogait. Ezzel szemben helyesebbnek látszik, ha ilyenkor a részvénykönyv vezetője megtagadja a bejegyzési kérelem teljesítését, mely esetben a be nem jegyzett részvényes bíróságtól kérheti a bejegyzést megtagadó határozat felülvizsgálatát.

Rendezi a törvény a dematerializált részvények esetén végezhető tulajdonosi megfeleltetésnek a részvénykönyv tartalmára gyakorolt hatását is. A tőkepiaci normák között szabályozott tulajdonosi megfeleltetés a társaság kérelmére is elvégezhető, és ennek eredményeként a központi értékpapír számla vezetője azt közli a társasággal, hogy egy adott időpontban kik azok a részvényesek, akiknek a javára bármelyik értékpapír-számlavezető az adott társaság részvényét nyilvántartja, és akik nem tiltották meg részvénykönyvi bejegyzésüket. Mivel a tulajdonosi megfeleltetés a részvényesi kört teljes egészében feltérképezi, indokolt megoldás az, hogy ilyenkor a részvénykönyv teljes korábbi tartalma törlésre kerül, és a tulajdonosi megfeleltetés eredménye válik a részvénykönyv új tartalmává.

XXXIII. Fejezet

A részvénytársaság alapítása

A részvénytársaságot - szoros összefüggésben a társaság működési formájának meghatározásával - csak zártkörűen lehet alapítani. A zártkörű alapítás jobban szolgálja a befektetők biztonságát, mert a nyilvánosságot a társaság már csak akkor célozhatja meg, ha tényleges gazdasági eredményekkel rendelkezik, és korábban zárt körben kibocsátott részvényeinek szabályozott piacra való bevezetésére is sor került. Ezek a feltételek alapításkor nyilvánvalóan nem teljesülhetnek, ezért a törvény a zártkörű alapítást kívánja lehetővé tenni. Az alapítás zártkörűségének megfelelően a létesítő okirat kötelező tartalmi eleme az alapítók nyilatkozata arról, hogy a részvénytársaság által kibocsátandó részvényeket teljes egészében maguk veszik át. A szabályozás az alapszabály további kötelező tartalmi elemeit is meghatározza, és rendelkezik olyan tartalmi elemekről is, amelyek nem kötelezőek ugyan, de ha az alapítók az adott kérdésről rendelkezni kívánnak, akkor azt érvényesen csak a létesítő okiratban tehetik meg.

Az alapítók az alapszabály szükség szerint kötelező tartalmi elemként kötelezettséget vállalhatnak nem pénzbeli vagyoni hozzájárulás teljesítésére is. Ennek mibenlétére az általános szabályok alkalmazandóak, értékelésére azonban speciális szabályok vonatkoznak, ugyanis az apportot - főszabályként - könyvvizsgálóval vagy szakértővel kell értékeltetni. Az értékelési kötelezettség alóli kivételt a törvény a hatályos szabályokkal egyezően határozza meg. Továbbra sem kívánja a törvény szűken meghatározni azoknak a szakértőknek a körét, akik nem pénzbeli hozzájárulás értékelését végezhetik, annyi támpontot azonban kínál, hogy az tekinthető ilyen célra alkalmas szakértőnek, aki az értékelendő vagyontárggyal kapcsolatos szakmai ismeretekkel rendelkezik. Mivel a vagyoni hozzájárulások értékelése hitelezői érdekeket is érint, a tagok e kötelezettség teljesítése alól nem mentesíthetők alapszabályi rendelkezéssel sem.

A vagyoni hozzájárulások teljesítésének határidejét továbbra is a létesítő okiratban kell meghatározni, de mivel a tagok felelőssége nélkül működő társaságok tartozásaiért főszabályként csak a társasági vagyon áll helyt, a törvény kógens szabályokkal meghatározza a teljesítés végső határidejét is. A szabályozás struktúrája a hatályos szabályozás mintáját követi, azonban a nem pénzbeli hozzájárulások teljesítésének határidejét a törvény - hitelezővédelmi okokból - rövidebb időtartamban határozza meg.

XXXIV. Fejezet

Részvényesi jogok és kötelezettségek

A törvény e fejezetben foglalja össze a részvényest megillető és máshol nem szabályozott testületi és vagyoni jogosultságokat: a közgyűlésen való részvételhez, a tájékoztatáshoz, a napirend kiegészítéséhez, a szavazáshoz vagy az osztalékoz való jogot. A részvényesnek a társasági jogviszony alapján egyetlen kötelezettsége a vállalt vagyoni hozzájárulás teljesítése, amely kötelezettség alól nem is mentesíthető. A törvény a hatályos szabályokkal lényegében egyező módon rendezi a vagyoni hozzájárulási kötelezettség teljesítésének feltételeit és a kötelezettség megszegésének következményeit.

A részvényesi jogok gyakorlásához az szükséges, hogy valaki a részvény alakilag igazolt jogosultja legyen, és bejegyezzék a részvénykönyvbe. Az alaki legitimáció az általános értékpapírjogi szabályok szerint nyomdai úton előállított részvények esetén a részvényokirathoz, dematerializált értékpapírok esetén pedig az értékpapír-számlához kötődik. Mivel széles körben elterjedt a részvények letéti őrzési, illetve letéti kezelése, és a társaságnak, mint kötelezettnek a dematerializált értékpapírok nyilvántartására szolgáló értékpapír-számlákhoz sincs hozzáférése, a törvény - fenntartva az eddigi szabályozást - megengedi, hogy részvényesi jogokat az értékpapír-letétben lévő részvényről kiállított letéti igazolással, illetve a dematerializált részvénytől kiállított tulajdonosi igazolással lehessen gyakorolni.

A részvényes a részvényesi jogait képviselő útján is gyakorolhatja. Érdekkonfliktus miatt a képviseletből bizonyos személyek ki vannak zárva, mivel azonban ez a konfliktus a képviselt és a képviselő közötti viszonyban áll fönn, a törvény nem tekinti kizártnak azt, hogy a létesítő okirat ebben az összefüggésben eltérő szabályozást adjon. Említést tesz a törvény a részvényesi meghatalmazott intézményéről is, amelynek részletes szabályait a tőkepiaci szabályozás tartalmazza. A részvényesi meghatalmazott és a képviselő közötti alapvető különbség továbbra is az, hogy a részvényesi meghatalmazott nem a képviselt részvényes nevében, hanem saját nevében jár el, de eljárásának a részvényes érdekében kell történnie.

Az osztalék kifizetésének az alaptőke védelmét szolgáló előfeltételei vannak, amelyek azt a célt szolgálják, hogy a társaság saját tőkéje a tagok részére való kifizetéssel ne csökkenhessen az alaptőke alá, és csak a társaság adott évi vagy tartalékolt nyeresége legyen felosztható. Az osztalékelőleget illetően a törvény kimondja, hogy ha az osztalék fizetésére az éves beszámoló adatai alapján nem kerülhet sor, akkor az osztalékelőlegként felvett összeget a részvényesek kötelesek visszafizetni. E visszafizetési kötelezettség tehát nem a részvényesek vállalásán múlik, hanem ezt jogszabály írja elő.

Mivel a részvényesek részére történő kifizetés szabályozása hitelezővédelmi garanciákat tartalmaz, azoktól nem lehet úgy eltérni, hogy a törvényben meghatározottnál enyhébb feltételeket határozzanak meg. A törvény a részvényesek részére történő kifizetés jogszerűségének vizsgálatára sajátos kisebbségi, illetve hitelezői jogot vezet be, amely a vizsgálatból nyert információkkal akadályozhatja meg a jogszerűtlen kifizetést.

XXXV. Fejezet

A részvénytársaság szervezete

A részvénytársaság, amely tipikusan nagy tőkével és sok taggal működik, a gazdasági társaságok közül a legösszetettebb szervezetet működteti. A szervezet minimálisan a közgyűlésből, mint legfőbb szervből és az ügyvezetést ellátó testületből (kivételesen egyetlen személyből) áll, de nyilvánosan működő részvénytársaságnál kötelező a felügyelőbizottság létrehozatala, amennyiben nem egységes irányítási rendszert valósít meg a társaság.

1. A közgyűlés

1. A közgyűlésre vonatkozó szabályok úgy épülnek föl, hogy vannak minden működési formára vonatkozó, ebben az értelemben általános szabályok, és külön meghatároz a törvény a zártkörűen működő, illetve a nyilvánosan működő részvénytársaság közgyűlésére vonatkozó speciális szabályokat is. Így például a nyilvánosan működő részvénytársaság közgyűlésének sajátos hatásköreként került szabályozásra a vezető tisztségviselők, felügyelő bizottsági tagok, vezető állású munkavállalók hosszú távú ösztönzési rendszerének meghatározása.

A közgyűlés összehívása azért történik a működési forma szerint eltérő módon, mert a nyilvánosan működő részvénytársaság a nyilvánosság eszközeit igénybe véve kommunikál a tagjaival, ami több bizonytalansági tényezőt rejt magában, és ezért hosszabb időt is igényel az, hogy az információ nagy valószínűséggel eljusson a részvényesekhez. A zártkörűen működő társaság esetén a tagokkal való közvetlen érintkezés lehetősége az információk nagyobb biztonsággal való továbbítását eredményezi, és ezért elegendő kevesebb időt hagyni erre. Vannak a közgyűlés összehívásának kötelező esetei, amelyek - az éves rendes közgyűlés megtartásán túl - a társaság jelentős vagyonvesztésével, és ezen keresztül a hitelezői érdekek veszélybe kerülésével hozhatók összefüggésbe.

A közgyűlésen való részvétel olyan részvényesi jog, amelyet a részvénykönyvbe bejegyzett részvényesek gyakorolhatnak. A törvény meghatározza, hogy mely időpontban kell a részvénykönyvet a részvételi jogosultság megállapítása érdekében lezárni; az ezen időpontot követő tulajdonosváltozások a részvétel jogát már nem érintik. A társaság működőképességét hivatott szolgálni az a szabály, amely lehetővé teszi meghatározott időkeretek között a határozatképtelen közgyűlés megismétlését kedvezményes határozatképességi szabályozással.

2. A törvény meghatározza azokat a kérdéseket, amelyekről - az általános szabályoktól eltérve - minősített többséggel kell határoznia a közgyűlésnek. Figyelemmel arra, hogy a részvényesek nem homogén csoportot képeznek, és adott esetben a közgyűlés határozata csak egy-egy részvénysorozathoz kapcsolódó jogokat érint, az ilyen esetekre az érintett részvénysorozatba tartozó részvényeseknek külön hozzá kell járulniuk a határozathoz, ellenkező esetben egy kisebbségben lévő részvénysorozat részvényesei teljesen kiszolgáltatottak lennének a többség akaratának. Az nyrt. esetében a létesítő okirat módosításához szükséges egyhangú határozathozatalra vonatkozó rendelkezést nem kell alkalmazni.

A törvény a közgyűlésről készült jegyzőkönyv sorsáról a társaság működési formája szerint különbözőképpen rendelkezik. A nyilvánosan működő részvénytársaság esetén a közgyűlési jegyzőkönyv attól függetlenül benyújtandó a nyilvántartást vezető bíróságnak, hogy az ott hozott határozatok a nyilvántartás tartalmát érintik-e, annak alapján kérik-e a nyilvántartott adatok módosítását. Ezen felül a nyilvánosan működő részvénytársaság a határozatait köteles nyilvánosságra is hozni. A zártkörűen működő részvénytársaságnak ilyen kötelezettsége nincs, az ő esetükben az ügyvezetés köteles a jegyzőkönyvet megőrizni, és annak benyújtására csak a nyilvántartást vezető bírósághoz a nyilvántartás módosítására irányuló eljárásban kerülhet sor.

Részvénytársaságoknál, az alapszabály ilyen tartalmú engedélye esetén sor kerülhet olyan közgyűlés megtartására, amelyen a részvényesek elektronikus hírközlő eszközök igénybe vételével vesznek részt. Ilyen esetben is biztosítani kell azonban, hogy a személyes részvételt preferáló részvényesek megjelenhessenek a közgyűlés színhelyén, amennyiben erre irányuló szándékukat előzetesen bejelentik. A törvény kisebbségi jogként biztosítja, hogy a kisebbség írásbeli tiltakozása esetén ne lehessen konferencia-közgyűlést tartani, hanem a részvényeseknek vagy képviselőiknek személyesen kelljen megjelenniük.

2. Az ügyvezetés

A részvénytársaság ügyvezetésével kapcsolatban a törvény nem kíván koncepcionális újításokat bevezetni. Az ügyvezetést általában továbbra is egy legalább háromtagú testület, az igazgatóság látja el, de zártkörűen működő részvénytársaság esetén az igazgatóság jogköre egyetlen személyre, a vezérigazgatóra telepíthető, míg nyilvánosan működő részvénytársaságnál egységes irányítási rendszer vezethető be, amelyben az igazgatótanácsnak nevezett testület az ügyvezetés mellett a felügyelőbizottság feladatát is ellátja. Az igazgatótanács minimális létszámát a szabályozás öt főben határozza meg. A szabályok a testületek maximális létszámát nem állapítják meg, ezt rábízzák a tagokra, akik a társaság méretének, a társaság tevékenységének, az ügyvezető testületre telepített feladatok ismeretében dönthetnek a társaság igényeinek leginkább megfelelő létszámú testület felállításáról.

Megtartja a törvény azt a követelményt, hogy az igazgatótanácsi tagok többségének független személynek kell lennie. A függetlenség követelményének meghatározását azonban kiegészíti azzal, hogy függetlennek minősül az is, akinek a vezető tisztségviselői megbízatásán kívül ugyan van más kapcsolata is a társasággal, de ez a kapcsolat nem megy túl egyrészt a társaság szokásos üzleti tevékenységén, másrészt a vezető tisztségviselő személye szükségleteinek kielégítését szolgáló körön, és ezért nem áll fönn annak a veszélye, hogy e kapcsolat torzítaná a vezető tisztségviselő érdekeltségét.

Ha a részvénytársaság egységes irányítási rendszerben működik, tehát nincs felügyelőbizottsága, de fennáll a munkavállalóknak a társaság tulajdonosi ellenőrzésében való részvételének feltétele, akkor az igazgatótanácsban való részvétel módjáról az igazgatótanácsnak és az üzemi tanácsnak kell egymással megállapodnia. Ezt a megállapodást a törvény a polgári jogi szerződésekre vonatkozó szabályok szerint kívánja kezelni, ami többek között azt jelenti, hogy a szerződések érvénytelenségének szabályait is alkalmazni kell.

A felelős társaságirányítási jelentésről a törvény abból a feltételezésből kiindulva rendelkezik, hogy mivel egy részvénytársaság csak akkor tekinthető nyilvánosan működő társaságnak, ha valamelyik szabályozott piacra bevezették a részvényeit, ennek a szabályozott piacnak pedig vélhetően vannak felelős társaságirányítási előírásai, a szabályozás a legtöbb esetben zárt lehet. Természetesen, ha a társaság részvényei olyan szabályozott piacra kerültek bevezetésre, ahol ilyen követelményeket nem támasztanak a kibocsátókkal szemben, akkor a társaság - a rá vonatkozó szabályozás híján nem lesz köteles felelős társaságirányítási jelentést készíteni.

3. Felügyelőbizottság, auditbizottság, könyvvizsgáló

1. A nyilvánosan működő részvénytársaságban, ahol a részvényeket nyilvánosan lehet forgalomba hozni, illetve, ahol a részvénytársaság részvényei tőzsdére vagy szabályozott piacra be vannak vezetve, a részvényeseknek a társasággal való kapcsolata a leglazább. A részvényesek sokszor egyszerű pénzügyi befektetésként vásárolnak részvényt, hiányzik a társaság tevékenységével kapcsolatos szakmai ismeretük, illetve részesedésük csekély hányada miatt nem érdekeltek abban, hogy a társaság ügyeibe érdemben beleszóljanak, és ennek költségeit viseljék. Mindebből az következik, hogy a nyilvánosan működő részvénytársaságban a részvényesek a legkevésbé alkalmasak arra, hogy tulajdonosi ellenőrzés alatt tartsák az ügyvezetést. Indokolt ezért, hogy az ilyen társaságoknál kötelező jelleggel létrehozzanak felügyelőbizottságot, amely a tagok részére ellenőrzi az ügyvezetési tevékenységet. Ha a nyilvánosan működő részvénytársaság egységes irányítási rendszer mellett működik, akkor ezt a funkciót az igazgatótanácsnak kell ellátnia, amelyben erre a feladatra a független - elsősorban az ügyvezetéstől független - tagok a legalkalmasabbak, ezért írja elő a törvény is, hogy az igazgatótanács tagjai többségének függetlennek kell lenniük. Nyilvánosan működő részvénytársaságnál viszont a függetlenségi szabályokat a felügyelőbizottságra is alkalmazni kell.

Zártkörűen működő részvénytársaság esetén nem kizárt azt, hogy maguk a tagok lássanak el hatékony ellenőrzési tevékenységet, ezért általában nem kötelező felügyelőbizottság létrehozatala. Ha azonban a kisebbség úgy ítéli meg, hogy érdekeinek védelme miatt szükséges lenne egy elkülönült ellenőrző szervet felállítani, akkor e kérés teljesítése kötelező a társaság számára.

A tulajdonosi ellenőrzés megvalósításának kiemelkedő jelentősége miatt a felügyelőbizottság létesítéséről szóló szabályoktól a tagok a létesítő okirat rendelkezéseivel nem térhetnek el.

2. A törvény megtartja a nyilvánosan működő részvénytársaságoknál kötelezően létrehozandó auditbizottság intézményét, és szabályait is lényegében a jelenleg hatályos szabályozással azonos módon határozza meg, azzal a különbséggel, hogy feladatainak tételes felsorolása helyett inkább az auditbizottság funkciójára, céljára utaló feladat-meghatározást tartalmaz.

3. A törvény az állandó könyvvizsgáló igénybevételét minden részvénytársaság számára előírja. Ugyanakkor zártkörűen működő részvénytársaság esetén elismeri annak lehetőségét, hogy az alapszabályban ettől eltérően rendelkezzenek, azaz ne alkalmazzanak állandó könyvvizsgálót, hanem csak a számviteli szabályok szerinti esetekben vegyenek igénybe könyvvizsgálói szolgáltatásokat. Nyilvánosan működő részvénytársaságok esetén - az ilyen társaságok többnyire nagy mérete, és a nyilvánosság érintettsége miatt - nem megengedett az eltérés, az állandó könyvvizsgáló alkalmazása minden esetben kötelező.

XXXVI. Fejezet

Az alaptőke felemelése

Az alaptőke felemelésének szabályozása a hatályos szabályokkal egyezően abból indul ki, hogy ennek négy esete lehetséges: új részvények forgalomba hozatalával, az alaptőkén felüli vagyon alaptőkévé alakításával, dolgozói részvények kibocsátásával és átváltoztatható kötvények részvénnyé változtatásával lehet alaptőkét emelni. A szabályozás ennek megfelelően úgy épül föl, hogy először a négyféle tőkeemelés közös szabályait adja meg a törvény, majd a tőkeemelési módokra vonatkozó speciális rendelkezések következnek.

1. Az alaptőke felemelésének közös szabályai

Közös az alaptőke-emelés mindegyik módjában, hogy az emelés a társaság döntésén múlik. E döntés a közgyűlés hatáskörébe tartozik, mivel azonban bizonyos esetekben az alaptőke-emelést a piaci viszonyokhoz rugalmasan igazodva kell végrehajtani, amire a viszonylag ritkán ülésező, és csak nehézkesen, nagy költségek mellett összehívható közgyűlés nem alkalmas, lehetőség van arra, hogy a közgyűlés az alaptőke felemelésére az ügyvezetést felhatalmazza. A felhatalmazás nem lehet korlátlan, hanem mértékében és időtartamában is korlátozott. Kétségtelen, hogy a felhatalmazás idejének lejártával a közgyűlés adhat újabb felhatalmazás - megint csak legfeljebb öt évre -, de ilyenkor mégis van a részvényeseknek lehetőségük annak átgondolására, hogy megfelelően szolgálja-e érdekeiket az, ha az ügyvezetés dönthet a tőkeemelésről. Az ügyvezetésnek adott felhatalmazás esetén az ügyvezetés jogosult minden, a tőkeemeléssel összefüggő intézkedés meghozatalára, beleértve a tőkeemelés miatt szükségessé váló alapszabály-módosítást is. Ha ugyanis ezen a ponton mereven ragaszkodnánk a közgyűlés hatáskörének védelméhez, akkor pontosan azt a rugalmasságot vesztenénk el, amit az ügyvezetés felhatalmazásával el lehet érni.

2. Alaptőke-emelés új részvények forgalomba hozatalával

Az alaptőke-emelés klasszikus formája az, amikor a részvénytársaság pótlólagos tőkeigényének fedezésére új részvényeket bocsát ki, amely részvényekért a befektetők megfizetik a társaságnak a részvény névértékét, illetve kibocsátási értékét. Ilyen tőkeemelésre csak akkor kerülhet sor, ha a korábban kibocsátott részvényekre már teljes egészében teljesítették a részvényesek a vállalt vagyoni hozzájárulásaikat. A tőkeemelésről hozott határozatnak központi kérdése az újonnan kibocsátandó részvények meghatározása, illetve az azokért fizetendő vagy szolgáltatandó ellenérték rögzítése.

Az alaptőke-emeléshez szükséges részvénykibocsátás történhet nyilvánosan vagy zártkörűen. A zártkörű forgalomba hozatallal való tőkeemelés esetén meg kell határozni azokat a személyeket is, akik jogosultak lesznek a részvények átvételére akkor, ha az elsőbbségi jogosultak nem éltek elsőbbségi jogukkal.

Az elsőbbségi jogosultak részben a részvénytársaság korábbi tagjai, részben pedig a részvénytársaság által kibocsátott olyan kötvények tulajdonosai, amely kötvényekhez kapcsolódó jogként a kötvények részvénnyé változtatásának vagy új részvények forgalomba hozatala esetén a részvények lejegyzésére vonatkozó elsőbbségnek a lehetőségét kínálja a kibocsátó. Ha a részvénytársaság kibocsátott ilyen kötvényeket, akkor az alapszabályban kell meghatároznia, hogy a több, elsőbbségi jogosultsággal a részvények átvételére jogosult csoport között milyen sorrend érvényesül e joguk gyakorlása során. A részvénytársaság köteles tájékoztatni az elsőbbségi jogosultakat arról, hogy a társaság olyan tőkeemelést hajt végre, amelynek során az elsőbbségi jog gyakorolható, és e jog gyakorlására köteles legalább tizenöt napos határidőt biztosítani.

Ha a társaság tőkeemelésről hozott határozatának megfelelő részvénykibocsátás sikeres volt, vagyis az elsőbbségi jogosultak, illetve zártkörű forgalomba hozatal esetén az erre kijelölt más személyek, nyilvános forgalomba hozatalnál pedig előre meg nem határozott személyek vállalták a megfelelő részvénymennyiség átvételét, akkor egy második döntéshozatallal az alapszabály módosítására kerül sor. A folyamat egyszerűsítése érdekében azonban az alapszabály módosítását a társaság feltételesen - a feltétel a sikeres részvénykibocsátás - elhatározhatja a tőkeemelésről szóló határozathozatallal együtt.

Az alaptőke-emelés folyamata a módosított alapszabály alapján a nyilvántartás adatainak módosításával válik teljessé.

3. Alaptőke-emelés az alaptőkén felüli vagyon terhére

Az alaptőkén felüli vagyon alaptőkévé alakításának központi kérdése, hogy a részvénytársaság rendelkezik-e olyan vagyonnal, amely az ilyen tőkeemelésre fedezetet biztosíthat. Ezt az éves beszámoló vagy közbenső mérleg adatai alapján lehet megállapítani. További követelmény, hogy az alaptőke-emelést csak akkor lehet végrehajtani, ha ezt követően is eléri a társaság saját tökéje a most már felemelt alaptőkét. Az alaptőkén felüli vagyon alaptőkévé alakításával a korábban kibocsátott részvények névértékének összege már nem adja ki a társaság megemelkedett alaptőkét, ezért rendelkezni kell ennek az összefüggésnek a helyreállításáról, ami történhet a részvények kicserélésével vagy felülbélyegzésével, illetve új részvények előállításával is. Bármilyen módszert választ is a társaság, a növekmény minden esetben a korábbi részvényeseket illeti meg, részvényeik névértékének arányában.

4. Alaptőke-emelés dolgozói részvények forgalomba hozatalával

A részvényfajták között rendelkezett a törvény arról, hogy a dolgozói részvény a társaság dolgozói részére ingyenesen vagy kedvezménye áron kibocsátható részvényfajta. Az, hogy a társaság kedvezményt nyújt a dolgozóinak, nem jelentheti azt, hogy az alaptőke akár csak részben is fedezetlen marad, ezért a dolgozói részvény kibocsátásával szükségszerűen együtt jár a részvénytársaság alaptőkén felüli vagyonának alaptőkévé alakítása, mert ez nyújt fedezetet a dolgozók által be nem fizetett alaptőkére. Ennek megfelelően erre az alaptőke-emelési módszerre az új részvények forgalomba hozatalával történő tőkeemelés szabályait kell alkalmazni annyiban, amennyiben a dolgozók fizetnek a részvényekért, abban a részben pedig, amelyben dolgozói befizetések nem fedezik az alaptőkét, az alaptőként felüli vagyon alaptőkévé alakításának szabályai alkalmazandóak.

5. Alaptőke-emelés átváltoztatható kötvények részvénnyé alakításával

A törvény ezt az alaptőke-emelési módozatot is a korábbi szabályozásnak megfelelően kezeli. Lehetővé teszi a társaság számára, hogy akár nyilvánosan, akár zártkörűen olyan kötvényeket bocsásson ki, amelyek utóbb, a kötvényben meghatározott időben a kötvénytulajdonos döntése szerint részvénnyé alakíthatók. Az alaptőke-emelés tulajdonképpen a kötvény átalakításával történik, de a kötvény kibocsátásával egyidejűleg feltételes alaptőke-emelést kell végrehajtania a társaságnak azért, hogy a kötvény ellenében kiadandó részvények mögött legyen alaptőke, és ne lehessen megakadályozni a kötvény átváltoztatását azzal, hogy a részvénytársaság megtagadja az alaptőke felemelését. Amikor a kötvénytulajdonos a kötvénye átváltoztatásáról nyilatkozik, a kötvényesi jogai megszűnnek, és ha a kötvényért fizetett összeg nem éri el a kötvényért adandó részvény kibocsátási értékét, akkor a különbözetet a társaság részére meg kell fizetni. Ezzel egyidejűleg ugyan nem lehet részére részvényt kiadni, hiszen az alaptőke-emelés még nincs bejegyezve a nyilvántartásba, viszont részvényutalványra jogosult lesz, és azzal már gyakorolhatja részvényesi jogait. A részvényt az alaptőke-emelésnek megfelelő alapszabály módosítás, és ennek nyomán az alaptőke-emelés nyilvántartásba való bejegyzése után kaphat.

6. A felemelt alaptőkének megfelelő részvények előállítása

Bármely módszerrel történik is az alaptőke felemelése, a tőkeemelésnek a nyilvántartásba való bejegyzése után biztosítani kell azt, hogy a forgalomban lévő részvények összesített névértéke a felemelt alaptőkét tükrözze. A törvény egységesen szabályozza ennek lebonyolítási módjait. Ezek a módozatok lehetnek új részvények előállítása a régiek érintetlenül hagyásával, a korábban kibocsátott részvények adatainak megváltoztatása, azaz a részvény felülbélyegzése, vagy a részvény kicserélése. E módszerek közül a felülbélyegzés és kicserélés a korábban kibocsátott, nyomdai úton előállított részvények begyűjtését is igényli, ezért a szabályozás erre a mozzanatra is kitér. A határidőben be nem nyújtott részvényeket a részvénytársaság továbbra is érvénytelenné nyilvánítja, hiszen nem megengedhető, hogy olyan érvényes részvények legyenek fogalomban, amelyek nem felelnek meg a részvénytársaság alapszabályában foglaltaknak. Az érvénytelenített részvény helyett előállított részvény átvételére azonban a törvény nem határoz meg határidőt. Ez a részvény a részvényes vagyonának tekintendő, és ezért az sem indokolt, hogy a részvény kiadására irányuló jog elévüljön. A társaságnak nincs érdeksérelme abból, ha egyes részvényesek nem veszik át a nekik járó részvényeket, hiszen nincs olyan kötelezettsége a részvényesnek, amelynek értelmében részvényesi jogait mindenképpen gyakorolnia kellene. A részvénytársaság tehát akkor is zavartalanul működhet, ha egyes részvényesek nem gyakorolhatják részvényesi jogaikat, mert nincsenek a részvény birtokában.

XXXVII. Fejezet

Az alaptőke leszállítása

Az alaptőke leszállítására vonatkozó szabályozásnak továbbra is központi eleme marad a hitelezők védelme tőkeleszállítás esetén. Erre azért van szükség, mert a részvénytársaságban a részvényesek nem kötelesek helytállni a társasági tartozásokért, tehát a hitelezők követeléseire csak a társasági vagyon nyújt fedezetet. Minden olyan intézkedés, amely lehetővé teszi e vagyon csökkenését, szükségszerűen a hitelezők érdekeit sérti.

Az alaptőke leszállításának elhatározását a törvény mind a társaság szabad elhatározásával induló, mind a kötelezően elrendelendő leszállítás esetén a közgyűlés hatáskörébe utalja. Eltérően a hatályos szabályozástól, nem látszik szükségesnek az, hogy a kötelező esetekben a nyilvántartó bíróság hozza meg a határozatot. Ha a társaság nem teljesítené a tőkeleszállítással kapcsolatos kötelezettségét, a nyilvántartó bíróság törvényességi felügyeleti jogkörében eljárva kikényszerítheti azt.

A törvény ismer olyan esetet is, amikor a tőkeleszállításhoz egyáltalán nem szükséges társasági határozatot hozni, mert a részvény bevonásával történő alaptőke-leszállítás előfeltételeit már az érintett részvények kibocsátása előtt az alapszabályban rögzítették, így a részvényes abban a tudatban szerezte a részvényt, hogy sor kerülhet a bevonásra.

Az alaptőke-leszállítás elhatározását követően a határozat közzétételére kerül sor, és ennek nyomán azok a hitelezők, akik a leszállítást sérelmesnek tartják, biztosítékot követelhetnek, kivéve azokat az eseteket, amikor a biztosítékadás nem szükséges vagy a tőkeleszállítás kötelező jellege miatt nem lehetséges.

A tőkeleszállításnak megfelelő alapszabály-módosítást a társaság közgyűlése az alaptőke leszállításáról szóló határozattal egyidejűleg fogadja el, de ez csak akkor lép hatályba, ha a tőkeleszállítás sikeresen lezajlott. A módosított alapszabály alapján lehet kérni az alaptőke összegének a nyilvántartásban való módosítását. A módosítás bejegyzése után lehet a részvényesek részére kifizetést teljesíteni, amennyiben a tőkeleszállítás tőkekivonási céllal történt, illetve a bejegyzést követően kell biztosítani azt, hogy a forgalomban lévő részvények névértékének összege a leszállított alaptőkével megegyezzen. Ez a részvények darabszámának vagy a részvények névértékének - a részvények kicserélése vagy felülbélyegzése útján történő - megváltoztatásával történhet. Ennek során az alaptőke felemelésénél követett eljárást kell követni, azzal az eltéréssel, hogy a nyomdai úton előállított, bevonandó részvények helyett akkor sem kell új részvényeket előállítani, ha a tulajdonos elmulasztotta a részvény határidőben történő benyújtását. Ilyenkor elegendő a részvény érvénytelenné nyilvánítása. Ha kicserélés vagy felülbélyegzés céljára benyújtandó, nyomdai úton előállított részvény benyújtását mulasztja el a részvényes, a részvény érvénytelenné nyilvánítása után új részvényt kell előállítani. Ez az új részvény az érvénytelenített részvény jogosultját illeti meg. A jogosult erre vonatkozó igénye - az alaptőke-emelésnél kifejtett indokokhoz hasonló okok miatt - nem évül el.

XXXVIII. Fejezet

A részvénytársaságok átalakulására, egyesülésére és szétválására vonatkozó külön szabályok

A törvény apróbb változtatásokkal veszi át a Gt.-nek a részvénytársaságok átalakulására, egyesülésére és szétválására vonatkozó szabályait. A részvénytársaság átalakulása esetén az a kérdés vár rendezésre, hogy mi történjen a részvénytársaság részvényeivel - figyelemmel arra, hogy a részvénytársaságon kívül más társasági típusba tartozó társaság a tagsági jogokról értékpapírt nem állíthat ki. A törvény szerint az átalakulással egyidejűleg a részvények a törvény erejénél fogva érvénytelenné válnak, és a jogutód társaságnak gondoskodnia kell fizikai megsemmisítésükről, illetve a dematerializált részvények nyilvántartásának megszüntetéséről.

A részvénytársaságok egyesülése azért igényel speciális szabályozást, mert az Európai Unió irányelve a részvénytársaságokra vonatkozóan egy sor garanciális szabályt ír elő, amelyek elsősorban az egyesülés feltételeinek szakszerű vizsgálatát, és erről a részvényesek kellő tájékoztatását írják elő. A törvény e fejezetben az irányelvi követelményeket ülteti át. A törvény elhagyja az egyesülő társaságok vezető tisztségviselőinek felelősségére vonatkozó szabályt, mivel e körben az általános felelősségi szabályok megfelelőek. A törvény az egyesülő részvénytársaságok valamennyi részvényesének egyhangú szavazata esetén is kötelezővé teszi, hogy a könyvvizsgáló nyilatkozzon a cserearányról és a beszámoló megalapozottságáról.

A törvény kizárja, hogy nyilvánosan működő részvénytársaság szétváljon.

XXXIX. Fejezet

A részvénytársaság jogutód nélküli megszűnése

A törvény nem változtat a részvénytársaság megszűnésének a szabályain. A törvény elhagyja a Gt. azon szabályait, amelyeket a törvény a jogi személyek és a gazdasági társaságok általános szabályai között kimond: a megszűnéshez szükséges szótöbbség és a fennmaradó vagyon felosztása.

A részvénytársaság jogutód nélküli megszűnése esetén a hitelezői igények kielégítése után fennmaradó vagyon felosztását az általános szabályokhoz képest befolyásolhatja az, ha a társaság kibocsátott likvidációs elsőbbséget biztosító részvényeket. Ilyen esetekben a megmaradó vagyon felosztása az elsőbbségi jogok figyelembe vételével történik.

Ha a jogutód nélküli megszűnésre vezető felszámolási vagy végelszámolási eljárás olyan időpontban indult meg, amikor még nem vált esedékessé valamennyi vagyoni hozzájárulás, de a hiányzó vagyoni hozzájárulásokra szükség van a hitelezői igények kielégítésére, akkor indokolt lehet, hogy a végleszámoló vagy felszámoló az esedékességtől függetlenül követelhesse ezeket a hozzájárulásokat, vagyis a tagok felszólítása útján esedékessé tegye azokat.

XL. Fejezet

Az egyszemélyes részvénytársaság

Az egyszemélyes részvénytársaság kialakulására és működésére vonatkozó szabályok nem kívánnak eltérni a hatályos szabályozás lényegétől. A törvény a gazdasági társaság szervezetére vonatkozó általános szabályok között mondja ki, hogy egyszemélyes gazdasági társaság esetén a legfőbb szerv hatáskörébe tartozó kérdésekben az egyedüli tag gyakorolja, így ezt a rendelkezést az egyszemélyes részvénytársaságra vonatkozó szabályok között nem ismétli meg.

XV. CÍM

BEFOLYÁSSZERZÉS

A törvény a gazdasági társasági típusok szabályozását követően, önálló Címben foglalkozik a minősített többséget biztosító befolyás megszerzéséhez fűződő jogkövetkezményekkel. Az ilyen többség ugyanis azzal a következménnyel jár, hogy a befolyásszerző már a minősített többséget igénylő döntéseket is egyedül meghozhatja, vagyis a társaság nem a tagok közötti érdekegyeztetésnek megfelelően, hanem egyetlen tag akarata szerint működik. Ez részben a hitelezők, részben a társaság kisebbségi tagjainak érdekeit sértheti.

A törvény a hatályos szabályozáshoz hasonlóan csak akkor kíván jogkövetkezményeket fűzni a minősített többséget biztosító befolyás megszerzéséhez, ha korlátolt felelősségű társaságban vagy zártkörűen működő részvénytársaságban alakul ki ilyen helyzet. A nyilvánosan működő részvénytársaságban más sokkal kisebb befolyásnál is kötelező nyilvános vételi ajánlati eljárást lefolytatni, amelynek során a kisebbség és a hitelezők érdekei megfelelő módon védelemben részesülnek. A közkereseti és betéti társaságnál pedig a szabályok alkalmazására azért nincs szükség, mert ezek többnyire csekély tőkével működő személyegyesítő társaságok, ahol a minősített többséget biztosító befolyás nem okoz olyan mértékű sérelmet, mint a többi társasági típusnál.

A minősített többséget biztosító befolyás megállapításánál a tag közvetlen és közvetett módon gyakorolható szavazati jogának mértékét kell figyelembe venni. A közvetett befolyás fogalmát és számítási módját a definíciós szabályok tartalmazzák. A minősített többséget biztosító befolyás kialakulása esetén a tag köteles erről a nyilvánosságot tájékoztatni a befolyásszerzés tényének a nyilvántartó bírósághoz való bejelentéssel, amelynek nyomán a befolyásszerzés tényét bejegyzik a nyilvántartásba és közzé is teszik. Ilyen módon a hitelezők is tudomást szerezhetnek a társaság sajátos döntéshozatali struktúrájáról, és mérlegelhetik ennek veszélyeit. Ugyancsak a hitelezők érdekeit kívánja védeni az a rendelkezés, amely szerint olyan esetben, ha a minősített többséget biztosító befolyással rendelkező tag - kihasználva a befolyását - hátrányos üzletpolitikát kényszerített a társaságra, és ez a társaság felszámolására vezet, akkor a befolyással rendelkező tag felelősséggel tartozik a hitelezőkkel szemben, annak ellenére, hogy a korlátolt felelősségű társaságban, illetve a részvénytársaságban a tagok nem kötelesek helytállni a társaság kötelezettségeiért.

A minősített többséggel rendelkező tag helytállási kötelezettsége felszámolás mellett más jogutód nélkül megszűnési esetben (pl. kényszertörlés) is fennáll a hatályos szabályozással összhangban.

A kisebbségben maradó tagok védelmére szolgál az a szabály, amely szerint bármely tag kérheti, hogy részesedését a befolyásszerző tag piaci értéken vegye meg.

NEGYEDIK RÉSZ

SZÖVETKEZET

XVI. CÍM

ÁLTALÁNOS RENDELKEZÉSEK

1. A szövetkezetre, mint önálló jogi személy típusra vonatkozó szabályozással a törvénynek az a célja, hogy olyan általános modellt építsen fel, amely alkalmas a legkülönbözőbb tevékenységi területen működő szövetkezetek alapvető jellegzetességeinek tükrözésére, és ezért általános szabályozásként használható minden szövetkezeti típus esetén, háttérjogszabálya lehet a ma létező és a megalkotandó speciális szövetkezeti jogi törvényeknek. A törvény ezért a szövetkezet definíciójában is olyan fogalmi elemeket jelenít meg, amely minden szövetkezetnél egyformán érvényesül. Egyöntetű jellemzője ugyanis a szövetkezeteknek, hogy azok a szövetkezeti tagok vagyoni hozzájárulásából álló tőkével jönnek létre, ugyanakkor a tagság változásával ez a tőke is állandóan változik. A szövetkezet tevékenységének jellemzője, hogy az elsősorban a tagok szükségleteinek kielégítésére irányul. Ezek a szükségletek pedig nem csupán gazdasági, hanem ezzel párhuzamosan társadalmi szükségletek is.

A szövetkezet, mint jogi személy, a tagjaitól elkülönült jogalany, amely saját kötelezettségeiért a saját vagyonával köteles helytállni. A tagok a vagyoni hozzájárulásuk teljesítésére kötelesek, de a szövetkezet tartozásaiért saját vagyonukkal nem kell helytállniuk.

A szövetkezetnek a definícióban is megjelenő célja, vagyis a tagság gazdasági és társadalmi szükségleteinek kielégítése indokolja, hogy a törvény bizonyos korlátozásokat kíván érvényesíteni a tagság összetételével kapcsolatban. A tagság legalább felének természetes személynek kell lennie, és a tagság legalább háromnegyedének személyes közreműködést is vállalnia kell a szövetkezet tevékenységében. Az olyan tagok, akik pusztán vagyont fektetnek a szövetkezetbe, és ennek fejében a nyereségből kívánnak részesedni, csak kisebbséget alkothatnak tehát a szövetkezeten belül. A tagság személyes érdekeltségének igényét fejezi ki az a szabály is, amely szerint tilos a tagokat nyilvános felhívás útján gyűjteni, vagyis a szövetkezet nem lehet a személyes kapcsolatokat nélkülöző, tőkeegyesítő jogi személy.

Az, hogy a szövetkezet nem minősül gazdasági társaságnak, azzal a következménnyel is jár, hogy a gazdasági társaságok közös szabályai nem vonatkoznak erre a jogi személy típusra. Ezért kénytelen a törvény a gazdasági társaságok általános szabályai között már kimondott néhány szabályt - például a hatósági engedélyhez vagy képesítési követelményhez kötött tevékenységgel, a jognyilatkozatok megtételével, a nyilvántartásba vétel kérelmezésével vagy a jogviták választottbírósági úton való elbírálhatóságával kapcsolatos rendelkezést - itt megismételni.

2. Szövetkezet létesítése a szövetkezet alapszabályának elfogadásával történik. Ehhez legalább hét alapító tag egybehangzó nyilatkozatára van szükség, és az alapszabályt - a gazdasági társaságok létesítő okiratához hasonlóan - közokiratba vagy ügyvéd, illetve valamelyik alapító jogtanácsosa által ellenjegyzett magánokiratba kell foglalni. Ennek a követelménynek az indoka megegyezik a gazdasági társaságoknál kifejtettekkel.

A törvény meghatározza az alapszabály kötelező tartalmát is. Ez részben a jogi személyek létesítő okiratára vonatkozó általános szabályokban meghatározott, részben pedig a szövetkezetekre vonatkozó speciális szabályozásban található elemekből áll, vagyis a szövetkezeti szabályozás csak kiegészíti az általános szabályokat, így mindkét szabály együtt alkalmazandó.

3. A vagyoni hozzájárulások mibenlétéről a törvény a gazdasági társaságokhoz hasonlóan rendelkezik, tehát apport lehet az adós által elismert vagy bíróság által megállapított követelés is, viszont személyes munkavégzés, tevékenység végzése nem kezelhető vagyoni hozzájárulásként. A vagyoni hozzájárulások szolgáltatásának idejét az alapszabályban kell meghatározni, de a jogszabály bizonyos korlátokat állít fel ezzel kapcsolatban. Különbséget kell tenni a szövetkezet tevékenységében személyesen közreműködő és nem közreműködő tag között. Aki csak vagyoni hozzájárulást teljesít, személyesen azonban nem tevékenykedik a szövetkezetben, az a vállalt vagyoni hozzájárulását a bejegyzési kérelem benyújtásáig köteles teljes egészében teljesíteni. A személyes közreműködést is vállaló tag a nem pénzbeli hozzájárulását köteles a bejegyzési kérelem benyújtásig szolgáltatni, a pénzbeli hozzájárulást viszont megoszthatják: legalább harminc százalékot a bejegyzési kérelem benyújtásáig ebből is teljesíteni kell, a maradék hetven százalék befizetése azonban elhalasztható a bejegyzést követő egy évig. A vagyoni hozzájárulás határidőben való teljesítése elmulasztásának következményeit a törvény a gazdasági társaságoknál kidolgozott módon rendezi, azaz végső soron a tagsági viszony jogszabály erejénél fogva történő megszűnéséhez vezethet.

4. A szövetkezet lényegét kifejező intézmény a közösségi alap, amely a szövetkezet által a tagjainak, illetve a tagok hozzátartozóinak nyújtandó szolgáltatások fedezésére szolgál. A közösségi alap létesítéséről a szövetkezet legfőbb szerve határoz. A közösségi alapba helyezett szövetkezeti vagyon nem osztható fel a tagok között, tehát a kilépő tagok nem tarthatnak igényt az ebből való részesedésre, sőt ha a szövetkezet jogutód nélkül megszűnik vagy átalakul, akkor sem lehet felosztani a tagok között, hanem ezt a vagyonrészt az alapszabályban meghatározott más szervezetnek kell átadni, amely azt saját céljaira használhatja fel. A közösségi alap e kivételezett helyzete természetesen nem mentesíti ezt a vagyonrészt sem a hitelezőkkel szembeni helytállási kötelezettség alól, hiszen ez is a szövetkezet vagyona, és a szövetkezet a tartozásaiért teljes vagyonával köteles helytállni.

XVII. CÍM

A SZÖVETKEZET SZERVEZETE

A szövetkezet szervezete szükségszerűen magában foglalja a közgyűlést vagy küldöttgyűlést, mint a szövetkezet tagjainak döntéshozó szervét, továbbá az ügyvezetést ellátó igazgatóságot vagy ügyvezető elnököt. E szervek mellett létrehozhatnak a tagok felügyelőbizottságot és választhatnak állandó könyvvizsgálót is.

XLI. Fejezet

A közgyűlés

A szövetkezet közgyűlése a tagok összességéből álló döntéshozó szerv, amely a szövetkezet legfontosabb státusz- és személyi kérdéseiben kizárólagos hatáskörrel rendelkezik. A közgyűlést az ügyvezetés az általános szabályok szerint, a napirend közlésével hívja össze. Az általánosan kötelező elemeken kívül a meghívónak tartalmaznia kell a határozatképtelenség miatt megismételt közgyűlésre vonatkozó adatokat, továbbá utalást arra, ha részközgyűlések tartására kerül sor.

Az ügyvezetés által meghatározott napirendet a tagok tíz százalékát kitevő kisebbség kiegészítheti, ha erre vonatkozó javaslatát írásban közli az ügyvezetéssel. A tagok a közgyűlésen szavazással hoznak határozatokat. A határozathozatalhoz általában a határozatképes közgyűlésen jelenlévők egyszerű szótöbbsége elegendő, de az alapszabály módosításához két követelménynek egyszerre kell megfelelni: az összes tag legalább felének és a jelenlévők kétharmadának a hozzájárulása szükséges a döntéshez. Ez a szabály biztosítja azt, hogy a kisebbség ne változtathassa meg az alapszabályt. Speciális követelmény érvényesül a szövetkezet jogutód nélküli megszűnésének, átalakulásának, egyesülésének, szétválásának elhatározásánál is: ezek a döntések az összes szavazathoz - nem pedig a határozatképes közgyűlésen jelenlévők szavazatához - viszonyított kétharmados többséget igényelnek.

Rendezi a törvény a határozathozatal módját is: általában nyílt szavazással történik a közgyűlési döntéshozatal, de személyi kérdésekben titkos szavazást kell tartani. A nagy taglétszámú, földrajzilag is nagy kiterjedésű szövetkezetek esetén indokolt lehet, hogy ne kelljen a teljes tagságot egy időben egy helyre összehívni, hanem a tagság különböző csoportokban vitathassa meg a tagok döntéshozatalára váró kérdéseket, és a szavazást is elkülönült csoportokban bonyolítsák le. Erre szolgál a részközgyűlés intézménye, amit az alapszabály rendszeresíthet egy szövetkezetnél, meghatározva a részközgyűlések lebonyolításának szabályait. Ha részközgyűléseket tartanak, akkor az ott lebonyolított szavazásból még nem lehet megtudni a határozathozatal végeredményét, ehhez ugyanis a több különböző részközgyűlésen leadott szavazatok összesítésére van szükség. Ezt a feladatot az ügyvezetés látja el, és ők közlik a határozatot a tagsággal. Ugyancsak a magas taglétszám, illetve a rugalmasabb tagi döntéshozatal igénye indokolhatja azt, hogy a közgyűlés hatáskörébe tartozó döntéseket ne valamennyi tag részvételével, hanem a tagok által megválasztott küldöttekből álló küldöttgyűlésen hozzák meg. Erről az alapszabálynak kell rendelkeznie, és egyben meg kell határozni a küldötteknek a tagokhoz viszonyított számát, megválasztásuk módját és megbízatásuk időtartamát is.

XLII. Fejezet

A szövetkezet ügyvezetése

A szövetkezet ügyvezetését - az alapszabály rendelkezései szerint - vagy egy legalább három tagból álló testület: az igazgatóság, vagy egyetlen személy: az igazgató elnök látja el. Az ügyvezetést ellátó vezető tisztségviselők csak a szövetkezet tagjai lehetnek, ezzel is biztosítva a szövetkezet személyegyesítő jellegét. Mivel követelmény a szövetkezeti tagság, a vezető tisztségviselői megbízatás megszűnik - az általánosan érvényesülő okokon túl - akkor is, ha a vezető tisztségviselő tagsági jogviszonya megszűnik.

Az igazgató elnök megválasztására csak a legfeljebb tizenöt taggal rendelkező szövetkezetben van lehetőség, és az igazgató elnök az igazgatóság feladatait látja el és az igazgatóság hatáskörét gyakorolja. Az igazgatóság hatáskörét a törvény negatív módon határozza meg: minden olyan döntés az igazgatóság hatáskörébe tartozik, amely nincs a közgyűlés vagy a felügyelőbizottság hatáskörébe utalva. Természetesen ez a rendelkezés az ügyvezetés fogalmán belül értendő, hiszen az igazgatóság ügyvezetési feladatokat lát el. Azok a döntések, amelyek nem érik el az ügyvezetés szintjét, nyilván nem sorolandók az igazgatóság hatáskörébe, azok a munkaszervezet megfelelő pontjaira telepíthetőek.

A törvény a szövetkezet vezető tisztségviselőivel szemben a gazdasági társaságok vezető tisztségviselőire vonatkozó kizáró és összeférhetetlenségi okokból csak a családi összeférhetetlenséget tartja meg.

XLIII. Fejezet

Felügyelőbizottság

A törvény rendelkezik arról, hogy szövetkezetnél is lehetséges legalább három tagból álló felügyelőbizottság létrehozatala, ha az alapszabály ezt elrendeli. A felügyelőbizottság tagjainak nem feltétlenül szükséges szövetkezeti tagnak lenniük, feladatukat megbízási szerződés szabályai szerinti jogviszonyban látják el. A szabályozás kitér a felügyelőbizottság működésének néhány alapvető szabályára, egyébként azonban a jogi személyek általános szabályai között a felügyelőbizottságra vonatkozó szabályokat kell alkalmazni.

XLIV. Fejezet

A könyvvizsgáló

A szövetkezet állandó könyvvizsgálójára vonatkozó szabályozás lényegében a gazdasági társaságok könyvvizsgálójára vonatkozó szabályozás megismétlése, hiszen a könyvvizsgálói megbízatás betöltésének feltételei, a könyvvizsgálói jogviszony keletkezése, a könyvvizsgáló funkciói nem különböznek a gazdasági társaságokhoz képest.

XVIII. CÍM

A SZÖVETKEZETI TAGSÁGI JOGVISZONY

A szövetkezeti tagsági jogviszony a szövetkezet alapításakor az alapszabály aláírásával jön létre, a későbbiekben viszont tagfelvételi kérelem alapján, a szövetkezetnek a tagfelvételről hozott döntésével keletkezik. Ez akkor is igaz, ha az új tag egy korábbi taggal való megegyezés alapján a kilépő tag helyére kerül. Ilyenkor csak annyi változik, hogy a belépő tagnak nem kell vagyoni hozzájárulást vállalnia, amennyiben a kilépő tag lemond a szövetkezettel való elszámolási igényéről.

Bár minden szövetkezeti tag köteles vagyoni hozzájárulást vállalni és teljesíteni, a tagsági jogok nem a vagyoni hozzájárulások szerint oszlanak meg, hanem a tagokat azonos jogok illetik meg, ami ismét a személyegyesítő jelleg egy megnyilvánulási formája.

Abban az esetben ha a szövetkezeti tag nem kíván a szövetkezetből kilépni, tehát nem a teljes vagyoni hozzájárulásához, hanem csak annak egy részéhez kapcsolódó vagyoni jogokat és kötelezettségeket „ruházna át” a betépő tagra. A belépő tag így ezen vagyoni hozzájárulás összegét nem köteles a szövetkezet részére teljesíteni, és az ezen összeghez kapcsolódó jogok és kötelezettségek tekintetében lép a szövetkezetben lévő tag helyébe.

A szövetkezet nyeresége a tagok között felosztható, a felosztásnak azonban legalább a nyereség fele részében a tagok személyes közreműködése alapján kell történnie. Aki tehát személyes közreműködés nélkül vesz részt a szövetkezetben, az legfeljebb a nyereség felében részesülhet.

A törvény a tagsági viszony tartalmaként lehetővé teszi, hogy az alapszabály felhatalmazása alapján a közgyűlés pótbefizetést rendeljen el a szövetkezet veszteségeinek fedezésére. Míg a korlátolt felelősségű társaságoknál a pótbefizetéshez kapcsolódó feltételeket a létesítő okiratnak kell meghatároznia, a szövetkezeteknél maga a jogszabály rendelkezik a pótbefizetés gyakoriságáról és esetenkénti mértékéről is. A veszteségek fedezésére fel nem használt pótbefizetéseket a szövetkezet is köteles visszafizetni.

Szabályozza a törvény a tagsági viszony megszűnésének eseteit. Ezek közül a kilépés a tagsági viszony felmondásához hasonló intézmény, hiszen a tagnak az igazgatósághoz címzett, egyoldalú, indokolás nélküli nyilatkozata, amely nem igényel elfogadást, és a nyilatkozat hatályossá válásától számított három hónap elteltével szünteti meg a tagsági viszonyt.

A szövetkezeti tag kizárása lényegében a gazdasági társaságok tagjainak kizárására vonatkozó szabályok szerint történik, azzal a különbséggel, hogy a szövetkezet közgyűlése a kizárás kezdeményezéséről valamennyi tag kétharmados szótöbbségével hozhat határozatot.

A tagsági viszony megszűnése esetén a szövetkezet köteles elszámolni a taggal, és kiadni neki akkora vagyonrészt, amekkora a szövetkezet jogutód nélküli megszűnése esetén jutna a tagnak. Nincs szükség elszámolásra, ha a kilépő tag erről az igényről lemond arra tekintettel, hogy helyébe valaki más lép be a szövetkezetbe. Ilyenkor a kilépő és belépő tag egymás között állapíthatják meg a szövetkezeti tagságért fizetendő ellenértéket. Ugyancsak nem szükséges elszámolni akkor, ha a meghalt tag örököse a szövetkezetbe belép, és ekként folytatja az örökhagyó tagsági viszonyát.

XIX. CÍM

KISEBBSÉGVÉDELEM

A kisebbségi jogokat a törvény a gazdasági társaságoknál általában érvényesülő kisebbségi jogok mintájára szabályozza, mert a szövetkezet kisebbségi tagjai is ugyanolyan védelemre szorulnak, mint a gazdasági társaság kisebbsége.

XX. CÍM

A SZÖVETKEZET ÁTALAKULÁSA, EGYESÜLÉSE ÉS SZÉTVÁLÁSA

A törvény a szövetkezetek korlátolt felelősségű társasággá vagy zártkörűen alapított részvénytársasággá való átalakulását engedi meg, más jogi személlyé a szövetkezet nem alakulhat át. Az átalakulás, egyesülés vagy szétválás kezdeményezését a törvény nem korlátlanul engedi meg: ilyen kezdeményezéssel vagy az igazgatóság vagy a tagság legalább tíz százalékát kitevő kisebbség élhet. Ilyen módon elejét lehet venni a megalapozatlan kezdeményezéseknek.

Az a tag, aki az átalakulásban, egyesülésben, szétválásban nem kíván részt venni, és ezért a vele történt elszámolás eredményeként megkapta a szövetkezet vagyonából rá eső részt, ennek a vagyonnak az erejéig öt éven keresztül köteles helytállni a tagsági viszonyának fennállta alatt keletkezett szövetkezeti tartozásokért.

XXI. CÍM

A SZÖVETKEZET MEGSZŰNÉSE

A törvény egy speciális jogutód nélküli megszűnési okot iktat be a szövetkezetekre nézve. Az alapításkor megkívánt legalább hét tagot ugyanis folyamatosan érvényesülő követelménynek tekinti, és ha a taglétszám ez alá süllyedne, akkor a szövetkezet megszűnik, ha hat hónapon belül nem jelentenek be megfelelő számú új tagot.

ÖTÖDIK RÉSZ

EGYESÜLÉS

A törvény lényegét tekintve változtatás nélkül veszi át a Gt.-nek az egyesülésre vonatkozó szabályait. Ennek megfelelően az egyesülés legfőbb sajátossága, hogy azt a tagok nem elsősorban gazdasági tevékenység végzésére hozzák létre, hanem azért, hogy minden egyes tagnak a saját gazdálkodását segítse elő, a tagok saját gazdasági tevékenységének összehangolásában működjön közre.

Az egyesülés éppen a főtevékenységnek a tagokhoz fűződő szoros kapcsolata miatt, alapvetően személyegyesítő jellegű társaság, amivel összhangban áll az, hogy a tagok korlátlan, egyetemleges és mögöttes felelősséggel tartoznak. A jogi személyek általános szabályaival való összhang is azt kívánja, hogy ha nem kötelező a tagoknak vagyoni hozzájárulást teljesíteniük, akkor a társaság tartozásaiért korlátlan felelősséget kell vállalniuk.

Az egyesülés sajátos tevékenységével függ össze a társasági szerződés kötelező elemeinek speciális kiegészítése, az általános szabályoktól való eltérése is. A szükség szerinti tartalmi elemek középpontjában az esetlegesen előírható kiegészítő gazdálkodási tevékenység áll. Ennek a tevékenységnek a kereteit, az ehhez szükséges vagyont, a nyereség felosztásának szabályait abban az esetben kell a társasági szerződésben rögzíteni, ha a felek lehetővé kívánják tenni az egyesülésnek az összehangoló tevékenységen túl a gazdálkodást is.

Az egyesülés sajátosságai néhány ponton a tagok és a társaság közötti vagyoni viszonyok speciális szabályozását igénylik. Mindenekelőtt arról rendelkezik a törvény, hogy a tagok az egyesülés szolgáltatásait külön ellenszolgáltatás nélkül vehetik igénybe. Ez mindenképpen indokolt szabály, figyelembe véve azt, hogy az egyesülés működésének költségeit amúgy is a tagok fedezik, végső soron tehát nem tisztán ellenszolgáltatás nélküli szolgáltatásról van szó, hanem csak arról, hogy a tagok a társaság létét, működését teszik lehetővé, esetenként viszont nem fizetnek az egyesüléstől kapott szolgáltatásokért. Ez a szabály nem zárja ki azt, hogy a tagok a törvényi szabálytól eltérve ellenszolgáltatás fizetésében állapodjanak meg. Ez különösen akkor lehet indokolt, ha a társaság kívülállók számára is nyújt szolgáltatásokat, és ezért ezek költségei és bevételei nehezebben lennének nyomon követhetők, ha a tagok ingyenesen vehetnék igénybe a szolgáltatásokat.

A törvény ugyancsak nem változtat az egyesülés szervezetén. Az egyesülésnél taggyűlés és igazgató vagy igazgatóság működik. A törvény e körben a hatályos szabályokon csak annyiban változtat, hogy elhagyja azokat a normákat, amelyeket a jogi személyek általános szabályai között a törvény már szabályozott. Így például nem rendelkezik a törvény e körben a határozatképességről, a képviseletről, a taggyűlés összehívásáról, a jegyzőkönyvről és az ülés tartása nélküli határozathozatalról. Nem változtat a törvény az egyesüléshez való csatlakozás, a tagsági viszony megszűnése, a kilépő taggal való elszámolás és a vagyonmegosztás szabályain.

HATODIK RÉSZ

ALAPÍTVÁNY

A Ptk. 1987-es módosításával került néhány alapítványi szabály a hatályos kódexbe, amelyeket a bírói gyakorlat töltött meg valós jogi tartalommal. A törvény a jogi személyekre vonatkozó általános szabályok mellett a jelenleginél részletesebben szabályozza az alapítványt és számos újítást is bevezet. Az alapítvány a törvény szerint jogi személyként létesíthető, ha az alapító az alapító okiratban meghatározza célját, szervezetét, és a cél megvalósításához vagyont rendel. (Az egyoldalú jogügylettel történő, önálló jogalanyiság létrejöttét nem eredményező vagyonrendelés továbbra is lehetséges, és kötelezettségvállalás közérdekű célra néven él tovább a kötelmi jog szabályai között.) Az alapítvány az alapító által meghatározott célra rendelt vagyonkezelő szerv, amelynek szervezetét az alapító jogosult meghatározni a törvényi keretek között. A korábbi szabályozással ellentétben alapítvány nem csak tartós közérdekű célra, hanem - két alapvető kivétellel - lényegében bármely célra, tehát magáncélra is létesíthető. Az egyik korlátozás az, hogy alapítvány gazdasági tevékenység céljából nem létesíthető, gazdasági tevékenységet csak célja megvalósításával összefüggésben - azaz nem elsődlegesen - végezhet. A másik jelentős korlát, hogy a cél nem szolgálhatja az alapító, a csatlakozó és a törvényben meghatározott további személyek érdekeit. A törvény külön nem mondja ki, de értelemszerűen jogellenes és nyilvánvalóan jóerkölcsbe ütköző tevékenységre sem létesíthető alapítvány. Ez következik a jogügyletek semmisségére vonatkozó szabályokból. A hatályos szabályozástól eltérően az alapítványnak céljait közvetlenül kell megvalósítania. A közvetlenség elvéből következik, hogy alapítványnak tiltott további alapítvány létesítése vagy vagyon juttatása egy másik alapítványnak.

XXII. CÍM

AZ ALAPÍTVÁNY FOGALMA, LÉTESÍTÉSE, VAGYONA

A jogi személyek létesítésére vonatozó általános rendelkezések az alapítványokra is alkalmazandók; ezért a törvény e fejezetben csak a speciális szabályokat tartalmazza. Az alapítványt létesítő alapítói jogügyletet írásba kell foglalni. Több alapító - ha eltérően ne állapodnak meg - együttes joggyakorlásra jogosultak. Ez azt jelenti, hogy az alapítók minden egyes alapító intézkedést egyetértésben tudnak megtenni. Az alapítványt létesítő jogügylet visszavonására csak a nyilvántartásba vétel jogerőre emelkedését megelőzően kerülhet sor, több alapító esetén szintén csak együttesen.

Az alapítók mellett a törvény nevesíti a csatlakozót, aki a már létező alapítvány részére juttat vagyont. A csatlakozás feltételeit az alapító okiratban kell az alapítónak meghatároznia. Ha az alapító okirat nem tér ki a csatlakozás lehetőségére, az alapítvány jellege alapján döntendő el, hogy nyílt vagy zárt alapítványról van-e szó, és a csatlakozás megengedett-e vagy sem. A csatlakozónak az alapító az alapító okiratban meghatározott jogokat biztosíthat. A csatlakozó az alapító döntése szerint az alapítót megillető jogokat is megszerezheti. Ez utóbbi esetben a csatlakozó - az alapító okirat ellenkező kikötésének hiányában - az alapítóval (alapítókkal) együttes joggyakorlásra jogosult. A csatlakozót tehát - a jelenlegi szabályozással ellentétben - az alapítvány működését érdemben befolyásolni képes jogok illethetik meg. Ezzel a szabályozással a törvény a vagyonukat vesztett alapítványok tőkésítésének előmozdítását kívánják lehetővé tenni.

A vagyon fogalmára és mibenlétére a jogi személyekre vonatkozó általános szabályok alkalmazandók; minimális vagyonnagyságot a törvény nem határoz meg. Részletesebb szabályozást ad ugyanakkor az alapítói vagyonjuttatásra. A törvény a vagyoni juttatás teljesítéséhez köti az alapítói jogok korlátlan gyakorolhatóságát. Az alapítónak az alapítvány nyilvántartásba vételtől számított egy éven belül teljes egészében át kell ruháznia az alapítványra az alapító okiratban rendelt vagyont, hogy az alapítvány képes legyen tevékenységét megvalósítani. Ennek a szabálynak az is célja, hogy egyértelműen elszakítsa és elhatárolja az ajándékozási szabályoktól az alapítványi vagyonjuttatást. A szabály lehetséges szankciója az, hogy a nyilvántartó bíróság felfüggeszti a késedelembe esett vagy nem teljesítő alapító alapítói jogainak gyakorlását. A törvény kimondja a kuratórium kötelezettségét is a vagyoni juttatás követelésére; e kötelezettség elmulasztása súlyos jogszabálysértésnek minősül.

Az alapítvány vagyonát elődlegesen magától az alapítótól védi a törvény: az alapítói vagyonjuttatás nem vonható vissza; sem közvetlenül, sem kerülő úton - harmadik személy segítségével - nem kerülhet vissza az alapítóhoz. Az alapító kivételesen lehet az alapítvány kedvezményezettje; akkor, ha az alapítvány célja az alapító tudományos vagy művészeti alkotásainak gondozása. A törvényi szűkítés a szerzői jogokkal védett javakhoz képest tudatos. Más szerzői jogok kezelésére is létesíthető alapítvány, de nem az alapító kedvezményezetté tételével. A törvény által meghatározott szolgáltatások, nevezetesen: gondozás, tartás, iskoláztatási költségek viselése tekintetében az alapító és a csatlakozó hozzátartozói kedvezményezettjei lehetnek az alapítványi vagyonnak. Ez a rendelkezés családi alapítvány létesítését teszi lehetővé, amellyel a család tagjainak tartása, nevelése, iskoláztatása akár több generációra is biztosíthatóvá válik.

A törvény meghatározza a kedvezményezett fogalmát, aki az alapítvány jogosultja, az alapítványi vagyon valós címzettje, a vagyon felhasználásának cél szerinti alanya. A kedvezményezett törvényi meghatározására szükség van, hogy a kedvezményezett - az alapító döntése alapjáén - jogokat kaphasson, továbbá, hogy a kizárási és összeférhetetlenségi szabályok érvényesülni tudjanak. A kedvezményezett az alapítványi juttatást perrel a törvényi konjunktív feltételek teljesülése esetén követelheti.

Az alapítványi vagyon kezelésének szabályait az alapítónak az alapító okiratban kell meghatároznia. Az alapítvány alapvetően csak a juttatott vagyon hozadékait használhatja fel; a vagyon felélésére csak akkor jogosult, ha erre az alapító kifejezetten felhatalmazza. Erre a törvény az alapító okirat kötelező tartalmának meghatározása körében közvetetten ad szabályt.

XXIII. CÍM

AZ ALAPÍTVÁNY LÉTESÍTÉSE VÉGINTÉZKEDÉSSEL

Alapítvány létesíthető halál esetére is, de csak végrendeletben vagy öröklési szerződésben, halál esetére szóló ajándékozásban nem. A végintézkedésnek tartalmaznia kell az alapító okiratot. Az alapítvány nyilvántartásba vételére csak az alapító halála után kerülhet sor, ezért a törvény egy a kuratóriumba kijelölt személyt hatalmazza fel arra, hogy az alapítvány nyilvántartásba vétele iránt eljárhasson. Ha a kuratóriumi tag nem vállalja ezt a feladatot, a bíróság ügygondnokot rendel ki a nyilvántartásba vétel intézésére. A halál esetére történő alapítványrendelésnél az alapítvány a létesítő halála után jön létre. Annak érdekében, hogy az ekként létesített alapítvány örökölni tudjon az alapító után, a törvény kimondja, hogy az alapítvány az alapító halálának időpontjára visszamenő hatállyal jön létre.

A halál esetére szóló alapítványrendelés különleges esete a meghagyás formájában történő létesítés. Ilyen esetben az alapító-örökhagyó meghagyást rendel, a meghagyásként létesítendő alapítvány alapítója már nem ő, hanem a meghagyás kötelezettje, a végintézkedés valamelyik jogosultja lesz. Ha a kijelölt alapító nem teljesíti az örökhagyó rendelését, a bíróság ítéletével pótolja és hozza létre az alapító okiratot, és kötelezi a meghagyás kötelezettjét a vagyon juttatására.

Ha a halál esetére rendelt alapítvány nem tud létrejönni, a hatályos szabályozással egyezően az alapítványrendelést közérdekű meghagyásnak kell tekinteni, ha az alapítvány célja a közérdekű lett volna. Magáncélú alapítványrendelés esetében pedig a vagyon a hagyaték részét képezi, és az örökösöket illeti.

XXIV. CÍM

AZ ALAPÍTÓ OKIRAT

A törvény a Ptk.-nál részletesebben szabályozza az alapító okirat kötelező tartalmi elemeit. Ezekről a kérdésekről az alapítónak az alapító okiratban rendelkeznie kell. E mellett a törvény - a korábbi bírói gyakorlat ellenkező felfogásával szemben: egyértelműen példálódzó módon - felsorol olyan kérdéseket is, amelyeket az alapító az alapító okiratban szabályozhat. Az új szabályozás alapvetően diszpozitív a jogi személy belső viszonyainak a kialakítása terén, ezért a törvényben meghatározottakhoz képest az alapítónak meglehetős szabadsága van az alapítvány szervezetének és működésének kialakítása terén. A törvény különbséget tesz a vagyon kezelése és felhasználása között. Erre azért van szükség, mert az alapítónak kell döntenie abban is, hogy célja megvalósítására az alapítvány magát a vagyont is felhasználhatja vagy csak a vagyon hozadékait fordíthatja működésére és célja megvalósítására, esetleg e két lehetőséget valamilyen módon kombinálnia kell. Az alapító jogosult abban dönteni, hogy a kuratóriumi tevékenységért jár-e díjazás, és az mekkora, de e döntési hatáskört átruházhatja más alapítványi szervre is, például a felügyelőbizottságra. A törvény az alapító okirat értelmezésére külön normát alkot, amely eltér a jogügyleti értelmezés általános szabályától, és az akarati elvet kodifikálja.

A törvény az alapító okirat módosításakor is kizárja a vagyonelvonás lehetőségét, ezzel is védve az alapítványi vagyonnak az alapító okiratban meghatározott céltól eltérő felhasználását. Ezt azzal éri el a törvény, hogy az alapítvány célja fő szabály szerint nem is módosítható. Erre csak kivételes esetben kerülhet sor: ha a cél megvalósult vagy lehetetlenné vált, és az új célra maradt még elegendő vagyon. A törvény ezekben a kivételes esetekben abból indul ki, hogy a jogi személy túlélheti célját, mert a forgalom biztonságát jobban szolgálja, ha továbbra is életben marad. A cél módosítása adott esetben új csatlakozó belépésével és utólagos vagyonjuttatással összekötve is megtörténhet.

XXV. CÍM

AZ ALAPÍTÓI JOGOK GYAKORLÁSA

Az alapítvány alapítója az alapítvány szervezetének része, hiszen számos alapítványi jogosultságnak és kötelezettségnek ő az alanya. Ezen jogok gyakorlását az alapító halála vagy jogutód nélküli megszűnése esetére is biztosítani kell. A törvény szerint az alapítói jogok és kötelezettségek akkor ruházhatók át, ha az alapító a vagyoni juttatást teljesítette. Az alapító halála vagy jogutód nélküli megszűnése esetére kinevezheti jogutódját. Ez speciális jogutódlás, kívül esik az öröklésen. Változás a hatályos joghoz képest, hogy az alapító egyes jogok gyakorlására alapítványi szervet is kijelölhet: kuratóriumot, felügyelőbizottságot, tanácsadó testületet vagy más - ellenőrzéssel vagy egyéb feladattal - felruházott szervet. Ennek a részleteit az alapító okiratban kell az alapítónak kidolgoznia. Minden egyes esetben fontos törvényi korlát, hogy a kinevezett szerv a vele kapcsolatos alapítói jogok gyakorlására nem jogosult, és nem láthatja el saját ellenőrzését. Ezért célszerű az alapító jogokat (az irányító, az ellenőrző és az információs jogokat) szétosztani az alapító okiratban az egyes alapítványi szervek között. Az alapító okirat kisebb, technikai jellegű módosításaira vonatkozó joggal (például címváltozás) a kuratórium is felruházható. Ha nincs megfelelő személy vagy szerv, az alapító jogokat a nyilvántartó bíróság gyakorolja. Ez nem azt jelenti, hogy a bíróság maga intézkedik az alapítvány belügyeiben, hanem azt, hogy erre kijelöl egy személyt, és ellenőrzi az illető működését.

Az alapítók dönthetnek úgy is, hogy jogaikat nem együttesen, hanem testületben gyakorolják. Választhatják az egyesületi szabályokat is; ebben az esetben a határozatképesség a többségi elven alapul, a szavazás pedig a jelenéten múlik, és egy alapító távolléte vagy makacssága nem tudja megbénítani az alapítvány életét. Az alapítók választhatják végül a kft. taggyűlési szabályainak alkalmazását is, a szavazati jogok mértékét szabadon állapíthatva meg.

XXVI. CÍM

AZ ALAPÍTVÁNY SZERVEI

A törvény alapítványi szervként kötelező jelleggel csak kuratórium megalakítását írja elő. Az alapító - a magánautonómia talaján - további alapítványi szervek létesítéséről: ellenőrző, tanácsadó esetleg más szerv létrehozásáról is dönthet. Alapítványi szervek létesítését indokolhatja az alapítói jogok egy részének átruházása, a hatáskörök megosztása, eljárási szabályokkal a kedvezményezettek kiválasztásának szabályozása, belső ellenőrzési rendszer kialakítása, kedvezményezetti gyűlés részére információs jogok biztosítása, és sok minden más, amit az élet a racionális szervezet kialakítása érdekében szükségessé tehet. Ezen szervek hatásköre nem csorbíthatja a kuratóriumnak, a felügyelőbizottságnak és a könyvvizsgálónak a törvényben biztosított jogait.

Az alapítvány ügyvezető szervét a törvény a köznyelvben elfogadott nevén kuratóriumnak hívja. A kuratóriumnak három természetes személyből kell állnia. Az alapító nagyobb létszámú kuratóriumot is nevezhet, és dönthet úgy is, hogy az alapítvány ügyvezetői feladatait egyetlen személy: a kurátor lássa el. A kuratórium tagjai az alapítvány vezető tisztségviselői, akikkel kapcsolatban a törvény - a jogi személyekre vonatkozó általános szabályokban lefektetetteken kívül - az alapító és a kedvezményezett tekintetében határoz meg kizárási és összeférhetetlenségi szabályokat. A kuratórium elnökét az alapító jogosult kijelölni, ha ezt a jogot az alapító okiratban fenntartotta magának, vagy más alapítványi szervet nem hatalmazott fel erre. Ilyen alapító okirati rendelkezések hiányában a kuratóriumi tagok egymás közül választanak elnököt. A kuratórium ülésének évi egyszeri kötelező összehívására vonatkozó rendelkezés fontos garanciális jellegű szabály az alapítvány folyamatos működése érdekében. Ugyanezen célból teszi lehetővé a törvény, hogy a kuratórium ülésének összehívását bármely kuratórium tag elérje.

Az alapító szabad belátása alapján dönthet felügyelőbizottság létesítéséről. A felügyelőbizottság a kuratórium (és az esetleges más alapítványi szerv) működését ellenőrzi, és az alapítónak számol be. Bizonyos vagyon-nagyság esetén ajánlott az alapítvány belső ellenőrzésének kialakítása az esetleges visszaélések megelőzése céljából. A jogi személyek általános részének vonatkozó szabályait itt is alkalmazni kell.

XXVII. CÍM

AZ ALAPÍTVÁNY ÁTALAKULÁSA ÉS MEGSZŰNÉSE

Az alapítvány - az alapító vagy az erre feljogosított alapítványi szerv döntése alapján - megszűnhet jogutódlással vagy jogutód nélkül. Más jogi formába az alapítvány nem alakulhat át; kizárólag alapítvánnyal (adott esetben: többel) egyesülhet, és (két vagy több) alapítványra válhat szét. Az eredeti alapítványi célt a jogutódlásnál meg kell őrizni, szétválásnál értelemszerűen elegendő, ha az egyik jogutód viszi tovább az eredeti célt. Több cél esetében a jogutód alapítványok osztozhatnak a célokon. A jogi személyek általános szabályait itt is figyelembe kell venni.

Az alapítvány - ha határozatlan időre alapították - csak akkor szüntethető meg, ha célját megvalósította vagy az lehetetlenné vált, és módosításra nincs lehetőség. Az alapító egyéb okból nem dönthet az alapítvány megszüntetéséről. A megszűnési okok beállta esetén az alapító dönthet a cél módosításáról, az alapítvány egyesüléséről vagy más olyan megoldásról, amely az alapítvány részben vagy egészben való megújulását szolgálja. Ha az alapító az alapítvány fennmaradása érdekében nem hoz intézkedést, a kuratóriumnak a megszűnési ok beálltát be kell jelentenie a nyilvántartó bírósághoz. A nyilvántartó bírság felülvizsgálhatja a kuratórium bejelentésének megalapozottságát, és dönthet a megszűnési eljárás lefolytatásáról vagy annak elutasításáról. A törvény a kuratórium tagjainak személyes felelősségét állapítja meg a késedelmes megszüntetésből eredő károkozásokért, ezzel is arra ösztönözve a kuratóriumot, hogy megfelelő időben, lehetőleg további adósságok halmozása nélkül döntsön az alapítvány megszüntetéséről.

A jogutód nélkül megszűnő alapítvány vagyonára az alapító okiratban kijelölt személy tarthat igényt. Az alapítvány részére vagyont juttató személy (alapító, csatlakozó) és az ő hozzátartozói csak annyi vagyont kaphatnak az alapítvány jogutód nélküli megszűnése esetén, amennyit az alapítvány rendelkezésére bocsátottak. Az alapítvány ugyanis nem szolgálhat ingyenes vagyonszerzési csatornaként. Ha az alapító okirat nem tartalmaz jogosultat, vagy az nem képes vagy nem akarja a vagyont elfogadni, akkor az alapító joga, hogy a fennmaradó vagyonról döntsön. A jogutód nélkül megszűnő alapítvány vagyonának jogosultja csak azonos vagy hasonló célú alapítvány vagy egyesület lehet. Ha nincs alapítói rendelkezés, vagy az nem tud teljesedésbe menni, akkor a nyilvántartó bíróság jelöli ki a vagyon jogutódját, miután a kuratórium és a felügyelőbizottság véleményét kikérte.

HETEDIK RÉSZ

AZ ÁLLAM RÉSZVÉTELE A POLGÁRI JOGI JOGVISZONYOKBAN

A Polgári Törvénykönyv a polgári jogi jogviszonyok alanyaira vonatkozó szabályokat kíván megállapítani, és nem foglalkozik a közjogi jogalanyokra vonatkozó közjogi szabályozással. Ha közjogi funkciók ellátására létrejött szervezeteknek az alapítóik magánjogi jogalanyiságot, jogi személyiséget is kívánnak biztosítani, ezt a jogi személyekre vonatkozó általános szabályok alkalmazásával megtehetik.

Speciális rendelkezéseket igényel viszont az a helyzet, amikor az állam, mint egész, nem egyes szervein keresztül kíván magánjogi jogviszonyokban részt venni. A törvény kimondja, hogy erre az államnak, mint jogi személynek lehetősége van. Természetesen az államnak, mint jogi személynek szüksége van képviseletre, amit az államháztartásért felelős miniszter láthat el.

Azon túl, hogy az állam és az állami szervezetrendszerbe tartozó jogi személyek polgári jogi jogalanyok lehetnek, gyakorlati problémákat vet fel, hogy az ilyen jogviszonyokban vállalt vagy egyébként őket terhelő kötelezettségekért hogyan felelnek. A törvény egyértelművé teszi, hogy a polgári jogi jogviszonyokban a helytállási kötelezettségük teljesítésének nem akadálya az, ha a közjogi, államháztartási szabályok szerint nem szerepel a költségvetésükben a polgári jogi jogviszonyban teljesítendő szolgáltatás fedezete. Az államháztartás részét képező szervezetek ilyenkor a költségvetésüket meghaladóan is kötelesek helytállni, és az államháztartási szabályoknak kell kidolgozniuk az ehhez szükséges fedezet biztosításának rendjét.

NEGYEDIK KÖNYV

CSALÁDJOG

ELSŐ RÉSZ

ALAPELVEK

A családjog szabályainak az új Polgári Törvénykönyvbe való beépítése szükségessé teszi a Családjogi Könyv elején néhány olyan alapelv megfogalmazását, amelyek kifejezésre juttatják a családi viszonyoknak a törvény más szabályaiban elsődlegesen szem előtt tartott üzleti élet viszonyaitól való különbözőségeit. Ennek megfelelően a törvény négy fő elvet emel ki, amelyek a családjog vezérlő eszméit tömören megfogalmazzák. Ezek: a házasság és család védelme, a gyermek érdekének védelme, a házastársak egyenjogúságának elve, a méltányosság és a gyengébb fél védelmének elve.

A házasság és család védelmének elve az Alaptörvény L) cikkéhez kapcsolódóan azt juttatja kifejezésre, hogy a családjog szabályai elsősorban a családot, mint közösséget (az egyes családtagok közötti kapcsolatokat) védik. Ez kiterjed a törvény alapján létrejött családi kapcsolatokra (például házasság, leszármazás, örökbefogadás, gyámság). A családnak, mint közösségnek a védelmével szorosan összefügg a családi és az egyéni érdek összhangjának elve, amely a házasságról, a családról, a gyámságról szóló 1952. évi IV. törvénynek (a továbbiakban: Csjt.) a „társadalmi és egyéni érdek” összhangjának követelményét váltja fel. Az Alaptörvény L) cikkében foglaltakkal összhangban a házasság kiemelt védelmet élvez a többi együttélési formához képest.

A kiskorú gyermek érdekének védelme 1995. óta a Csjt. alapvető céljai között is szerepel. Ez az alapelv kifejezésre juttatja, hogy valamennyi, a gyermekkel összefüggő jogviszony elsődleges rendezési szempontja a gyermek érdeke. A gyermek érdekeinek védelmében más törvény is rögzít magánjogi jellegű alapelveket (a gyermek személyiségi jogainak védelmén kívül a gyermeknek saját családjához illetve a családi környezethez, továbbá a származásának, vér szerinti családjának megismeréséhez és a rokonaival való kapcsolattartáshoz fűződő jogait). Ezek azonban a magánjogban (is) elvi jelentőségű tételek. Ezért a törvény - annak kiemelése mellett, hogy a családi viszonyokban a gyermek érdeke és jogai fokozott védelemben részesülnek - a gyermeknek a saját családjában való nevelkedéséhez, illetve, ha ez nem valósítható meg, lehetőleg családi környezetben való felnövekedéséhez és ebben az esetben is korábbi kapcsolatai megtartásához való jogát szükségesnek látja a Könyv elején rögzíteni. Az alapelv a törvény számos részlet-rendelkezésében tükröződik. A gyermeknek a leszármazáson alapuló rokoni kapcsolatainak megállapítására vonatkozó jogától kezdve (apaság, anyaság, vérségi származás kiderítése örökbefogadásnál), a szülői felügyelet, az örökbefogadás és a gyámság körében az ítélőképessége birtokában lévő gyermek véleményének figyelembe vételén keresztül, az örökbefogadás és a gyámság azon rendelkezéseinek tartalmáig, amelyek biztosítják, hogy a gyermek a saját családjától csak törvényben meghatározott esetben, saját érdekében legyen elválasztható.

A házastársak egyenjogúságának elve ma már minden civilizált országban követelmény, és azt több nemzetközi dokumentum is tartalmazza. Az elv egyrészt a jogok és kötelezettségek egyenlőségét, másrészt a család ügyeiben való közös döntés jogát foglalja magában és áthatja a házastársak személyi, továbbá vagyoni viszonyaira vonatkozó rendelkezéseket éppúgy, ahogy a házastársakra, mint szülőkre vonatkozó szabályokat. Az egyenjogúság két irányban is biztosított: egyfelől a házastársi kapcsolatban, másfelől a családi életben. Alapvető tartalma, hogy egyik házastársnak sincs hatalma a másik személye és vagyona felett, és nem élvezhet előjogokat a szülői felügyeleti jogok területén a másikkal szemben sem a házasság fennállása alatt, sem annak megszűnésekor. Az alapelv szoros összhangban van az Alaptörvény XV. cikkének (3) bekezdésében foglaltakkal, a nők és férfiak egyenjogúságának alapelvével.

Külön alapelvként nevesíti a törvény a méltányosság és gyengébb fél védelmének elvét. A Csjt. csak a házastársak vagyoni viszonyainak rendezése körében tartalmaz szabályt a méltányosságra. A méltányos rendezés elvének azonban valamennyi családjogi jogviszonyban érvényesülnie kell, hiszen a családi viszonyok rendezése során fordulhat elő leginkább, hogy a jog betűjéhez való szigorú ragaszkodás méltánytalansághoz vezethet. A méltányosság érvényesítése természetesen nem a jogszabállyal szemben történik, hanem annak az eset egyedi körülményeihez mért, a felek méltányos érdekeit kölcsönösen mérlegre tevő alkalmazásában valósul meg. Hátterében az áll, hogy a családi kapcsolatok bonyolult szövedékébe a jogalkalmazó nehezen lát bele, és a bizonyítás is nehezebb, mint az üzleti élet viszonyaiban.

Szorosan összefügg a méltányossággal az érdekei érvényesítésében gyengébb fél védelme. Ez az elvárás a koránál, egészségi állapotánál, lehetőségeinél fogva segítségre szoruló, kiszolgáltatott fél helyzetének megfelelő figyelembe vételét jelenti. Lényegében mind a méltányosság, mind a gyengébb fél védelme, mint egymással szorosan összetartozó alapelvek azt kívánják kifejezésre juttatni, hogy a családjogi jogvitákban a jogalkalmazónak törekednie kell a viták kulturált, lehetőség szerint minden érintett félnek megbékélést hozó rendezésére.

MÁSODIK RÉSZ

A HÁZASSÁG

I. CÍM

A HÁZASSÁGKÖTÉS

A házasságkötésről szóló cím a Csjt.-hez csak képest kisebb szerkezeti és szövegezésbeli változtatásokat tartalmaz, amelyeknek azonban elvi jelentősége is van. A szabályozás a házasság létrejöttére vonatkozó rendelkezésekkel kezdődik, amelyet a házasság megkötésére irányadó szabályok követnek (a házasságkötési folyamat rövid leírása, a magánjogi kapcsolat szempontjából legfontosabb, garanciális eljárási szabályok rögzítése azzal, hogy a részletes eljárási szabályokat külön törvény tartalmazza). A törvény a házasság létrejöttének feltételeit - azokat a tényezőket, amelyek nélkül a házasság nem jön létre - együtt tartalmazza. Ez a megoldás - a mai szabályozással szemben - markánsan elkülöníti egymástól a nemlétező és az érvénytelen házasságot, ami gyakorlati szempontból az eltérő jogkövetkezmények miatt fontos: az érvénytelen házassághoz ugyanis számos ún. maradék-joghatás fűződik, míg a nemlétező házasság semmiféle joghatás kiváltására nem alkalmas.

A házasság létrejöttének feltételeinél a törvény - összhangban az Alaptörvény L) cikkében foglaltakkal - egyértelműen kifejezésre juttatja azt, hogy házasság csak férfi és nő között jöhet létre. A törvény azt a minimumot, hogy a házasfelek a házasságkötésnél személyesen és együttesen legyenek jelen, a házasság létezési feltételeként állapítja meg. A törvénybe kerül az a rendelkezés, hogy ha a házasulók vagy azok egyike „a nyilatkozatot feltételhez vagy időhöz köti”, közöttük a házasság nem jön létre. Az tehát, hogy ilyen megkötés ne történjék - a házasságkötésre irányuló együttes és személyes kijelentés mellett - létezési feltétel, s mint ilyennek (más külföldi Kódexekhez hasonlóan) szintén a magánjogban van a helye. A törvény hatályoshoz képest kissé bővített szövege kifejezésre juttatja tehát, hogy a házasulók egymás jelenlétében, személyesen tett akarat kijelentésének kölcsönös megtörténtével valósul meg a házasságkötés. A házasság létrejöttét az anyakönyvvezető nyomban megállapítja: szóban kinyilvánítja, hogy a házasság a törvény értelmében létrejött.

A törvény által rögzített létezési feltételek hiányában a házasság nem jön létre akkor sem, ha az valamilyen okból anyakönyvezésre került. Bármennyire csekély is az ilyen esetek előfordulásának valószínűsége, a törvénynek választ kell adnia arra, hogy ha a házasság - a közokiratban foglaltak ellenére - nem áll fenn, vagy annak ellenére, hogy nincs róla közokirat, fennáll, milyen hatóság, kinek a kérelmére állapíthatja ezt meg. Annak megállapításához, hogy nemlétező házasságról van szó, nincs szükség bírósági ítéletre, de még az sem szükséges, hogy a nemlétező házasságra vonatkozó bejegyzést az anyakönyvből töröljék. A nemlétező házasságot úgy kell tekinteni, mintha meg sem kötötték volna, vagyis ahhoz semmiféle jogkövetkezmény nem fűződik.

A törvény szerint a házasság létezésével vagy nemlétezésével kapcsolatban szóba jöhető esetek egy része igazgatási úton: a hiányzó anyakönyvi bejegyzés utólagos megtörténtével az anyakönyvi jogszabályok szerint az anyakönyvezett adatok kijavításával, kiegészítésével rendezhető. Ha erre nincs mód, bírósági úton: státuszperben is lehetőség van a házasság létrejöttével kapcsolatos vita rendezésére. A kérelem előterjesztése illetve a per megindítása - szemben a házasság érvénytelenségének megállapításával - nincs határidőhöz kötve. A házasság létezésének megállapítása iránti per célja annak kimondása, hogy a házasság a törvényben előírt feltételek fennállása folytán létrejött. A nemlétezés iránti per annak megállapítása iránt folyik, hogy a házasság a törvényben előírt feltételek hiányában egyáltalán létre sem jött. Ilyen per indítására kerülhet sor akkor, ha például a házasságot az anyakönyvbe bejegyezték, de vitás, hogy tettek-e házasságkötési nyilatkozatot, illetve annak mi volt a tartalma.

A törvény a házasságkötés folyamatának leírásánál a folyamatnak a magánjog szempontjából leglényegesebb elemeit tartalmazza. Ennek a folyamatnak is két szakasza van: a házasságkötést megelőző eljárás és maga a házasságkötés. A házasságkötést megelőző eljárást az anyakönyvi jogszabályok részletesen szabályozzák, a magánjogi kódexben csupán a legfontosabb elemek kiemelése indokolt. Ezek a következők: a házasulók kijelentése, hogy tudomásuk szerint nem áll fenn házassági akadály és ezzel összefüggésben a házasságkötés jogi feltételeinek igazolásához szükséges jogszabályban előírt okiratokat bemutatták (a jogi feltételek közül nem mindegyiket lehet és kell okirattal igazolni), valamint a házasságkötés előtt szükséges nyilatkozatok megtétele (megállapodás a házassági névről illetve a születendő gyermekek családi nevéről). A házasságkötés a bejelentést követő harminc nap utáni időpontra tűzhető ki, e határidő alól a jegyző indokolt esetben felmentést adhat. Valamelyik házasuló fél közeli halállal fenyegető egészségi állapota esetén a házasságot azon nyomban meg lehet kötni.

A törvény rendelkezik a házasságkötés lefolyásának leglényegesebb szabályairól, az ún. alaki szabályokról. A törvény a házasságkötési eljárás két lényeges elemét emeli ki, a két tanú jelenlétét és a nyilvánosságot. Utóbbi feltétel nem minden esetben szükséges azonban az érvényes házasságkötéshez. A házasságkötés helyszínét illetően a törvény nem tartalmaz külön rendelkezést a mai szabály helyett („rendkívüli körülmények esetén” köthető meg a házasság az önkormányzat hivatalos helyiségén kívül). Általában a házasságkötésre az anyakönyvvezető hivatalos helységében kerül sor, de számos esetben van igény az ettől való eltérésre, amit a jegyző engedélyezhet.

A külföldi elemet tartalmazó házasságkötés magánjogi szabályai a nemzetközi magánjogról szóló jogszabályban rendezettek, az adminisztratív többlet-feltételeket pedig az anyakönyvi jogszabályok rögzítik. Ezek közül a magánjogi jellegű rendelkezések sem tartoznak a Ptk. Családjogi Könyvébe.

II. CÍM

A HÁZASSÁG ÉRVÉNYTELENSÉGE

I. Fejezet

A házasság érvénytelenségének okai

Magyarországon a házasság érvénytelenségének, mint jogintézménynek a csökkenő gyakorlati jelentőségét mutatja, hogy a házassági bontóperek nagy száma mellett érvénytelenítési per az elmúlt évtizedekben csak elvétve fordult elő. Sem a gyakorlat igényei, sem elvi okok nem indokolják tehát az érvénytelenségre vonatkozó szabályok lényeges módosítását.

A törvény a Csjt.-hez képest a házasságkötés feltételeit illetően további szűkítést tartalmaz a nem vérrokon hozzátartozói körben, mellőzi továbbá az érvénytelenségi okok közül a házasságkötés alakiságainak megsértését. A hatályos szabályok kisebb mértékben módosulnak az érvénytelenségi okok sorrendje, az érvénytelenségi ok elhárítása (elhárulása) vonatkozásában, és egyes hiányos rendelkezések kiegészítésére valamint fogalmazásbeli pontosításokra is sor kerül.

Az érvénytelenségről szóló szabályozás a Csjt. szerkezetéhez képest annyiban változik, hogy a törvény először meghatározza az érvénytelenségi okokat (házassági akadályokat), majd - azoknál az érvénytelenségi okoknál, amelyeknél az lehetséges - az érvénytelenség elhárításának módját tartalmazza. Az érvénytelenség orvoslására természetszerűen csak a házasság fennállása alatt kerülhet sor, ami a megszövegezésben („fennálló házasság”, „házasság fennállása alatt”) megfelelően kifejezésre jut. Az érvénytelenségi ok elhárulásával a házasság - a törvényben foglalt kivétellel - a megkötésének időpontjától érvényessé válik. A törvény rendelkezik még az érvénytelenség megállapításának menetéről, joghatásáról, az érvénytelenítési per indítására jogosultak köréről és az érvénytelenítésre nyitva álló határidőkről. A szabályozás kiegészül azzal - az eddig Pp.-ben szabályozott rendelkezéssel -, hogy kik ellen kell a jogosultaknak a keresetet megindítani (az érvénytelenítési per alperesei).

Az érvénytelenségi okok sorrendjét a törvény a jelenlegitől eltérő logikai rendszerben határozza meg. Ez a következő: a házasságkötési képesség hiánya (házasságkötési korhatár el nem érése, házasságkötésre képtelen állapot) és a házasság intézményével össze nem férő kapcsolatok (meghatározott rokoni, hozzátartozói kör, kettős házasság).

A hatályos jog a fentieken túl a házasságkötés alakiságainak megsértése miatt is érvényteleníthetővé teszi a házasságot, két esetben: ha megkötésénél az anyakönyvvezető nem hivatalos minőségben járt el, vagy, ha a házasfelek a házasságkötésre irányuló kijelentésük megtételekor nem voltak együttesen jelen. Az utóbbit - az együttes jelenlét követelményét - a törvény a házasság létezési feltételeként és nem érvényességi feltételként szabályozza. Az anyakönyvvezető hivatalos minőségben való eljárását pedig az érvénytelenségi okok köréből azért mellőzi, mert az a mai anyakönyvi szabályok mellett a házasfelek számára is felismerhető módon, megfelelően nem értelmezhető.

II. Fejezet

A házasság érvénytelenségének megállapítása

Nincs változás a hatályos joghoz képest abban a tekintetben, hogy a házasság az érvénytelenségi ok fennállása esetén is csak akkor érvénytelen, ha a bíróság azt az arra jogosult keresete alapján megállapítja. A házasság érvénytelenítése körében hiányzik a Csjt.-ből annak kimondása, hogy mi az általános jogkövetkezménye annak, ha a házasság - bírói ítélet megállapítása szerint - érvénytelen. Ennek a tartózkodásnak alapja lehet, hogy az érvénytelen házassághoz számos ún. maradék-joghatás fűződik (például a házasságból született gyermek apaságának vélelme, névviselés, vagyonjogi hatások az ún. vélt házasság esetén, ezen keresztül öröklési jogi jogkövetkezmények). Az érvénytelen házasság tehát egyáltalán nem jogkövetkezmények nélküli házasság. Mindez azonban nem változtat azon, hogy a házasság érvénytelenségének megállapítása a házastársakat a házasságkötés előtti személyi állapotába helyezi vissza; a főszabály tehát az, hogy az érvénytelen házassághoz a házasságból eredő jogok és kötelezettségek nem fűződnek, és kivételként a törvény nevesíti azokat a jogkövetkezményeket, amelyek az érvénytelenség ellenére fennmaradnak. Ezen az elvi alapon lehet egyébként az érvénytelen házasságot a nemlétező házasságtól elhatárolni: a nemlétező házassághoz ugyanis semmiféle jogkövetkezmény nem fűződik, az ilyen „házasságban” élés legfeljebb élettársi kapcsolatnak minősülhet.

III. CÍM

A HÁZASSÁG MEGSZŰNÉSE

1. A törvény a házasság megszűnésének eseteit és az egyes esetekben a megszűnés időpontját a hatályos joggal egyezően tartalmazza, ennek megfelelően a házasság megszűnik az egyik házastárs halálával, illetve a házasság bírósági felbontásával.

2. A törvény részletesen szól a házasság felbontásának anyagi jogi szabályairól. A házassági bontójog a Csjt. szabályaihoz hasonlóan a feldúltsági elvet követi. A törvény a házastársak egyező akaratnyilvánításán alapuló („közös megegyezéses”, helyesen: megegyezéses) és a nem megegyezésen alapuló bontás szabályait a mainál élesebben választja szét. Természetesen nemcsak akkor nem megegyezéses a bontás, ha az egyik házasfél kéri a házasság felbontását, a másik pedig ellenzi azt, hanem akkor sem, ha mindketten kérik (vagy egyik kéri, másik nem ellenzi) a bontást, de valamelyikük nem kívánja mellőzni a házasság megromlására vezető okok és körülmények vizsgálatát, vagy nem tudnak megállapodni azokban a járulékos kérdésekben, amelyekben megegyezésük az egyező akaratnyilvánításon alapuló bontás feltétele. De ritkán az is előfordul, hogy a felek egyezségét a bíróság nem hagyja jóvá. A jogalkalmazás a kétfajta bontást évtizedek óta eltérő szempontok alapján folytatja le. Mégis a Csjt.-nek a bontásra vonatkozó szabályai [Csjt. 18. § (1)-(2) bek.] nem adnak teljesen világos választ a kétfajta bontás közti különbségre: a törvény szövegében a házastársak megegyezése csupán, mint a házasság teljes és helyrehozhatatlan megromlásának bizonyítéka, a járulékos kérdésekben való egyezség pedig, mint az egyező akaratnyilvánítás véglegességét igazoló tény jelenik meg. A nem megegyezéses bontásnál a törvény még példálózva sem említi meg, hogy a házasság „teljes és helyrehozhatatlan megromlásának” megállapítása körében mely tényezőknek lehet szerepe.

3. A törvény a hatályos joggal egyezően tartalmazza, hogy a bíróság a házasságot bármelyik házastárs kérelmére akkor bontja fel, ha az teljesen és helyrehozhatatlanul megromlott (a „teljesen” szó a házasélet valamennyi elemére való kihatást, a „helyrehozhatatlanul” szó a visszafordíthatatlanságot fejezi ki, a megromlás a tönkremenetelt, meghiúsulást jelenti). Elhagyja ebben a mondatban a házastársak közös kérelmére utalást, mert a „bármelyik házastárs” kifejezésben benne van, hogy a bontásra csak az egyik házastárs, valamint a házastársak külön-külön vagy együttesen előterjesztett kérelmére is sor kerülhet. Az objektív bontás elvét hangsúlyozandó, a törvény beiktat egy magyarázó mondatot arra vonatkozóan, hogy miből lehet elsősorban következtetni a házasság teljes és helyrehozhatatlan megromlására. A bírói gyakorlatban felmerült tipikus esetekben az életközösség megszűnése (végleges megszakadása) és az életközösség helyreállításának kilátástalansága az, ami a nem vétkességen alapuló bontási rendszerben ebből a szempontból elsődleges jelentőségű. Az életközösség visszaállításának kilátástalanságát pedig a bíróság az életközösség megszűnésére vezető folyamat és a különélés időtartama alapján állapíthatja meg, természetesen nemcsak ezeket a kiemelt tényezőket, hanem az eset összes körülményeit vizsgálva.

4. A törvény a megegyezésen alapuló bontás jogintézményét, illetve feltételeit is a jelenlegitől részben eltérően építi fel. Nem tartja fenn azt a megoldást, hogy a házastársak bontásra irányuló egyező akaratnyilatkozata csak, mint a házasság teljes és helyrehozhatatlan megromlásának a bizonyítéka értékelendő, hanem a bíróság feladatává önmagában a két egybehangzó akaratnyilatkozat (a „megegyezés”) véglegességének és befolyásmentességének vizsgálatát teszi. Erről a bíróság - a kialakult gyakorlatnak megfelelően - elsődlegesen a felek személyes meghallgatásának alapján győződhet meg (lényegében azt keresi, hogy befolyásoltságra utaló tény nem merült-e fel). Abból indul ki ugyanis, hogy két felelősen gondolkodó ember akkor tesz ilyen, a saját és családja további sorsára nézve meghatározó közös nyilatkozatot, ha a házasság teljes és helyrehozhatatlan megromlása valóban bekövetkezett. Ez a megoldás összhangban áll azzal, hogy a jogrendszerek többsége a megegyezésen alapuló bontást önálló bontási lehetőségként ismeri el. A törvény az egyértelműség és a bontás két fajtája közti eltérés hangsúlyozása kedvéért kimondja, hogy a végleges elhatározáson alapuló, befolyásmentes megegyezés esetén a bíróság a házasságot a megromlás okainak, folyamatának vizsgálata nélkül bontja fel.

5. A megegyezésen alapuló bontásnak azonban minden jogrendszerben, amely ezt a bontási formát ismeri, további feltételei vannak; nevezetesen, hogy a megegyezés a bontáshoz kapcsolódó járulékos kérdésekre, vagy legalábbis azok egy részére is kiterjedjen, illetve emellett (vagy ettől függetlenül) a házastársak meghatározott idő óta külön éljenek. A Csjt. [Csjt. 18. § (2) bekezdés] is így határozza meg - éspedig vagylagosan állapítva meg - az egyező akaratnyilvánításon alapuló bontás feltételeit. E szerint az szükséges, hogy a házastársak a közös gyermek elhelyezése, tartása, a szülő és a gyermek közötti kapcsolattartás, a házastársi tartás, a közös lakás használata, valamint - az ingatlanon fennálló közös tulajdon kivételével - a házastársi közös vagyon kérdésében megegyezzenek és egyezségüket a bíróság jóváhagyja. Megegyezés alapján bontható fel a házasság akkor is, ha legalább három év eltelt a házastársak életközösségének megszakadása óta úgy, hogy külön lakásban élnek és igazolják, hogy a közös gyermek elhelyezését, valamint tartását a gyermek érdekeinek megfelelően rendezték.

A törvény nem követeli meg a házastársaktól a sokkal bonyolultabbá és időigényesebbé vált vagyoni kérdésekben való megegyezést ahhoz, hogy egyszerűbben elválhassanak. Ez a változtatás figyelemmel van arra, hogy napjainkban a vagyoni viszonyok sokkal összetettebbekké váltak: üzletrészek, tagsági viszonyok, más vagyoni értékű jogosultságok és ezekkel járó vagyoni természetű kötelezettségek is jelentős elemei a házastársak vagyonának (amelyek a közös vagyon megosztása során a megosztás nehézségi fokát illetően inkább az ingatlanokéhoz közelítenek). Az ingatlan közös tulajdonának megszüntetése ma sem feltétele a megegyezéses válásnak (ami egyébként a vagyoni kérdések egységes rendezése elvével nincs összhangban), az említett, sokszor nagyon összetett vagyoni elemeket is magukban foglaló vagyontárgyak megosztásával kapcsolatban pedig a gyors és átgondolatlan egyezségkötés csak az utólagos jogvitáknak, az egyezségek megtámadásának a számát szaporítaná. Ezért a törvény a megegyezéses bontás jogi feltételei közül a közös vagyon megosztásában való megegyezést nem tartja fenn. Ez a megoldás természetesen nem jelenti azt, hogy a felek a közös vagyon megosztása kérdésében ne köthetnének perbeli egyezséget a bontóperben.

A megegyezésen alapuló válás másik Csjt. adta lehetőségének az alkalmazására (a házastársak között három éve megszakadt az életközösség úgy, hogy külön lakásban élnek) a bírói gyakorlatban elenyészően kevés esetben kerül sor. Ennek oka egyrészt az, hogy a hazai lakásviszonyok között a külön lakásban élés nehezen valósítható meg, másrészt, hogy az életközösség megszűnésétől a bontókereset benyújtásáig a házasfelek ritkán várnak több évig, a bontóperek tapasztalatai szerint a bontópert megelőző különélés ideje az esetek többségében a hat hónapot sem éri el. Az érvek többsége - különösen az életszerűség és a gyermek érdeke -amellett szól tehát, hogy a hároméves különélésen alapuló egyszerűbb bontási forma szűnjék meg. Ezért azt a törvény nem tartalmazza.

A törvény arra vonatkozó rendelkezései, hogy miben kell a házasfeleknek megegyezniük és mely esetekben, a „Szülői felügyelet” című rész új fogalomrendszeréhez igazodik (a szülők között nem gyermekelhelyezésre, hanem „a szülői felügyelet rendezésére” kerül sor. A törvény különbséget tesz a megegyezés tárgya vonatkozásában a szerint, hogy a felek a szülői felügyeletet közösen gyakorolják a későbbiekben vagy sem. Ha a szülők a szülői felügyelet közös gyakorlásáról állapodnak meg, akkor a közös megegyezéses válás feltétele, hogy a gyermek lakóhelye és tartása kérdésében megegyezzenek, illetve megállapodjanak a közös lakás további használatáról, valamint ha bármelyik fél kéri, a házastársi tartás kérdéséről, és perbeli egyezségüket a bíróság jóváhagyja. Ebben az esetben a kapcsolattartás kérdésében nem kell megegyezniük a bíróság előtt. A közös szülői felügyeletet a szülők gyakorolhatják úgy, hogy a gyermek váltva az egyik vagy a másik szülőnél van elhelyezve, illetve megállapodhatnak abban is, hogy a gyermek állandóan az egyik szülőnél lakik és rendszeres időközönként kapcsolatot tart a másik szülővel. A gyermek lakóhelye és tartása kérdésében való megállapodás bírói egyezségben foglalásának különösen az utóbbi esetben van kiemelt jelentősége. A gyermeket nevelő szülőnek a napi szükségletek biztosításán túl mindig több váratlan költsége merülhet fel a gyermek iskoláztatása, betegápolása kapcsán, mint annak, aki csak hétvégén találkozik a gyermekkel. Nyilvánvalóan hosszabb életű lehet a szülői felügyelet közös gyakorlása, ha a szülők úgy válnak el, hogy a gyermek tartásában és lakóhelyében is meg tudnak már a váláskor állapodni és a bíróságnak van mérlegelési lehetősége arra vonatkozóan, hogy megállapodásuk a gyermek érdekében áll-e vagy sem. Más a helyzet akkor, ha a felek a válás után nem kérnek közös szülői felügyeletet. Ebben az esetben elsődlegesen meg kell egyezzenek arról, hogy a szülői felügyeletet ki gyakorolja (a gyermek lakóhelye ilyenkor automatikusan a szülői felügyeletet gyakorló szülő lakóhelyéhez igazodik). Meg kell állapodjanak a gyermekkel kapcsolatban a gyermek tartásáról, dönteni kell a közös lakás használatáról, illetve a házastársi tartás kérdésében. Továbbá - a közös szülői felügyelettől eltérően - ebben az esetben lényeges, hogy a különélő szülő és a gyermek közötti kapcsolattartásról való megállapodásuk is bírói egyezség tárgya legyen.

6. A Csjt. az európai gyakorlattal összhangban tartalmaz szabályt arra nézve, hogy a házasság felbontásánál a közös kiskorú gyermek érdekét figyelembe kell venni. Ezt a - bontás valamennyi formájánál meghatározó - követelményt a törvény is elvi jelentőségű rendelkezésként rögzíti. A gyermek érdeke azonban eltérően jelentkezik a bontóperben attól függően, hogy szülei válásáról vagy az őt közvetlenül érintő járulékos kérdések mikénti rendezéséről van szó. Bár a gyermek érdekét a bíróságnak abban a kérdésben is mérlegelnie kell, hogy bontsa-e fel a házasságot, vagy a kereset elutasítására kerüljön-e sor, a valóban teljesen és helyrehozhatatlanul megromlott házasságot, amelyben az életközösség helyreállítására nincs remény, a gyermek érdekében sem lehet fenntartani. A gyermek érdeke tehát a bontás kérdésében egy a fontos mérlegelendő szempontok közül, az elsődleges követelmény inkább az, hogy a házasság a gyermek számára a lehető legkisebb megrázkódtatással szűnjék meg. Más a helyzet a gyermekre kiható járulékos kérdésekkel - mint a szülői felügyelet rendezése, a tartás, a különélő szülővel való kapcsolattartása - kapcsolatban. Ezekben az esetekben a gyermek érdeke már nem csupán egy a vizsgálandó szempontok közül, hanem elsődlegesen a gyermek érdekének kell érvényesülnie, amint azt a Gyermek Jogairól szóló New York-i Egyezmény 3. cikkének 1. pontja is tartalmazza. A törvény ezt a különbségtételt a normaszövegben megjeleníti.

7. A törvény kifejezetten utal arra, hogy a házastársak a házassági bontóper előtt vagy a bontóper alatt közvetítő segítségét is igénybe vehetik. A gyermek érdekével, további kiegyensúlyozott fejlődésével is összefügg, de a válni akaró házastársaknak is segít a kulturált válásban és a vitás kérdések megegyezéses rendezésében a mára már a világ számos országában bevezetett mediációs eljárás, amelyet az Európa Tanács Miniszteri Bizottságának a családi közvetítésről szóló R (98) 1. sz. Ajánlása is bevezetésre javasol a tagállamoknak. A külföldi tapasztalatok alapján a bírósági eljárástól független, a felek önkéntes részvételén és aktív közreműködésén alapuló mediáció alkalmasabbnak tűnik a konfliktusok felelős, egyetértő - és a későbbi jogvitákat inkább kizáró - megoldására. A mediációs eljárásnak a családjogi hatósági eljárásokba való bekapcsolása miatt részben az anyagi jogi, részben az eljárásjogi szabályok módosítására, kiegészítésére van szükség. Ebből az anyagi jogi szabályok között a mediációt két nagy területen indokolt megjeleníteni: a házasság felbontásával összefüggő vitás kérdések lehetséges rendezési útjaként, valamint a szülői felügyelet körébe tartozó, a bontópert követően felmerülő (elsősorban a gyermeket érintő) vitás ügyekben, esetleg kötelezően. (Az utóbbiról a törvény „A szülői felügyelet” szabályainál rendelkezik).

A törvény csak utal a konfliktus rendezésének erre az új, alternatív lehetőségére, valamint arra, hogy kinek a kezdeményezésére kerülhet sor és mi a joghatása a mediációs eljárás eredményeként létrejött megállapodásnak. Rögzíti, hogy a házastársak mind megromlott kapcsolatuk helyrehozatala (a „békítés”) mind a házasság felbontásával összefüggő vitás kérdések rendezése érdekében már a házassági bontóper megindítása előtt igénybe vehetik a közvetítést, de arra közös elhatározásukból vagy a bíróság kezdeményezésére a bontóper alatt is sor kerülhet. A bíróság a közvetítői eljárást nyilván akkor fogja kezdeményezni, ha a felek hajlandóságot mutatnak a békülésre, illetve a vitás kérdés rendezésére vagy közöttük csupán részlet-kérdésekben van vita. A közvetítői eljárás eredményeként létrejött megállapodás perbeli egyezségbe foglalható és ennek megfelelően - bírósági jóváhagyás esetén - az egyező akaratnyilvánításon alapuló bontás alapjául szolgál. A mediációs eljárás bevezetése természetesen az eljárásjogi szabályok kiegészítését és módosítását is igényli.

8. A törvény a Csjt. mintájára határozza meg a házasság felbontása iránti per megindításának feltételeit, kiegészítve azokat - az érvénytelenítési per törvény szerinti szabályaihoz hasonlóan - a per alperesének: a másik házastársnak a megjelölésével, valamint annak törvényben való rögzítésével, hogy a bontóítélet mindenkivel szemben hatályos.

IV. CÍM

A HÁZASTÁRSAK SZEMÉLYI VISZONYAI

III. Fejezet

Általános rendelkezések

A házasság megkötésével a házastársak között jogokat és kötelezettségeket magában foglaló kapcsolatrendszer jön létre. A kapcsolatok részben a házastársak közötti viszonyokat, részben a közös gyermek irányában, a közösen gyakorolt felügyelet keretében megnyilvánuló viszonyokat foglalnak magukban. A házastársi jogviszony egyrészt személyi, másrészt vagyoni jogokra és kötelezettségekre terjed ki. A mindkét tekintetben megkívánt egyenlőség a családjognak alapelve, amely nemzetközi egyezményekben megfogalmazott elvárás is („A házastársak a házasélet és a család ügyeiben egyenjogúak; jogaik és kötelezettségeik egyenlőek”).

A házastársak személyi viszonyait ma már elsősorban erkölcsi normák szabályozzák; ezért ebben a körben csak néhány olyan, elvi jelleggel megfogalmazott szabály rögzítése indokolt, amelyek kifejezésre juttatják a házastársak autonómiáját és együttműködését. A törvény három olyan szabályt állít fel, amelyek meghatározzák a személyi viszonyok jogi kereteit: egyrészt a hűségre, a kölcsönös együttműködési és támogatási kötelezettségre, másrészt a döntési jogkörökre, harmadrészt az e jogkörök részét képező, de jelentőségénél fogva külön kiemelt lakóhely megválasztására vonatkozó szabályt. Hagyományosan a házastársak személyi viszonyai körében szabályozza a családjog a házastársak névviselését is.

A hűség és az együttműködési kötelezettség előírása lényegében a házastársak, mint tartósan együttélő férfi és nő mindenre kiterjedő összetartozását, egymással való szolidaritását juttatja kifejezésre. A joggyakorlat a „hűség” követelményét a Csjt. hatályba lépésétől kezdve ebben a szélesebb értelemben fogja fel, amely magában foglalja valamennyi, a másik házastárs érdekeit sértő magatartás tilalmát.

Az egymás támogatásának kötelezettsége részben személyes, részben vagyoni kötelezettség, a házassági viszonyban azonban a személyi oldalnak (a másik házastárs egyénisége fejlődésének előmozdítása, továbbtanulásának elősegítése, gondozás, betegségben ápolás stb.) van meghatározó szerepe. A támogatási kötelezettség vagyoni oldala, a tartási kötelezettség szintén ebből a rendelkezésből vezethető le, miután „A házastársi tartás” címben a törvény a különélő, illetve az elvált házastárs tartásáról rendelkezik. Következésképp az együttműködési kötelezettség a házasság felbontását követően is fennáll.

Abból az alapelvi tételből, hogy a házastársak egyenjogúak, vagyis egyiknek sincs hatalma a másik személye és vagyona felett, következik, hogy a döntéseikben is tekintettel kell lenniük egymás és a család érdekeire. A törvény kimondja, hogy a házastársak a házasélet és a család ügyeiben közösen döntenek, a személyüket érintő ügyekben azonban önállóan, de a család érdekét szem előtt tartva. Mindkét esetben korlátja döntési joguknak kiskorú gyermekük érdeke, de kölcsönösen tekintettel kell lenniük egymás érdekeire is.

Valamennyi európai családjogi törvény tartalmaz a lakóhely közös megválasztásával kapcsolatban szabályt, és ezt rögzíti az Európa Tanács Miniszterek Bizottságának R (78) 37 sz. Határozata is (II/5.) pont. Ennek értelmében mindkét házastársnak egyenlő joga van ahhoz, hogy a család közös lakóhelyét kiválassza vagy a másik házastársétól különálló lakóhelyet válasszon. Lakóhely alatt mind az állandó, mind az ún. szokásos tartózkodási helyet érteni kell. A közös lakás a család hajléka, a házastársak (és gyermekeik) együttélésének színtere, aminek az e lakás használatára vonatkozó rendelkezések szempontjából is jelentősége van. Ezért a törvény szükségesnek tartja, hogy a „lakás” szót „lakóhely”-re cserélve, annak megválasztásában a házastársak egyetértése - a közös döntési jog általános szabálya mellett - kiemelten szerepeljen a Családjogi Könyv rendelkezései között.

IV. Fejezet

A  házastársak névviselése

A törvénynek a házastárs (volt házastárs) névviselésére vonatkozó rendelkezései alapvetően a Csjt. rendelkezéseivel azonosak, különös tekintettel arra, hogy a jogterület felülvizsgálata a közelmúltban megtörtént.

V. CÍM

A HÁZASTÁRSI TARTÁS

1. A házastársi tartásnak alapvetően két esetkörével kell a jogalkotónak számolnia: a házasság felbontását követő tartás kérdéseivel és a házasság felbontása nélkül a házassági életközösség megszűnése esetére bekövetkező tartás esetével. Ez utóbbi vonatkozhat az életközösség megszűnése és a házasság felbontása közötti időszakra és arra az esetre is, ha az életközösség megszűnését utóbb nem követi a házasság felbontása. A Csjt. a házastársi tartás jogszabályi rendezést kívánó ezt a két esetét két különböző helyen, részben azonos, részben eltérő szabályokkal rendezi. Sem a két eset különböző helyen való rendezése, sem a részben eltérő feltételek előírása nem indokolt. A törvény ezért a Csjt.-től eltérően azt a megoldást követi, hogy a házastársak személyi viszonyaira vonatkozó szabályokat követően külön címben rendelkezik a házastársi tartásról mind az életközösség megszűnése, mind a házasság felbontásának esetére, és a tartási jogosultság, valamint a tartási kötelezettség feltételeit mindkét esetben azonosan rendezi.

A családjogi tartásnak számos olyan szabálya van, amelyek a hozzátartozók közötti tartás valamennyi esetére egyaránt vonatkoznak. A törvény ezeket a szabályokat „A rokontartás” címben, „A rokontartás közös szabályai” című fejezetben tartalmazza. Ezeknek az általános szabályoknak a megismétlése a rokontartás speciálisan szabályozott eseteiben, így a házastársi tartás szabályai között - szükségtelen. Ezért a törvény a házastársi tartásról szóló címben csupán a házastársakra vonatkozó speciális szabályokat emeli ki (csak ott ismétli meg az általános szabályt, ahol e nélkül a speciális nem lenne megfelelően értelmezhető), majd egy utaló szabállyal kapcsolja azokat az általános rendelkezésekhez. A törvény utaló szabállyal rendezi tehát, hogy mely esetekben kell a házastársi tartásra az általános szabályokat megfelelően alkalmazni. Ezek a tartás mértékére, szolgáltatásának módjára és időtartamára - beleértve ezek megállapodáson alapuló rendezésének elsődlegességét - valamint az említettek megváltoztatására, továbbá a tartáshoz való jog megszűnésére és megszüntetésére vonatkozó szabályok. A házastársi tartáshoz való jog megszűnésének speciális esete, ha a jogosult újabb házasságot köt, vagy élettársi kapcsolatokat létesít, ezért ezt a törvény külön kimondja.

2. A törvényen alapuló házastársi tartás általános előfeltételeit a törvény a hatályos joggal egyezően rendezi. Ezek a jogosult oldalán azt követelik meg, hogy ő a tartásra önhibáján kívül rászorult legyen, és ne legyen a tartásra érdemtelen, a kötelezett oldalán pedig azt, hogy ő a tartás nyújtására saját megélhetésére és az őt mások irányában terhelő tartási kötelezettségre figyelemmel is képes legyen.

A volt házastárs tartási igényének az az elvi alapja, hogy a házasság a családjog alapintézménye, amelyet alkotmányos védelem övez. A házasság alapintézmény-jellegéből következik, hogy a házasfelek felelőssége egymás iránt a házasság felbontását követően sem szűnik meg teljesen. A házastárs tehát volt házastársáról is köteles anyagilag gondoskodni, ha az a tartásra rászorul. Ennek az elvnek az igazságos érvényesüléséhez azonban bizonyos korrekciókra van szükség. Nyilvánvaló, hogy kevésbé lehet elvárni a volt házastárssal szembeni szolidaritást a házassági életközösség megszűnését követő hosszabb idővel, tehát akkor, amikor a valóságos együttélés már évekkel korábban megszűnt, mint ahogy a volt házastárs rászorultsága a tartásra bekövetkezett, valamint akkor is, ha az együttélés igen rövid ideig tartott és a házasságból gyermek sem született. A Csjt. az első esetre azt a korlátozást tartalmazza, hogy ha a volt házastárs a tartásra a házasság felbontását követő öt év eltelte után válik rászorulttá, volt házastársától csak különös méltánylást érdemlő esetben követelhet tartást. Ezt a szabályt a törvény annyiban változtatja meg, hogy az ötéves határidő kezdetét az életközösség megszűnésének időpontjához köti, mivel a házasság tartalmát, amelynek alapján a volt házastárs anyagi támogatása elvárható, az életközösség fennállása adja.

3. A törvény szükségesnek ítéli megfelelően tág, rugalmasan alkalmazható körülírással meghatározni az érdemtelenség törvényi fogalmát. Ennek indoka, hogy az érdemtelenség meghatározását jelenleg csak a bírói gyakorlat (a Legfelsőbb Bíróság többszörösen módosított V. Polgári Elvi Döntése) tartalmazza. A házastárs tartásra való érdemtelenségének elbírálásánál a gyakorlat különválasztja a házasság felbontásakor, illetve a házasság megszűnését követően értékelhető magatartásokat. Az előbbi esetben a házasság megromlására vezető súlyosan felróható magatartásnak tulajdonít jelentőséget, hangsúlyozva, hogy vizsgálni kell a másik házastárs magatartását is. A második esetben a volt házastárs (vagy vele együtt élő hozzátartozója) személyi vagy vagyoni érdekeit durván sértő magatartás, illetve a társadalmi együttélés szabályainak más olyan módon történő megsértése vezethet az érdemtelenség megállapítására, amelynek következtében a társadalmi felfogás szerint a tartási kötelezettség fenntartása a volt házastársra nézve súlyosan méltánytalannak mutatkozna.

A törvény a (volt) házastárs érdemtelenségének szabályozásánál az említett kettősséget megtartja. A megszövegezésében azonban - a feldúltsági elven alapuló bontási rendszerből kiindulva - nem a házasság erkölcsi alapjának felróható sérelmét helyezi a középpontba, hanem azt, hogy a tartásra jogosult házastárs súlyosan kifogásolható magatartása vagy életvitele mennyiben járult hozzá a házasság teljes és helyrehozhatatlan megromlásához. A törvény a házastárs életvitelének, a társadalmi együttélés szabályaival össze nem egyeztethető magatartásának szélesebb körű - azaz nem kifejezetten a másik fél érdekei ellen irányuló - értékelését csak a házassági életközösség fennállása alatti időszakra nézve teszi lehetővé, és csak annyiban, amennyiben az a házasság teljes és helyrehozhatatlan megromlására vezetett. Az életközösség megszűnését és különösen a házasság felbontását követően ugyanis már nincs a házastársak között olyan tartalmú kapcsolat, összetartozás, hogy a tartásra egyébként jogosult házastársnak az együttélés szabályait a másik házastárs érdekeire ki nem ható módon sértő életvitelét vagy magatartását indokolt lenne az érdemtelenséggel szankcionálni. Ezért a törvény a házassági életközösség megszűnését követően tanúsított magatartások közül - ellentétben az V. Polgári Elvi Döntésben foglalt iránymutatással - csak a házastárs (volt házastárs) és vele együtt élő hozzátartozójának érdekeit durván sértő cselekményeket tekinti érdemtelenségi oknak.

4. A törvény a hazai viszonyok és a gyakorlat igényei alapján az egy évnél rövidebb, gyermektelen házassági életközösség esetén indokoltnak tart olyan korlátozást, hogy ebben az esetben a volt házastársat rászorultsága esetén is csak az életközösség időtartamával egyező időre illesse meg a tartás. A bíróságnak azonban ebben az esetben is lehetővé kell tenni, hogy különös méltánylást érdemlő esetben a szabálytól eltérjen.

A törvény - a Csjt.-vel egyezően - kizárja a házastárs tartási kötelezettségét abban az esetben, ha annak teljesítése a rokontartás jogosulti sorrendjében előbbre álló gyermek tartását veszélyeztetné. A szabály csak a rokontartásra vonatkozó cím megfelelő rendelkezéseivel együtt értelmezhető, azok kiegészítésének tekinthető. A rokontartás szabályai szerint a tartásra való jogosultság sorrendjében a gyermek a különélő házastársat, elvált házastársat és a volt élettársat megelőzi. Ebből okszerűen következik, hogy nem köteles a házastársát (volt házastársát) eltartani, aki ezáltal a gyermekének tartását veszélyeztetné (tehát például akinek jövedelmét gyermektartásra a törvényben meghatározott maximális mértékben igénybe vették). A házastárs és a volt házastárs a Csjt. szerint is egy sorban jogosult a tartásra [Csjt. 64. § (2) bek.], a rokontartás rendelkezései közül azonban indokolt az erre vonatkozó szabályt a házastársi tartás keretei közé emelni.

A törvényen alapuló tartásra vonatkozó jogosultság - értelemszerűen - megszűnik akkor, ha a jogosult a további tartásra nem szorul rá; a jogosultat ezzel kapcsolatban bejelentési és értesítési kötelezettség terheli. A törvény mellőzi azt - a Csjt.-ben csupán a házastársi tartás körében kimondott - szabályt, hogy a tartásra való jog újból feléled, ha a korábbi jogosult a tartásra ismét rászorul. Ilyen kötelezettséggel járó szolidaritás ugyanis a másik volt házastárstól akkor sem várható el, ha a házassági életközösség megszűnése óta az öt év nem telt el.

5. A törvény házastársi tartásnál is lehetőséget kíván biztosítani arra, hogy a kötelezett meghatározott vagyontárgy vagy pénzösszeg átadásával tegyen eleget tartási kötelezettségének. Természetesen erre csak akkor van lehetőség, ha a tartásdíj fizetésének említett módjában a felek megállapodnak és megállapodásukat közokiratba vagy ügyvéd által ellenjegyzett magánokiratba foglalják. Ha megállapodás alapján a tartásra jogosult elfogadja, a tartás egy összegben vagy meghatározott vagyontárgy átadásával való teljesítését, az kizárja, hogy a későbbiekben tartási követelést a kötelezettel szemben bármilyen más módon érvényesítsen.

A tartás mértékére és a teljesítés módjára elsősorban a jogosult és a kötelezett megállapodása az irányadó, amely természetszerűleg vonatkozik a házastársi tartásra is, és ebben az esetben a megváltoztatás feltételei is ennek megfelelően alakulnak. Ennek következtében a házastársi tartás szabályai körében nincs szükség a házasfelek megállapodásán alapuló tartás szabályozására és annak a nyilvánvaló ténynek a kimondására sem, hogy szerződésben a jogi előfeltételek hiányában is vállalható tartás. A megállapodáson alapuló tartás megváltoztatására vonatkozó speciális rendelkezéseket szintén a rokontartás közös szabályai tartalmazzák. A megegyezésen alapuló bontásnak egyébként feltétele, hogy - amennyiben arra igény van - a házastársi tartás kérdésében is megállapodás szülessék.

VI. CÍM

HÁZASSÁGI VAGYONJOG

V. Fejezet

Általános rendelkezések

1. A törvény a hatályos szabályozásnál lényegesen részletesebben rendezi a házassági vagyonjogot: közel ötven §-t szentel a házastársak vagyoni viszonyainak. Ezt az árnyaltabb szabályozást az életviszonyainkban bekövetkezett változások követelik meg. A házastársak vagyona nemcsak értékében nőtt az elmúlt évtizedekben, hanem lényegesen összetettebb lett mind a közös vagyonba, mind a külön vagyonba tartozó vagyontárgyak köre is. A törvény mindezek ellenére nem törekszik mindenáron való újításra. A törvényes házassági vagyonjogi rendszerként megtartott házastársi vagyonközösség szabályait a bírói gyakorlatban évtizedek alatt kialakult elvekre építi, a normaszöveg mennyiségi változása jelentős részben a bírói gyakorlatban bevált jogtételek beemelése a jogszabályba (ahol a bírói gyakorlat nem egységes vagy vitatható, esetleg csak a probléma jelzéséig jut el, az elméletileg leginkább alátámasztható megoldást alkalmazza). Ugyanakkor a törvényes vagyonjogi rendszerben a használat, kezelés, rendelkezés joga, valamint a vagyon megosztása tekintetében is különbséget tesz a házastársak mindennapi életvitelét szolgáló vagyon, és a házastársak foglalkozásának gyakorlását, üzleti életben való részvételét szolgáló (vállalkozói) vagyon között, az utóbbiakra speciális szabályokat állapít meg. Külön szabályok vonatkoznak a család hajlékául szolgáló házastársi közös lakásra is, nemcsak a használatnak a házasság felbontása esetére való rendezésére, hanem a lakással (annak használatával) való rendelkezésre az életközösség fennállása alatt - beleértve az egyik házastárs különvagyonába tartozó vagy egyéb kizárólagos jogcíme folytán használt lakást is.

Jelentős változás a házassági vagyonjogi szerződés szabályainak a mainál részletesebb kidolgozása jórészt diszpozitív szabályok formájában. Kógens jellegű rendelkezések a szerződés megkötésével és alakiságaival kapcsolatban, valamint a házastársak egyenjogúságának és a család védelmének érdekében jelennek meg. A házastársak egymás közötti, valamint a harmadik személyekkel kötött szerződései tekintetében a házasság vagyoni alapjait és a harmadik személyek (hitelezők) érdekeit egyaránt védeni kívánja Azokban a kérdésekben, amelyekben a házassági vagyonjog eltérő rendelkezést nem tartalmaz, a törvény Hatodik Könyvének a szerződésekre vonatkozó szakaszai érvényesülnek; így alkalmazandók a Kötelmi jognak a szerződés érvénytelenségére vonatkozó rendelkezései is (például a jóerkölcsbe ütközés tilalma).

2. A törvény a törvényes házassági vagyonjogi rendszer mellett (amely változatlanul az elmúlt hatvan évben megszokottá és elfogadottá vált házastársi vagyonközösség) választható, ún. alternatív vagyonjogi rendszerek szabályait a házassági vagyonjogi szerződés szabályai közé iktatja be. Nem tartja ugyanis szükségesnek, hogy néhány alapvető, az adott rendszerre karakterisztikusan jellemző rendelkezésen kívül, több külföldi jogrendszerhez (például a francia Code civil, a német BGB) hasonló, aprólékos szabályozást adjon egy-egy vagyonjogi rendszerre. Azok a házastársak ugyanis, akik szerződést kívánnak kötni vagyoni viszonyaik körében, nagy valószínűséggel saját egyéni életviszonyaikhoz igazítják majd a megállapodás tartalmát, élve a diszpozitivitás adta lehetőséggel. A törvény csupán mintát, kereteket kíván biztosítani a törvényes rendszertől való eltéréshez. Alternatív vagyonjogi rendszerként a törvény - az ügyvédi és közjegyzői szerződéskötési gyakorlat által jelzett igényeket alapul véve - az értéktöbbleti elven alapuló szerzeményi közösségre (amit a Csjt. előtti magánjogban használt elnevezéssel, de nem teljesen azonos tartalommal közszerzeménynek nevez), valamint a vagyonelkülönítésre ad minta-szabályokat. A törvényes és a választható vagyonjogi rendszerbe is beépülnek a házastársat a másik házastárs eladósodásától, visszaélésszerű joggyakorlásától védő rendelkezések.

3. Az általános rendelkezések egyrészt meghatározzák a törvényes és a szerződéssel kikötött vagyonjogi rendszer egymáshoz való viszonyát, másrészt valamennyi vagyonjogi rendszerben irányadóak (a vagyoni szabályok időbeli hatálya, érvénytelen házasság vagyonjogi következményei). A törvény a bírói gyakorlatból átvéve két lényeges jogtételt emel a törvény rendelkezései közé: Egyrészről kimondja, hogy a törvényes házassági vagyonjogi rendszer az életközösség létrejöttétől hatályosul akkor is, ha a házastársak a házasságkötés előtt az élettársi kapcsolat jogi kritériumai szerint éltek együtt. Másrészről a törvény kifejezetten rendelkezik arról, hogy az életközösség átmeneti megszakadása - ha a felek között vagyonmegosztásra nem került sor - a szerződésben kikötött, illetve a törvény alapján fennálló vagyonjogi rendszer folyamatosságát nem érinti. Természetesen a felek szerződésben ezt a kérdést is eltérően rendezhetik. Az érvénytelen házasság joghatásairól a törvény a Csjt.-hez hasonlóan, néhány pontosítással rendelkezik.

VI. Fejezet

A házastársi vagyonközösség

1. A házastársi közös vagyon és a különvagyon

A törvény jelentősen bővíti a házastársi vagyonközösség szabályait, és azokat jól áttekinthető rendszerbe foglalja, amelynek felépítése: a közös vagyon és a különvagyon körének meghatározása és az egyes vagyontárgyak alvagyonhoz való tartozásának megváltoztatása a házastársak közti szerződéssel, a vagyonközösséghez tartozó tárgyak használata, kezelése, az azokkal való rendelkezés szabályai, a vagyonközösség megszűnése és a közös vagyon megosztása, beleértve az alvagyonok vegyülése folytán előállt megtérítési igények rendezését. A házastársi vagyonközösséget a Csjt. 27. § (1) bekezdése lényegében a házastársak osztatlan tulajdonközösségeként határozza meg. Az utóbbi évtizedben a bírói gyakorlat is egyértelműen úgy foglalt állást, hogy a vagyon szélesebb körű fogalom, mint a tulajdon a házassági vagyonjogban is, a házastársak vagyonának elemévé válik tehát egyrészt az a vagyoni érték vagy jog is, amit nem tulajdonként szerzenek meg, másrészt abba beletartoznak a vagyon passzív elemei is. Törvényi szintre emeli azt a gyakorlatban érvényesülő jogtételt is, mely szerint a közös vagyon a házastársakat osztatlanul és egyenlő arányban illeti meg.

A Csjt.-ben a különvagyon köre többé-kevésbé az európai országokban általánosan elfogadottaknak megfelelően szabályozott. Ennek ellenére a szabályozás több, a gyakorlat által felvetett kérdésben kiegészítésre, illetve pontosításra szorul. Így például bővül a különvagyon köre azzal, hogy a törvény a bírói gyakorlat alapján idesorolja a házastárs személyét ért sérelemért kapott juttatást is. Változás a Csjt.-hez képest, hogy a törvény nemcsak az aktív, hanem a passzív vagyonban is körülírja a különvagyon körét.

A törvény a hitelezők védelme érdekében szigorítja a házastársak egymással kötött szerződéseire vonatkozó szerződések szabályait egyrészt az életközösség fennállása alatt kötött szerződések kötelező alakiságainak kiterjesztésével, másrészt a szerződések harmadik személyekkel szembeni hatályának korlátozásával.

2. A vagyonközösséghez tartozó vagyontárgyak használata és kezelése

A törvény lényegében a Csjt.-vel egyezően mondja ki, hogy a vagyonközösséghez tartozó tárgyak használatának, kezelésének joga mindkét házastársat megilleti, ami azt jelenti, hogy arra együttesen és külön-külön is jogosultak. A házastársak közös használati és kezelési joga - szemben más tulajdonostársakkal - elvileg oszthatatlan, a hányadát meghaladó használatért tehát egyiküknek sincs joga többlet-használati díjat vagy a kezelésért megbízási díjat kérni. A használatnak a korlátja viszont, hogy az csak a vagyontárgy rendeltetésének megfelelően és a másik házastárs jogainak és jogi érdekeinek sérelme nélkül történhet. A használatra és a kezelésre vonatkozó rendelkezések időbeli hatálya kizárólag a vagyonközösség tartamára terjed ki. Nem vonatkozik viszont az életközösség megszűnésétől a közös vagyon megosztásáig terjedő időszakra, mert ekkor már a birtoklás, használat valamint a dolog fenntartásával járó és a dologgal járó egyéb kiadások viselésére a közös tulajdon általános szabályai az irányadók.

Kivételes szabályt állapít meg a törvény a foglalkozás gyakorlásához szükséges és az üzleti célú vagyon használatára és kezelésére. Az ilyen vagyontárgyak kezelésére és használatára az a házastárs jogosult, aki a foglalkozást gyakorolja vagy a vállalkozói tevékenységet folytatja. Ezeket a vagyontárgyakat azzal a feltétellel veszi ki a közös használat és kezelés alól a törvény, hogy a másik házastárs a vagyontárgyak tekintetében a használati és kezelési jogok kizárólagos gyakorlásához hozzájárult. A hozzájárulást vélelmezni kell, ha a másik házastárs tud a foglalkozás (vállalkozás) folytatásáról, vagy arról az - elvárható gondosság mellett - tudnia kell.

Ha az egyik házastárs egyéni cég, szövetkezet vagy gazdasági társaság tagja vagy részvényese, tagsági jogait önállóan, házastársa hozzájárulása nélkül is gyakorolhatja abban az esetben is, ha társasági hozzájárulását a társasági közös vagyonból biztosították. A házastárs azonban foglalkozását, üzleti tevékenységét sem folytathatja olyan módon, hogy nincs tekintettel a másik házastárs érdekeire, nem teheti kockára családja életfeltételeit. Ezért a törvény előírja, hogy a foglalkozás, egyéni vállalkozás folytatása, illetve a tagsági jogok gyakorlása során házastársa érdekeit megfelelően figyelembe kell vennie; az ennek elmulasztásából eredő vagyoni hátrányért a házastársával szemben - a kártérítés általános szabályai szerint - felel.

A törvény egyszerűsíti a költségek és kiadások viselésére irányadó rendelkezéseket, összevonja a Csjt.-nek a vagyonközösséghez tartozó vagyontárgyak fenntartásával és kezelésével járó költségek viselésére, illetve a közös háztartás költségeire vonatkozó rendelkezéseit, kiegészítve azt a közös gyermek megélhetéséhez továbbá felneveléséhez szükséges kiadások viselésével. A törvény az említett költségek, kiadások viselését abból a szempontból különíti el, hogy mely esetekben kell azokat a közös vagyonból, illetve a különvagyonból fedezni. E tekintetben az elsődleges forrás a közös vagyon, ha pedig az a költségeket nem fedezi, ahhoz a házastársak valamennyi esetben arányosan kötelesek a különvagyonaikkal is hozzájárulni; ha csak egyiküknek van különvagyona, a költségek kiegészítéséhez szükséges összeget neki kell rendelkezésre bocsátania.

3. Rendelkezés a közös vagyonnal

A közös vagyonnal való rendelkezés kérdését a törvény a jelenlegi szabályoktól eltérő szerkezetben szabályozza: különbséget tesz a vagyonközösség fennállása alatti, valamint a vagyonközösség megszűnésétől a közös vagyon megosztásáig történő időszakban történő rendelkezés között, és mindkét időszak vonatkozásában speciális szabályokat alakít ki a közös lakást magában foglaló ingatlan és a közös vagyontárgy gazdasági társaságba (szövetkezetbe) való „bevitele” tekintetében.

A vagyonközösség fennállása alatt a rendelkezési jog gyakorlásának főszabálya, hogy a házastársak csak együttesen vagy a másik házastárs hozzájárulásával tehetnek bármilyen olyan vagyonjogi rendelkezést, amely nem a különvagyonukra vonatkozik. Ez alapvetően megkülönbözteti a házastársi vagyonközösséget az általános polgári jogi közös tulajdontól, ahol a tulajdonostárs a saját tulajdoni hányadával - bizonyos korlátokkal - szabadon rendelkezhet. A házastárs hozzájárulására sor kerülhet utólag is, és az kifejezhető írásban, szóban és ráutaló magatartással, akár a másik szerződő félhez, akár a házastárshoz címzetten. A hozzájárulás vélelme tekintetében a főszabály sem a vélelem fennállásának feltételei, sem a vélelem megdöntésének kritériumai vonatkozásában a Csjt.-hez képest nem változik: a házastársnak a vagyonközösség fennállása alatt a közös vagyonra kötött visszterhes szerződését a másik házastárs hozzájárulásával kötött szerződésnek kell tekinteni, kivéve, ha harmadik személy tudott vagy tudnia kellett arról, hogy a másik házastárs a szerződéshez nem járult hozzá. Ugyanakkor új szabályokat iktat be a törvény az egyik házastárs foglalkozásának gyakorlása, illetve vállalkozása körében kötött szerződésre, ahol a vélelem megdöntésének feltételét nehezíti, a másik házastárs hozzájárulásának vélelme csak harmadik személynél történő kifejezett tiltakozás esetén dönthető meg.

A házastársi vagyonközösség megszűnésétől a közös vagyon megosztásáig a házastársak között függő jogi helyzet áll fenn: ezen időszak alatt elvileg egyikük sem tehet semmit, ami a másiknak a jogát vagy jogos érdekét a vagyon megosztásának idejére csorbítaná. A Csjt. ebben az időszakban ugyanazt a korlátot állítja a házastársak rendelkezési jogának gyakorlása elé, mint az életközösség fennállása alatt. Ennek a szabálynak a merevségét, életszerűtlenségét a bírói gyakorlat igyekezett feloldani (lényegében az egyes vagyontárgyakra korlátozódó igény megtérítési igénnyé való átfordulását elismerve). A törvény a bírói gyakorlatban előforduló esetekből kiindulva erre az időszakra kivételeket állapít meg az együttes rendelkezés szabálya alól, azzal a - természetszerű - jogkövetkezménnyel, hogy a közös vagyon megosztásakor a hiányzó vagyontárgy értékét meg kell téríteni.

Az általánosnál szigorúbb szabályokat tartalmaz a törvény a házastársi közös lakást magában foglaló ingatlan (a családi otthon), illetve a közös vagyontárgy vállalkozásba való „bevitele” tekintetében. Ebben a két esetben a házastárs rendelkezési joga mind a vagyonközösség fennállása alatt, mind annak megszűnésétől a közös vagyon megosztásáig terjedő időben korlátozott: csak a másik házastárs hozzájárulásával tehet ilyen rendelkezéseket és a hozzájárulást vélelmezni nem lehet. A korlátozást egyrészt a család otthonául szolgáló lakás védelme, másrészt annak megakadályozása indokolja, hogy a közös vagyontárgy az egyik házastárs egyoldalú rendelkezése folytán valamely gazdasági társaság, vállalkozás vagyonának részévé váljon, ahonnan már kivonni, azzal rendelkezni csak az adott gazdasági társaságra vonatkozó jogszabály alapján - a tagsági jogok gyakorlásának keretei között - lehet, amelybe a nem tag házastársnak már nincs semmiféle beleszólása.

4. A rendelkezési jog gyakorlásából eredő felelősség

A törvény egyrészről rendelkezik a házastársak harmadik személlyel szembeni ún. „külső jogviszonyban” fennálló felelősségéről, másrészről a szerződést kötő házastárs házastársával szemben („belső jogviszonyában”) fennálló felelősségről. A házastárs harmadik személlyel szemben fennálló felelőssége körén belül is külön § rendezi a házastársaknak harmadik személlyel szemben fennálló felelősségét az egyikük által a közös vagyon körében kötött visszterhes szerződéseiért, illetve az egyik házastárs szerződésen kívüli károkozása, a házastársak jogalap nélküli gazdagodása esetén. A közös vagyon terhére szerződést kötő házastárs a tartozásért személyesen, vagyis mind a különvagyonával, mind a közös vagyon ráeső részével felel harmadik személyekkel szemben. A szerződéskötésben részt nem vett házastárs felelőssége harmadik személlyel szemben korlátozott: az a közös vagyonból reá eső illetőség erejéig áll fenn. A törvény szerint a házastárs felelőssége olyan jogszabályon alapuló speciális felelősségi forma, amely elsősorban a közös vagyonra (annak tárgyaira) korlátozott felelősséget jelent, de a közös vagyon megosztása esetén a tartozás fedezetéért a házastársat akkor is helytállási kötelezettség terheli, ha már nincs közös vagyon. A házastárs felelősségének mértéke pedig elsősorban a tartozás, illetve járulékai esedékességének időpontjában meglévő közös vagyon tömeghez illetve annak értékéhez kapcsolódik, a közös vagyon későbbi változása a felelősség mértékét nem, csak annak tárgyát (konkrétan mely vagyontárgyakra folyik a végrehajtás) befolyásolja. [A Csjt. 30. § (3) bekezdéséhez képest ezért bővül a rendelkezés „a tartozás esedékességekor” mondatrésszel].

A törvény egyértelművé teszi, hogy ha a szerződéskötésben részt nem vett házastárs a szerződéshez nem járult hozzá és hozzájárulását vélelmezni sem lehet (például ingyenes szerződésről van szó), továbbá, ha a vélelem megdőlt (bizonyítja, hogy a harmadik személy tudott vagy tudnia kellett a hozzájárulás hiányáról), a szerződésből eredő kötelezettségért nem felel. A megjelölt szerződés pedig vele szemben hatálytalan, feltéve, hogy a szerződést kötő harmadik személy rosszhiszemű volt vagy ingyenesen szerzett (a rosszhiszeműséget és ingyenességet - a fedezetelvonó szerződés szabályaihoz hasonlóan - hozzátartozók között vélelmezni kell).

Másképp alakul a házastárs felelőssége harmadik személlyel szemben, ha a kötelem szerződésen kívüli károkozásból, jogalap nélküli gazdagodásból vagy egyéb tényekből keletkezett. Ha a házastársak más jogszabály alapján közös kötelezettek (például közös károkozók, örököstársak, adótartozás alanyai), nem a családjogi, hanem az arra irányadó szabályok szerint közösen felelnek. Abban az esetben, ha csak az egyik házastárs a kötelezett (például bűncselekményével kárt okoz), a másik házastárs főszabály szerint a harmadik személlyel szemben nem felel. Kivétel azonban ez alól az az eset, amikor a bűncselekmény „haszna” őt is gazdagította (például a sikkasztásból eredő jövedelem a közös vagyonba folyt be), ebben az esetben a harmadik személlyel (károsulttal) szemben a jogalap nélküli gazdagodás szabályai szerint akkor is köteles helytállni, ha a tartozásért egyébként nem felel.

Rendezi a törvény a szerződést kötő házastárs felelősségét a házastársak egymás közötti jogviszonyában is. Annak a házastársnak, aki házastársának tényleges hozzájárulása nélkül kötött ügyletet, a házastársának az ezzel okozott vagyoni hátrányt meg kell térítenie. A törvény a házastársak belső jogviszonyában a tényleges hozzájárulás nélküli rendelkezésre speciális kártérítési szabályt állít fel. Az ilyen rendelkezéssel okozott kár megtérítése alóli mentesüléshez a házastársnak azt kell bizonyítania, hogy a szerződés megkötése megfelelt a másik házastárs érdekének és feltehető akaratának, különösen, ha az a közös vagyont károsodástól óvta meg (ez utóbbi esetre példa: a vihar által súlyosan megrongált és további károsodással fenyegető ház helyreállítási munkálatainak fedezetét egyes közös vagyoni tárgyak eladásából biztosítja).

5. A vagyonközösség megszűnése

A törvény tételesen felsorolja a vagyonközösség megszűnésének eseteit. A házastársi vagyonközösség a törvény értelmében a házassági életközösség idejére keletkezik. Ebből következik, hogy a vagyonközösség megszűnésének leggyakoribb, a törvény alapján bekövetkező módja az életközösség megszűnése. Megszűnik a vagyonközösség, ha a házastársak házassági vagyonjogi szerződésben a vagyonközösséget a jövőre nézve kizárják; erre a vagyon egy, pontosan körülhatárolható részében is lehetőségük van. A vagyonközösséget a bíróság is megszüntetheti. A törvény lehetővé teszi, hogy a vagyonközösséget bármelyik házastárs kérelmére a bíróság a házassági életközösség fennállása alatt megszüntesse. Erre a Csjt. szerint fontos okból van lehetőség, amit a törvény nem részletez. A törvény példálózva felsorolja, hogy mik lehetnek azok az indokolt esetek, amikor a bíróság az életközösség fennállása ellenére „feloldhatja” a kérelmező házastársat a vagyonközösség köteléke alól. Ilyen esetnek minősül a házastárs mértéktelen (a közös vagyonból őt illető részesedést meghaladó) eladósodása, az egyéni vagy társas vállalkozásával szembeni végrehajtás, illetve felszámolási eljárás megindulása, amely a másik házastárs részesedését veszélyeztetheti, végül az az eset, amikor a másik házastársat gondnokság alá helyezték, de gondnokául nem a házastársát rendelték ki.

A bíróság vagyonközösséget megszüntető határozatának jogkövetkezménye, hogy a házastársak vagyoni viszonyaira az életközösség fennállása alatt a vagyonelkülönítés szabályai vonatkoznak. Ebből az is következik, hogy a bíróság más vagyonjogi rendszer érvényesülését (például közszerzeményt) a vagyonközösség megszüntetése esetén nem rendelhet el.

A törvény rendelkezik a vagyonközösség helyreállításának lehetőségéről is. Több esetben előfordulhat, hogy az életközösség fennállása alatt megszűnik az az ok, amely miatt a bíróság a vagyonközösséget megszüntette. Ilyenkor a vagyonközösség - természetszerűen - nem áll automatikusan helyre. Tekintettel arra, hogy a megszüntetés harmadik személyek érdekeit, az ő szempontjaik figyelembe vételét is jelentette, nincs lehetőség arra sem, hogy a házastársak a vagyonközösséget szerződéssel helyreállítsák. Erre csak a bíróságnak, a házastársak közös kérelme alapján van joga. A vagyonközösség helyreállítására - értelemszerűen - csak a jövőre nézve kerülhet sor.

6. A házastársi közös vagyon megosztása

A házastársi közös vagyon megosztására vonatkozó igény a vagyonközösség megszűnésével nyílik meg. Tekintettel arra, hogy az életközösség nemcsak a felek elhatározásából, hanem az egyikük halála folytán is megszűnhet, ez a jog a házastárs vagy a házastársak örököseit is megilleti, feltéve, hogy a vagyon megosztására korábban (például, ha a bíróság az életközösség fennállása alatt megszüntette) nem került sor. A közös vagyon megosztása történhet: 1) szerződéssel, vagy 2) a bíróság ítéletével. A szerződésre a törvény - a Csjt. 27. § (3) bekezdésében foglaltakkal egyező - alakiságot ír elő azzal a változtatással, hogy az nem csupán az életközösség alatt, hanem az életközösség megszűnése után kötött szerződésre is vonatkozik; az alakiságtól csak a közös vagyonhoz tartozó ingóságok tekintetében lehet eltekinteni és csak akkor, ha a megosztás foganatba ment. A szerződésben a házastársak - a szerződéses szabadság általános érvényességi keretei között - szabadon határoznak vagyonuk megosztásáról, arra a törvény szerinti megosztási elvek nem irányadók.

Abban az esetben viszont, ha a bíróság a szerződésben nem rendezett igényekről dönt, ügyelnie kell arra, hogy a szerződés és az ítélet tartalma együttesen feleljen meg a vagyonmegosztás törvényi rendelkezéseinek.

Amennyiben a házastársak között nem jött létre szerződés, vagy a szerződés nem rendezett minden kérdést a vagyon megosztásával vagy a vagyonközösség megszűnéséhez kapcsolódó egyéb (például megtérítési) igényekkel kapcsolatban, a házastársi közös vagyon megosztását, illetve a rendezetlenül maradt igények elbírálását a bíróságtól lehet kérni. A bíróság által elrendelt vagyonmegosztással kapcsolatban a Csjt. csak néhány rendelkezést tartalmaz, amiket a törvény részben pontosít, részben a bírói gyakorlatban érvényes jogelveknek megfelelően több kérdésben kiegészít. A törvény a vagyonmegosztásnál kiemeli, hogy a házastársi vagyonközösségből eredő igényeket lehetőleg egységesen kell rendezni. Emellett a méltányos rendezés követelménye változatlanul irányadó, ami a Családjogi Könyv alapelveiből is következik.

Gyakori, hogy a közös vagyon és a házastársak különvagyonai vegyülnek egymással. Ezért a jognak gondoskodni kell valamilyen formában az alvagyonok közötti megtérítési igények kielégítéséről. A megtérítésre vonatkozó szabályokról jelenleg a Csjt. 31. § (3) bekezdése rendelkezik. A gyakorlatban azonban vitás, hogy az egyik alvagyon megtérítési igénye a másikkal szemben kötelmi vagy dologi természetű-e (ennek különösen ingatlan esetén van - akár a lakáshasználat rendezésére is kiható - következménye). A törvény szerint a megtérítési igény főszabály szerint kötelmi igény, a ráfordítás folytán gyarapodó vagyon tulajdonosa térít a másik vagyon részére, a térítés módja azonban történhet természetben is (például más vagyontárgyakkal). Kivétel ez alól az az eset, amikor az egyik alvagyonhoz tartozó ingatlanra a másik alvagyonból olyan ráfordítás történik, amely az ingatlan jelentős és tartós értéknövekedését eredményezi. A bírói gyakorlattal egyezően ilyenkor a megtérítést igénylő házastárs - választásától függően - nemcsak pénzbeli megtérítésre, hanem az ingatlan arányos tulajdoni hányadára is jogot formálhat.

A vagyontárgyak, vagyoni részesedések értékének megállapítására a magyar tételes jog nem tartalmaz szabályt, a törvény ezt a hiányosságot a bírói gyakorlatnak megfelelően pótolja. Ennek lényege, hogy a házastársak vagyoni részét a vagyonközösség megszűnése szerinti állapot és érték alapján kell meghatározni, de a közös vagyon megosztásáig terjedő időben beállt változásokat figyelembe kell venni (a megosztáskori értéken kell számolni). Ez alól kivétel, ha ez az értékváltozás nem objektív okok (például forgalmi értékváltozás), hanem - akár pozitív, akár negatív értelemben (például ráfordítás, illetve kizárólagos használat, rongálás) - kizárólag valamelyik házastárs magatartásának eredménye.

A vagyontárgyak szétosztásához hozzátartozik annak meghatározása, hogy melyik vagyontárgy melyik házastársé legyen, illetve a tartozásokat a házastársak a továbbiakban miként viseljék. E vonatkozásban elsődleges jelentősége a felek egyező nyilatkozatának van, akik általában a vagyonmérleg legtöbb tétele tekintetében meg tudnak egyezni abban, hogy melyik vagyontárgy melyikükhöz kerüljön. Abban az esetben, ha ez mégsem történik meg, a bíróságnak az eset összes körülményei alapján kell döntenie, a célszerűség (okszerű gazdálkodás), az arányosság (mindkét házastárshoz kerüljenek lehetőleg értékálló vagyontárgyak és elhasználódó dolgok is) valamint a méltányosság figyelembevételével.

A főszabály alól azonban egyes vagyontárgyak esetében a törvény kivételt tesz, mert azok sorsát nem lehet a bíró egyedi mérlegelésére bízni. Az egyik házastárs foglalkozásának, vagy egyéni vállalkozásának céljára szolgáló vagyontárgyak ezt a házastársat kell, hogy megillessék, egyébként a foglalkozást nem tudná folytatni.

A vagyontárgyak és tartozások szétosztása körében új szabály, hogy a törvény azt is meghatározza, miként lehet a vállalkozásba bevitt házastársi közös vagyont megosztani. A megoldás lényege, hogy a másik házastárs csak a társasági tagsági jogok átruházására vonatkozó szabályok szerint szerezhet a gazdasági társaságban vagyoni hányadot.

VII. Fejezet

A házassági vagyonjogi szerződés

1. Általános rendelkezések

A házassági vagyonjogi szerződés szabályozása a Csjt.-ben nagyon hiányos. A szerződés tartalmáról a Csjt. 27. § (2) bekezdése mindössze annyit mond, hogy „a szerződésben a házasulók és a házastársak a törvény rendelkezéseitől eltérően határozhatják meg, hogy mely vagyon kerül a közös, illetve a különvagyonba”. Ez a meghatározás nem ragadja meg a házassági vagyonjogi szerződés lényegét, amely a házastársaknak csaknem valamennyi kérdésben lehetőséget ad vagyoni viszonyaik szabad rendezésére, a törvényes vagyonjogi rendszerből való „kilépésre”, és nem ad mintákat arra, hogy ez a „kilépés” miként történhet, még körvonalakban sem tartalmaz diszpozitív rendelkezéseket a választható vagyonjogi rendszerekre. Részben ennek is köszönhető, hogy a bevezetése óta eltelt lassan két évtizedben a házassági vagyonjogi szerződés kötése a kívánt mértékben nem terjedt el. A törvény ezeket a hiányokat kívánja - a gyakorlat igényeiből kiindulva - pótolni, és keretszabályokat adni ahhoz, hogy ez a szerződéstípus betölthesse a társadalmi rendeltetését: egyrészről a házastársak autonómiájának biztosítását, másrészt - bizonyos korlátok felállításával - a család védelmét. A szabályok kialakításának fontos szempontja emellett, hogy megfelelő védelmet adjon a házastársak hitelezői számára is.

A házassági vagyonjogi szerződés jogintézménye a Családjogi Könyvben nyer szabályozást, de ez nem változtat azon, hogy jogi jellegét tekintve szerződés, ezért speciális szabályozás hiányában - természetesen - vonatkoznak rá a szerződésnek a Kötelmi jogi Könyvben rögzített általános szabályai. A szerződési szabályok diszpozitív jellegéből következően a feleknek lehetőségük van mind az általános, mind a speciális rendelkezésektől eltérni, ha azt a törvény nem tiltja.

A házassági vagyonjogi szerződés eltér a házastársak egymás között létrejött más szerződéseitől, így a házastársak egymással szembeni vagyoni igényeit (a vagyonmegosztást) rendező szerződésektől. Alapvető jellegzetessége, hogy abban a házastársak a házasság vagyonjogi hatásait a törvénytől eltérően szabályozhatják. A törvény kiemeli a szerződés lényegi elemeit. E szerint a házasulók és a házastársak megválaszthatják a vagyonjogi rendszert, amely életközösségük tartama alatt irányadó. Megállapodásukban a házastársi vagyonközösség helyett a törvényben szabályozott más vagyonjogi rendszert köthetnek ki; meghatározott rendeltetésű vagyontárgyaik (például az üzleti, vállalkozási célú vagy akár mezőgazdasági célra használt, ingó és ingatlan vagyontárgyaik) tekintetében különböző vagyonjogi rendszereket állapíthatnak meg (vegyíthetik a törvényben szabályozott rendszereket); és lehetőségük van arra is, hogy egészben vagy részben eltérjenek a választott vagyonjogi rendszer szabályaitól, ha azt a törvény nem tiltja. A választható vagyonjogi rendszerek közül a törvény csak kettőt szabályoz (a szerzeményi közösséget és a vagyonelkülönítést), amelyekre várhatóan - az eddigi szerződéskötési gyakorlat szerint - igény lehet, és ezeknek is csak a körvonalait (leglényegesebb rendelkezéseit) határozza meg. A rendszer kiválasztása esetén minden bizonnyal szükség lehet ezeknek a keretszabályoknak a részletesebb kitöltésére, hogy azok - a felek egyedi körülményeihez, életkörülményeikhez képest - a vagyoni viszonyok kielégítő rendezésére alkalmasak legyenek.

2. Közszerzeményi rendszer

A törvény olyan közszerzeményi rendszert szabályoz, amely a házastársnak az életközösség alatt keletkezett vagyongyarapodás arányos részére a másik házastárssal szemben kötelmi igényt biztosít (értéktöbbleti elven alapuló szerzeményi közösség). A kötelmi igény kielégítése azonban történhet a vagyonszaporulathoz tartozó egyes vagyontárgyak kiadásával. Ennek a közszerzeményi rendszernek a lényege, hogy a házastársak az életközösség alatt lényegében vagyonelkülönítésben élnek, önálló vagyonszerzők, az életközösség megszűnése (vagy a szerződés korábbi megszűnése) után azonban bármelyikük követelheti a másiktól annak a vagyonszaporulatnak a megosztását, ami a vagyonából közszerzemény.

3. Vagyonelkülönítési rendszer

A házastársak a szerződésben a törvényes vagyonjogi rendszertől úgy is eltérhetnek, hogy a házastársi vagyonközösséget a jövőre nézve teljesen vagy egyes, konkrétan meghatározott vagyonszerzések tekintetében kizárják. Ha már vagyonközösségi rendszerben élnek, ez a vagyonközösség megszűnését jelenti. Ilyen kizáró rendelkezés esetén - ha a szerződésükben mást nem kötnek ki - közöttük a vagyonelkülönítés lesz irányadó. Vagyonelkülönítés a törvény rendelkezése és a bíróság döntése következtében is létrejöhet. A közös háztartás és a közös háztartásban nevelkedő gyermekük költségeinek viselése azonban a házastársakat ilyenkor is közösen terheli és ettől szerződéssel sem térhetnek el.

4. A szerződés megszűnése

A kötelmi jogban szabályozott megszűnési eseteken kívül a házassági vagyonjogi szerződés megszűnik akkor is, ha azt a bíróság a törvényben meghatározott esetben megszünteti, valamint - a törvény erejénél fogva - akkor, ha megszűnik a házassági életközösség, kivéve azt az esetet, ha annak oka az egyik házastárs halála és a szerződés egyben a házastársak közös végrendelete. Bírósági megszüntetés esetén a törvény értelmében az együttélő felek között vagyonelkülönítés lép életbe, míg az életközösség megszűnésével minden házassági vagyonjogi kapcsolat megszűnik.

VIII. Fejezet

A házastársi közös lakás használatának rendezése

A házastársi közös lakás használatára vonatkozó rendelkezések a Csjt. szerint nem a házassági vagyonjogban, hanem azt követően, külön pontban vannak elhelyezve. Kétségkívül érvek hozhatók fel a teljesen elkülönült szabályozás mellett is. A törvény azonban azokat az elemeket kívánja erősíteni, amelyek a lakáshasználati jog vagyoni jellegét és a vagyonmegosztás illetve a lakáshasználat rendezése közötti összefüggést fejezik ki. Ezek valósulnak meg egyrészt a használati jog önálló forgalmi értékének elismerésében, másrészt a lakáshasználat rendezésének - lehetőség szerint - a vagyonmegosztás keretei közé terelésében. Mindezek miatt a törvény a házastársi közös lakás használatának szabályait a Házassági vagyonjog cím egyik fejezetében helyezi el.

A házastársi közös lakás használatára, az azzal való rendelkezésre, végül a lakáshasználat rendezésére speciális szabályok kidolgozását az teszi szükségessé, hogy ez a lakás az, ami az esetek többségében a család számára az otthont jelenti, s mint ilyen, a családi élet, a gyermekek felnevelésének színtere. Ezért mind a nemzetközi dokumentumokban mind a külföldi jogrendszerekben elterjedt, hogy a házastársaknak és gyermekeiknek a lakás használatához fűződő jogát attól függetlenül részesítik védelemben, hogy a lakás, mint „vagyontárgy” melyikük tulajdona vagy bérlete. Ezeknek a nemzetközi tendenciáknak a Csjt. 31/A-31/D. §-ai is alapvetően megfelelnek. Ezért a törvény a hatályos családjogi szabályozáson csak kisebb, az élethez közelebb álló, nagyrészt egyszerűsítést tartalmazó változtatásokat hajt végre. Így például a törvény a lakáshasználati jog ellenértékének bonyolult számítási módját mellőzi, megpróbál többfajta rendezési lehetőséget adni ahhoz, hogy az elvált házastársak ne kényszerüljenek együtt lakni a továbbiakban, igyekszik arra ösztönözni a házastársakat, hogy a lakáshasználatot - ha lehetséges - a közös vagyon megosztásával együtt rendezzék.

HARMADIK RÉSZ

AZ ÉLETTÁRSI KAPCSOLAT CSALÁDI JOGI HATÁSAI

VII. CÍM

AZ ÉLETTÁRSI TARTÁS

A törvény a magyar jogban teljesen új jogintézményként szabályozza az élettársaknak egymással szemben fennálló tartási kötelezettségét a kapcsolat megszűnése esetén. A tartáshoz való jognak az a kiindulópontja, hogy valamiféle védettséget kell biztosítani az élettársnak, ha legalább egy évig együtt éltek és a kapcsolatból gyermek született. Az életközösség megszűnését követő egy év után tartást csak különös méltánylást érdemlő esetben követelhet a volt élettárs.

Az élettársi tartás egyéb jogi feltételei (önhibán kívüli rászorultság, megfelelő teljesítőképesség, megállapodás lehetősége a tartás egyszeri juttatással való teljesítéséről) a házastársi tartással egyezően kerülnek meghatározásra. Eltérő szabályozás érvényesül viszont abban, hogy az életközösség megszűnésétől számítva mennyi időn belül kell a rászorultságnak bekövetkeznie ahhoz, hogy az élettárs volt élettársától tartást igényelhessen: a házastársaknál öt év, az élettársaknál csupán egy év ez az időtartam, s attól a bíróság különös méltánylást érdemlő esetben élettársaknál is eltérhet.

A családjogi tartás rendelkezései szerint a tartásra jogosultság sorrendjében az élettárs a házastárssal, az elvált házastárssal egy sorba kerül. Ezzel összhangban mondja ki a törvény azt is, hogy nemcsak a saját szükséges tartás, hanem az - akár kiskorú, akár nagykorú - gyermek tartásának veszélyeztetettsége is mentesíti a másik élettársat az élettársi tartás kötelezettsége alól.

VIII. CÍM

AZ ÉLETTÁRSAK LAKÁSHASZNÁLATÁNAK RENDEZÉSE

A törvény speciális szabályokat állapít meg az élettársi jogviszony megszűnése esetén a lakáshasználat rendezésére. Elsődleges elv e szabályok körében is a lakáshasználatra jogosult kiskorú gyermek érdeke.

A hatályos jog szerint az élettárs e minőségében nem részesül védelemben az élettársi kapcsolat megszűnésekor az élettársával közösen használt lakás tekintetében. Amennyiben tulajdonostárs vagy bérlőtárs, jogcímének megfelelő jogosultságok illetik meg, illetve kötelezettségek terhelik. Abban az esetben azonban, ha csupán „szívességi” lakáshasználó volt élettársa lakásában, az élettársi kapcsolat befejezésével ez a jogcíme megszűnik és - bármilyen hosszú élettársi együttélést követően - köteles az addig közösen használt lakást elhagyni. Ez a jogi helyzet azonban ma már nem felel meg az élettársi kapcsolat családjogi jellegének, és ellentétben áll az élettársak gyermekének (különösen a közös kiskorú gyermeknek) a lakás használatához fűződő, védendő érdekével. A törvény ezért az élettársi jogviszony megszűnése esetén a lakáshasználat rendezésére speciális szabályokat alkot.

Az élettársak lakáshasználatára vonatkozó szabályok részben hasonlítanak a házastársi lakáshasználat szabályaihoz (elsősorban a közös jogcímen használt lakás esetén), részben eltérnek attól (az egyik élettárs kizárólagos jogcíme alapján használt lakás tekintetében). Elsődleges elv azonban e szabályok körében is a lakáshasználatra jogosult kiskorú gyermek védelme, amely mindkét esetben döntő tényező a további használat szempontjából.

Az élettársak közös jogcíme (közös tulajdona, haszonélvezeti joga, bérlőtársi jogviszonya) alapján használt lakás további használatáról a bíróság a lakáshasználatra jogosult kiskorú gyermek (aki e § alkalmazásában bármelyikük gyermeke lehet) megfelelő lakáshoz fűződő jogának a figyelembe vételével dönt. Ez nem jelenti feltétlenül azt, hogy a gyermek lakáshasználati jogát a közös lakásban kell biztosítani, hanem csak annyit, hogy a bíróságnak olyan megoldást kell választania, hogy a gyermek ne váljon hajléktalanná.

A bíróság mindazokat a megoldásokat alkalmazhatja az élettársak között, amelyeket a házastársak közös jogcíme alapján használt lakás esetében (a használat megosztása, az egyik élettárs feljogosítása a kizárólagos használatra), és lakáshasználati jog ellenértéke fejében pénzbeli térítést ítélhet meg a lakásból távozó élettárs javára.

A volt élettárs használati joga a másik élettárs kizárólagos jogcíme alapján lakott lakásban megszűnik, amikor az élettársi kapcsolat véget ér. Kivétel ez alól, ha az élettársi kapcsolat legalább egy évig tartott és abból gyermek született. A lakás használatának biztosítása a gyermek számára elemi létfeltétel, amelyhez egy bizonyos - minimális - idejű együttélés szükséges ugyan, hogy egyáltalán megállapíthatóak legyenek az élettársi kapcsolat elemei, hosszabb időtartam előírása azonban már a gyermek alapvető érdekeit sértheti. A tartással ellentétben az előírtnál rövidebb idejű élettársi kapcsolat esetén a bíróság nem adhat a jogcímmel nem rendelkező élettársnak lakáshasználati jogot.

NEGYEDIK RÉSZ

A ROKONSÁG

IX. CÍM

A ROKONI KAPCSOLAT

A Csjt.-nek „A család” c. Második része négy fejezetben négy kérdéskört szabályoz, sorrendben: a családi jogállást, az örökbefogadást, a rokonok eltartását és a szülői felügyeletet. A törvény mind ennek a résznek a címét, mind szerkezetét illetően változtatást tart szükségesnek. A tárgybeli rész szerkezete a hatályos törvényhez képest akként módosul, hogy a rész első címe röviden szól a rokoni kapcsolatról, a második cím a leszármazáson (tipikusan vérségi leszármazáson) alapuló szülő-gyermek kapcsolatról, a harmadik cím az örökbefogadásról, a negyedik és az ötödik cím pedig a rokoni kapcsolat két legfontosabb jogi szabályozást igénylő kérdésköréről: a szülői felügyeletről és a tartásról. A Csjt.-hez képest tehát a szülői felügyeletre és a tartásra vonatkozó rész „helyet cserél” egymással, amit az indokol, hogy a családjogi szabályok élén ma már mindenütt a szülő-gyermek kapcsolat kérdéseinek kell állniuk; a gyermek családi jogállását meghatározó rendelkezések után tehát a szülői felügyelet szabályainak kell következniük.

A törvény magát a „rokonság” fogalmát nem határozza meg, de a rokonság két egyenértékű fogalmát: vér szerinti leszármazást és az örökbefogadást az egyenesági rokonság kapcsán együtt említi.

A törvény - a Csjt.-vel egyezően - kimondja, hogy az örökbefogadott mind az örökbefogadóval, mind annak rokonaival szemben az örökbefogadó gyermekének jogállásába lép. A leszármazáson alapuló szülő-gyermek viszonyban a családi jogállásnak ez a teljessége értelemszerű. A gyermek szempontjából elvi jelentőségű annak a jogtételnek a rögzítése, hogy a gyermek leszármazásával, illetve örökbefogadásával szülőjének teljes rokonságával is rokoni kapcsolatba kerül. A törvény egyértelművé teszi, hogy semmiféle hátrányos megkülönböztetés nem érheti tehát a gyermeket azáltal, hogy a szülői jogállás betöltésére vele kapcsolatban milyen módon került sor (házasságból vagy házasságon kívül született-e, vérszerinti vagy örökbefogadó szülői nevelik-e stb.). Ez nem csupán a szülő-gyermek jogviszony családjogi jogkövetkezményeire, hanem annak más jogi hatásaira is vonatkozik (például a gyermek nem csupán az apjának nyilvánított férfinek, hanem apja rokonának is törvényes örököse).

X. CÍM

A LESZÁRMAZÁSON ALAPULÓ ROKONI KAPCSOLAT

IX. Fejezet

Az apai jogállás keletkezése

1. A törvény ebben a részben a szülői jogállás keletkezésére és a nem kívánt szülőség elhárítására vonatkozó rendelkezéseket tartalmazza: e körben rendelkezik az apai jogállás keletkezéséről, az apaság vélelmének megdöntéséről, illetve az anyai jogállás kérdéseiről. A Csjt.-től eltérően nem külön pontban, hanem - a Negyedik Könyvben más helyen is követett gyakorlatnak megfelelően - szorosan az anyagi joghoz kapcsolódva rendelkezik a családi jogállás megállapítására irányuló perek egyes szabályairól (perindításra jogosultak - alperesek, képviselet). Ezt a megoldást itt az is indokolja, hogy az apai jogállás betöltésére irányuló más eljárások (például az elismerésen alapuló apaságnál a gyámhatósági, anyakönyvezési eljárás) alapvető szabályai is az anyagi jogi rendelkezések között vannak elhelyezve, mivel elválaszthatatlanok azoktól. További szerkezeti változás, hogy a gyermek névviselésének szabályai, amelyeket a Csjt. „A családi jogállás” c. V. fejezete tartalmaz, átkerülnek „A szülői felügyelet” címbe, a képzelt szülők bejegyzésére vonatkozó rendelkezések pedig a gyámhatósági, illetve az anyakönyvi jogszabályokba, mivel egyik szabály-csoport sem tartozik a családi státusz kérdései közé. A képzelt szülők bejegyzésének Csjt.-ben való elhelyezése a gyakorlatban félreértésre is adott okot, mivel a fiktív apai név bejegyzése önmagában semmiféle rokoni kapcsolatot nem létesít a gyermek és más személy között, így nem keletkeztet apasági vélelmet, ha az anyával utólagosan házasságot kötő férfi a képzelt apai név bejegyzése során csupán ahhoz járult hozzá, hogy a gyermek az ő családi nevét viselje.

2. A törvény koncepcionálisan nem változtat az apai jogállás szabályozásán. Lényeges változást jelent azonban, hogy az emberi reprodukcióra irányuló különleges eljáráson alapuló származást beilleszti a Csjt. vélelmi rendszerébe, a vélelmek szabályozásának sorrendjében mutatkozó következetlenségeket kiküszöböli. Megszűnik a teljes hatályú és a házasságkötést megelőzően tett apai elismerő nyilatkozat különállása, azokat a törvény az elismerés azonos formájaként kezeli, szabályaikat egységesíti, nem engedi meg az apaság megtámadását, ha az bírói határozaton alapul, így az apaság bírósági megállapítását megdönthetetlen vélelemmé emeli. A törvény szakít továbbá azzal a hagyománnyal, amely elzárja az anyát attól, hogy az apaság megállapítása iránti perben fél lehessen, illetve a gyermek családi jogállását érintő eljárásokban a gyermekét képviselhesse.

A törvény tételesen felsorolja az apai jogállást keletkeztető jogi tényeket abban a sorrendben, ahogy azokat alkalmazni kell. Ennek megfelelően az anya házasságához fűződő vélelmet az élettársak esetében alkalmazott, emberi reprodukcióra irányuló különleges eljárás követi, azután következik az apai elismerés, végül az apaság bírói megállapítása. Nincs változás a tekintetben, hogy az apaság alaptényállása a gyermek anyjának házastársi kapcsolata. A törvény a reprodukciós eljáráshoz fűződő vélelmet beilleszti az apaságot keletkeztető jogi tények rendszerébe, ami a Csjt.-ben nem elég egyértelműen valósul meg.

Lényeges változás, hogy a törvény nem nevesíti külön az utólagos házasságkötésen alapuló elismerést. A Csjt. az apai elismerés két formáját ismeri: a teljes hatályú apai elismerést (Csjt. 37. §) és az utólagos házasságkötésen alapuló apai elismerést (Csjt. 39. §), a kettő közé iktatva az apaság bírói megállapításának szabályait (Csjt. 38. §). A két elismerésnek ez a rendszerbeli elhelyezése is zavart keltő, de az elismerés két formájának fenntartása is indokolatlan.

A törvény a kétféle elismerés szabályainak egységesítése és a szabályozásban mutatkozó különbségek további szűkítése, illetve megszüntetése mellett foglal állást. Az utólagos házasságkötésen alapuló elismerésnek az a feltétele, hogy a nyilatkozat az anyának már megszületett gyermekére vonatkozhat és annak megtételére anyakönyvvezető előtt kerülhet sor, az egységes szabályok mellett is értelemszerűen fennmarad. Nem mellőzhető az apai jogállás betöltetlenségére vonatkozó szabály sem, ami a házasságon, a reprodukciós eljáráson alapuló vélelem, továbbá korábbi teljes hatályú elismerés vagy az apaságot megállapító jogerős ítélet hiányát jelenti. Ezért a törvény a házasságkötés létesítése előtti elismerő nyilatkozatot is a teljes hatályú apai elismerés szabályainak körébe vonja. Nem teszi az elismerés hatályosulását attól függővé, hogy a házasságot hat hónapon belül megkötik-e. Nem indokolt annak a különbségnek a fenntartása sem, hogy a házasságkötés létesítése előtt tett nyilatkozat nem támadható meg a nyilatkozat jogi feltételeinek hiányában, hiszen így az elismerés és a hozzájárulások jogi feltételeinek elmaradásához indokolatlanul nem fűződnek magánjogi jogkövetkezmények. Végül szükségtelen az a feltétel is, hogy apaság megállapítása iránt más férfival szemben ne legyen folyamatban per, hiszen az elismerni akaró férfi a hatályos szabályok mellett is elérheti a Csjt. 37. §-a szerint tett elismerő nyilatkozattal a gyermek vállalását e szabály „félre tételével”. A szabályok egységesítése mellett szól az is, hogy a gyakorlatban csak elenyésző számban kerül sor az anyakönyvvezetők előtt a házasságkötésre tekintettel tett elismerésre.

A teljes hatályú apai elismerés részletszabályaiban a törvény a Csjt.-hez képest kisebb változásokat és fogalmazásbeli pontosításokat tartalmaz. Így például elhagyja a törvény szövegéből azt, a gyakorlatban ma sem érvényesített feltételt, hogy elismerő nyilatkozatot az a férfi tehet, akitől a gyermek származik, hiszen ezt a körülményt egyetlen hatóság, amely előtt a nyilatkozat megtehető sem jogosult vizsgálni, és arra felhatalmazni őket a jövőben sem kívánatos. További változás, hogy a törvény valamennyi elismerésre kiterjeszti azt a szabályt, hogy ha más férfi apaságának megállapítása iránt per van folyamatban, ez az apai elismerés teljes hatályúvá válását befolyásolja.

A törvény az apaság bírói megállapításának lényegi szabályain nem változtat, de azt szinte megdönthetetlen vélelemként kezeli. Még a lehetőségét is elveti tehát annak, hogy miután a bíróság „az összes körülmény gondos mérlegelése alapján” alaposan következtetett az apaságra, újabb per induljon annak bizonyítására, hogy „lehetetlen”, hogy a gyermek a vélelmezett apától származik.

3. A törvény az apasági per indítására a hatályos jog szerint jogosultak mellett az anya részére is lehetőséget ad. Annak érdekében, hogy a gyermek - akinek érdekeltsége az esetek nagy részében az anyáéval azonos - az anya perindítása esetén ne váljon alperessé, megengedi, hogy az ilyen perben a gyermek a gyámhatóság hozzájárulásával az anya pertársaként vehessen részt. A hatályos jog csak a donor férfival szemben zárja ki az apaság megállapítása iránti per megindításának lehetőségét, ennek fordítottjára (azaz, hogy a donor indíthat-e ilyen pert) nincs szabály. A törvény ezt pótolja, amikor kimondja, hogy ha a gyermek reprodukciós eljárásból származott, nem jogosult perindításra az a férfi, aki az eljárás lefolytatásához ivarsejtet adományozott.

X. Fejezet

Az apaság vélelmének megtámadása

A vélelem megtámadása a megtámadási okok, a megtámadásra jogosultak köre és a megtámadási határidők kérdésében szorul rendezésre. A törvény a Csjt.-vel azonosan rendelkezik az apasági vélelem tartalmi okból való megtámadásának lehetőségéről, mely szerint az apaság vélelme természetes úton történő fogamzás esetén azon az alapon támadható meg, hogy a vélelmezett apa nem a gyermek biológiai szülője. A törvény és a Csjt. egyaránt rendelkezik arról is, hogy a teljes hatályú elismerésen alapuló apaság esetén a vélelem formai okból is megtámadható: a hatályos jog szerint azon az alapon, hogy az elismerő nyilatkozatnak a jogi feltételek hiányában nincs teljes hatálya. A Csjt. azonban nem részletezi, hogy a „jogi feltételek hiánya” alatt mit kell érteni: csak a Csjt. 37. §-ában felsorolt feltételek (hozzájáruló nyilatkozatok, korkülönbség) hiányát, vagy például azt is, ha az elismerő nyilatkozat akarathibában szenved (azt tévedés, megtévesztés vagy kényszer hatása alatt tették). Az egységes polgári kódexen belül nincs ésszerű indoka annak, hogy a jogalkotó éppen az ilyen, az elismerő egész életére kiható jognyilatkozat megtámadását zárja ki akkor, ha az akarathiányos. Ezért a törvény az elismerésen alapuló apaság megtámadását akarathiba esetén is lehetővé teszi.

A törvény a megtámadási okok körét kiegészítve, nevesíti azt az esetet, amikor az apai elismerő nyilatkozatot jogszabályi rendelkezések megkerülése céljából tették. Ilyen eset lehet például, ha az apai elismerő nyilatkozat célja az idegenrendészeti szabályok megkerülése vagy az apai elismerő nyilatkozatot az örökbefogadási szabályok kijátszása céljából tették. Az utóbbi években elterjedt, hogy az örökbefogadni szándékozó - de örökbefogadásra alkalmasságot igazoló gyámhatósági határozatot szerezni nem tudó - férfi apai elismerő nyilatkozatot tesz a rendezetlen családi jogállású gyermekre, majd felesége házastársi örökbefogadás engedélyezését kéri. Így az örökbefogadás eljárás megkerülésével, ellenőrizetlen körülmények közé kerülhet a gyermek. Természetesen ilyen esetben is szűk határidőn belül és csak akkor van mód az apai elismerő nyilatkozat ügyész vagy gyámhatóság általi megtámadására, ha az a gyermek érdekeivel nem áll ellentétben.

A törvény kifejezetten rendelkezik a vélelem megtámadása kizártságának eseteiről. A törvény két esetben nem engedi meg az apaság vélelmének megtámadását. Az első - a hatályos jogban is ismert - eset [Csjt. 43. § (1) bek.], ha a származás reprodukciós eljárás következménye; ilyenkor ugyanis a leszármazáson alapuló rokoni kapcsolat létrejöttének nem (vagy nem elsősorban) a biológiai származás az alapja, hanem a férfinak a reprodukciós eljárásban való részvétele. Második esetként a megtámadást indokolt kizárni akkor is, ha az apaságot bíróság állapította meg, mivel a bírói ítélettel megállapított apaságot a törvény megdönthetetlen vélelemként kezeli.

A megtámadásra jogosult személyek köre csak részben egyezik meg a Csjt.-ben foglaltakkal. A törvény a Csjt.-től eltérően törvényi korlátok között (gyámhatósági jóváhagyás, gyermekével együttes perindítás) az anya perindítási jogát is elismeri ugyanazon okok miatt, amiért lehetősége van apaság megállapítása iránt is pert indítani.

A perindításra jogosultsággal és a megtámadási határidőkkel is összefüggő kérdés, hogy miként biztosítsa a jog a gyermeknek a vérségi származása kiderítéshez fűződő jogát, pontosabban azt, hogy kiskorúsága alatt törvényes képviselőjének perindításával ez a joga az érdekeivel ellentétesen ne legyen elvonva.

A Csjt. szerint a gyámhatóság a cselekvőképtelen kiskorú helyett indított perhez csak akkor járulhat hozzá, ha a származás kiderítése és a családi jogállás rendezése a kiskorú érdekében áll. Ez a két feltétel ritkán esik egybe, sőt természete szerint ellentmond egymásnak. A gyermek érdeke elsősorban az, hogy szilárd és rendezett családban nevelkedjék; ezt a rendezettséget a jog vélelmek felállításával is szolgálja. A gyermek rendezett családi jogállásának nem feltétlenül eleme a vérségi kötelék; sőt a feladatát betöltő családi viszonyokat a megbolygatástól óvni kell. Ilyen családban a gyermek vérségi származás kiderítéséhez való joga bizonyosan nem indokolja, hogy a 14 éven aluli gyermek helyett pert indítsanak. A törvény szerint azoknak a konkrét eseteknek a normatív módon való rögzítése, hogy mikor indokolt és mikor nem a cselekvőképtelen kiskorú helyett a perindítás, nem lehetséges. Tartalmi korlátozást a törvényes képviselő számára csak esetenként, jogalkalmazói (gyámhatósági, illetve a gyámhatóság határozatának felülvizsgálata során bírói) kontrollal lehet elérni. A törvény ezért a megoldást nem a formális szigorításban, nem a konkrét esetek felsorolásában, hanem más úton keresi. Abból kiindulva, hogy a kiskorú gyermek érdeke elsősorban családi kapcsolatainak stabilitása, és ha ezek a kapcsolatok már kialakultak, azokat a gyermek nagykorúságáig lehetőleg ne lehessen megbolygatni, az apaság vélelmének megdöntése iránti per megindítására a gyermek érdekében a gyámhatóságnak, illetve - a gyámhatóság jóváhagyásával - az anyának a gyermek hároméves koráig biztosít lehetőséget. A többi jogosult az apasági vélelem keletkezésétől számított egy év alatt támadhatja meg az apaság vélelmét, és az egyéves határidő vonatkozik az akarathibán alapuló megtámadásra is. Az apasági vélelem keletkezésének időpontja a házassági köteléken és reprodukciós eljáráson alapuló vélelem esetén a gyermek születése, elismerés esetén az elismerő nyilatkozat teljes hatályúvá válása, míg a bírósági határozaton alapuló vélelmet a törvény szerint nem lehet megtámadni. A gyermek hároméves korának betöltése, illetve az egyéves megtámadási határidő eltelte után viszont már csak maga a gyermek jogosult - nagykorúvá válását követően - dönteni arról, hogy megindítja-e a pert vagy sem.

A törvény a Csjt.-vel egyezően rendelkezik az apasági vélelem megdöntésének joghatásairól. A Csjt. szabályait kiegészíti a törvény azzal, hogy az a vélelmezett apa, aki a gyermeket hosszabb időn keresztül a családjában sajátjaként nevelte, indokolt esetben a gyermekkel való kapcsolattartásra is feljogosítható. A gyermek és a szülő között kialakult bensőséges érzelmi kapcsolatot ugyanis akkor sem szabad egyik napról a másikra megszüntetni, ha a gyermeknek a vélelmezett apától való származása megdőlt.

Az apasági vélelem megtámadása a jogrendszerek jelentős többségében bírósági hatáskörbe tartozik. A házassági köteléken alapuló vélelem esetében azonban a peres eljárás bizonyos esetekben mellőzhető. Egyszerűsítést követel a gyakorlat akkor, ha az anya házassági köteléke már nyilvánvalóan csak de jure áll fenn, a házasfelek életközössége legalább 300 napja megszűnt, esetleg nem is egy országban vagy kontinensen élnek, és a gyermek nemző apja - rendszerint az anya élettársa - kész is volna a gyermek elismerésére, amit az anya férjére vonatkozó apasági vélelem fennállása, amíg ez megdöntésre nem kerül, megakadályoz. Ezek az esetek az érintettek között jogvitát lényegében nem jelentenek, az ilyen perekben a bíróság - a vélelmezett apa, az anya és a gyermeket magáénak elismerni kívánó férfi meghallgatásán túlmenően - nem folytat le bizonyítást. Az ilyen és ehhez hasonló esetek egyszerűbb, peren kívüli rendezését teszi lehetővé a törvény: nemperes eljárásban teszi lehetővé az apaság vélelmének megdöntését, feltéve, hogy a határozat meghozatalával egyidejűleg a megüresedő apai státusz elismeréssel betölthető. A vélelem megdöntését kimondó határozat meghozatalát a vélelmezett apának, az anyának és a gyermek vér szerinti apjaként fellépő férfinek közösen kell kérnie és az elismerésre a teljes hatályú elismerés szabályait kell alkalmazni.

XI. Fejezet

Az anyai jogállás

Az anyai jogállás hosszú időn keresztül nem képezte vita tárgyát: a jog az anyaságot - a római jogra visszanyúlóan („mater semper certa est”) - tényként és nem vélelemként kezelte. A Csjt. nem is tartalmaz ezért arra vonatkozó szabályt, hogy kit kell a gyermek anyjának tekinteni, hanem - vitás esetben - az anyaság megállapítása iránti per indítására jogosultakat sorolja fel, továbbá reprodukciós eljárás útján bekövetkezett fogamzás esetén kizárja az ilyen per indítását azzal a nővel szemben, aki az eljárás lefolytatásához ivarsejtet vagy embriót adományozott. Ez utóbbi rendelkezés már utal arra, hogy az orvostudomány fejlődése következtében a genetikai anya és a gyermeket megszülő anya személye nem feltétlenül esik egybe. A törvény a szülőanya, illetve a genetikai anya közötti választást a nemzetközi gyakorlatnak megfelelően úgy dönti el, hogy a gyermek anyjának azt a nőt tekinti, aki megszülte. Ennek az új szabálynak nemcsak a hatályos jogban engedélyezhető reprodukciós eljárások szempontjából van jelentősége, hanem az döntő az ún. pótanyaság szempontjából is, mert e rendelkezés folytán nem lehet anyának tekinteni azt a nőt, aki más nőt kért fel arra, hogy a petesejtjéből származó embriót kihordja. Az anyai jogállás tekintetében egyebekben a törvény a hatályos jog rendelkezéseit követi, megszüntetve az abban fellelhető joghézagokat.

XI. CÍM

AZ ÖRÖKBEFOGADÁS

XII. Fejezet

Az örökbefogadás célja és feltételei

1. Az örökbefogadás a családjognak az a területe, amely a Csjt. 1952. évi hatálybalépése óta a legtöbbször került módosításra, számos alkalommal az elmúlt tíz évben is. Mivel pedig az örökbefogadás szabályozása folyamatosan igyekezett lépést tartani a - sokszor ellentétes érdekeket hordozó - társadalmi elvárásokkal, az örökbefogadásnak a Családjogi Könyvbe tartozó szabályai lényeges, koncepcionális változtatást nem igényelnek. A sok módosítás következtében azonban a Csjt.-beli szabályok rendszere, a fejezet szerkezete nem kellően áttekinthető, emellett a végrehajtási jogszabályokban számos olyan, az érdekeltek alanyi jogait érintő, gyakran korlátozó szabály van, amelyek törvényi és nem gyámrendeleti szabályozást igényelnének. Ezért a törvény - amellett, hogy a részletkérdésekben több új megoldást tartalmaz - elsősorban a fejezet (az új tagolás szerint cím) szerkezetében, a törvényi szabályok kibővítésében, pontosabb, korszerűbb megszövegezésében és hangsúlyaiban hoz változásokat. A törvény - a Csjt.-től - rugalmasabb szabályozást alakít ki és az örökbefogadó szülő egyéni körülményeihez jobban igazodó jogalkalmazói mérlegelésre ad lehetőséget bizonyos esetekben.

A törvény a Csjt.-vel egyezően határozza meg az örökbefogadás legfontosabb célját, hogy a kiskorúak családban nevelkedését biztosítsa olyan esetekben, amikor vér szerinti szülei erre nem képesek. A törvény az örökbefogadás engedélyezése tekintetében nem hoz lényeges változást a hatályos joghoz képest. Ennek megfelelően az örökbefogadást a gyámhatóság engedélyezi.

2. Annak törvényi feltételeit, hogy ki lehet örökbefogadó, a törvény a Csjt.-től részben eltérően fogalmazza meg. Az örökbefogadó nagykorúsága és cselekvőképessége valamint személyiségéhez és körülményeihez mért alkalmassága változatlan kritériumok. A törvény változatlanul előírja az örökbefogadó és az örökbefogadott között a minimális és maximális korkülönbséget. A 16 év minimális és 45 év maximális korkülönbség mellett - az örökbefogadási korhatárt felemeli: e szerint örökbefogadó csak 25. életévét betöltött, személy lehet. Az európai országok többsége az örökbefogadó oldalán nem elégszik meg a nagykorúsággal, hanem - a gyermek (különösen az „idegen” gyermek) neveléséhez szükséges érettség minél biztosabb megléte érdekében - ennél magasabb életkort ír elő.

A törvény szól arról, hogy az örökbefogadásra való alkalmasság megállapítására irányuló eljárás a Csjt. 1997. évi módosítása - a Gyvt. hatályba lépése - óta, főszabály szerint elválik az örökbefogadás engedélyezésére irányuló eljárástól, lényegében annak előzetes eljárása. Az alkalmassági eljárás szabályai 1997. óta szigorodtak, a gyermekvédelmi jogszabályok az örökbefogadás előtti tanácsadáson és felkészítő tanfolyamon való részvételt - a rokoni és a házastársi örökbefogadást kivéve - kötelezővé tették. A törvény nem kívánja megszüntetni az alkalmasság vizsgálatának az említett jogszabályokkal kialakított és a gyakorlatban jól bevált rendjét. Az alkalmasság megállapításához szükséges előzetes eljárás és felkészítés módja, annak kötelező jellege tekintetében azonban nyitva kívánja hagyni az élethez igazodó, rugalmas változtatás jövőbeli lehetőségét. Ezért annak rögzítése mellett, hogy az örökbefogadásra való alkalmasságot a gyámhatóság állapítja meg, az előzetes eljárásnak és a felkészítés módjának szabályozását külön jogszabályra utalja.

Az örökbe fogadott oldalán a törvény tartalmilag a hatályos joggal egyezően állapítja meg az örökbefogadás feltételeit. A törvény az örökbefogadhatóság főszabályain sem változtat, csak annak megfogalmazását teszi egyértelművé.

3. A törvény a hatályos joghoz hasonlóan különbséget tesz nyílt és titkos örökbefogadás között. Változást annyiban hoz, hogy egyértelmű definíciót ad mindkét fajta örökbefogadásra. Nyílt örökbefogadás az, amikor az örökbe fogadni szándékozó személy és a vér szerinti szülő ismeri egymást és a vér szerinti szülő e meghatározott személy tekintetében járul hozzá gyermeke örökbefogadásához. Titkos az örökbefogadás, ha a vér szerinti szülő olyan módon járul hozzá gyermeke örökbefogadásához, hogy az örökbefogadó személyét és személyi adatait nem ismeri, továbbá, ha a szülő hozzájárulására a törvény értelmében nincs szükség. A törvény nyílt és titkos örökbefogadás esetén a nyilatkozat visszavonhatóságát egyaránt hat hétben jelöli meg, amelyet a gyermek születésétől kell számítani. A törvény - a hatályos rendelkezésektől eltérően - a visszavonást feltételhez köti; a szülő abban az esetben gondolhatja meg magát és vonhatja vissza nyilatkozatát, ha ő maga vagy a gyermek más hozzátartozója vállalja a gyermek nevelését.

4. A törvény az örökbefogadáshoz szükséges hozzájáruló nyilatkozatok mellőzhetőségének eseteit - a szülő, illetve az örökbefogadó házastársa hozzájárulásának eseteit nem teljesen a Csjt.-ben foglaltakkal azonosan sorolja fel. Így például a felsorolásból kimarad a kiskorúak cselekvőképtelenségére utalás, mivel nem gyakran, de előfordul, hogy 14 év alatti leányanyák is szülnek gyermeket. Az ilyen anyától, aki emellett minden bizonnyal rövidesen eléri a korlátozottan cselekvőképes életkort, amikor is már szükséges a gyermeke örökbefogadásához való hozzájárulása, akarata ellenére elvenni a gyermeket, akit feltehetőleg családi segítséggel fel kíván nevelni, ellentétes lenne az ENSZ Gyermekjogi Egyezmény 9. cikkében foglaltakkal (a gyermeket vér szerinti szüleitől lehetőleg ne válasszák el). A hozzájáruló nyilatkozatra ismeretlen helyen tartózkodás miatt csak akkor nincs szükség, ha a szülő (házastárs) felkutatására tett intézkedések ésszerű időn belül nem vezettek eredményre. E szabály beiktatásával a törvény - egyebek mellett - annak a nemzetközi szinten megfogalmazott igénynek kíván eleget tenni, amely a másik vér szerinti szülő (legtöbbször a különélő apa) jogainak is jelentőséget tulajdonít az örökbefogadási eljárás során.

A törvény az örökbefogadás előtti kötelező gondozási időre vonatkozó szabályokat is a Csjt.-ben foglaltakkal azonosan határozza meg.

5. A törvény nemzetközi egyezmények szóhasználatának megfelelően definiálja a nemzetközi örökbefogadás fogalmát, de annak tartalmi elemeit nem kívánja a Csjt.-nél részletesebben szabályozni. A definíciónak a lényege az, hogy a külföldre történő örökbeadás szempontjából sem az állampolgárságnak sem az állandó lakóhelynek nincs jelentősége: a lényeg az, hogy az örökbefogadás következtében a gyermek szokásos tartózkodási helye megváltozik. A törvény ezt úgy fejezi ki, hogy nemzetközi örökbeadás az, ha a gyermek az örökbefogadás következtében végleges jelleggel más országba kerül, függetlenül az örökbefogadó állampolgárságától és attól, hogy a gyermek állampolgársága megváltozik-e.

A törvény új jogintézményként nevesíti az örökbefogadás utánkövetésének lehetőségét. Az örökbefogadást követő gondozás a nemzetközi gyakorlatban már elterjedt, célszerű ezt a hazai örökbefogadás területén is általánossá tenni. Az örökbefogadást elősegítő szervezet ennek keretében figyelemmel kísérheti, hogy az örökbefogadás betöltötte-e célját, a gyermek beilleszkedett-e a családjába. Az utánkövetés részletszabályait külön jogszabályban kell rendezni.

XIII. Fejezet

Az örökbefogadás joghatásai

A törvény az örökbefogadás joghatásai cím alatt rendelkezik az örökbefogadott gyermek jogállásáról az örökbefogadó családjában, Az örökbefogadott névviselésének szabályairól, vérszerinti rokonaival való kapcsolattartásról, illetve az örökbefogadott vérségi származás megismeréséhez fűződő jogáról. A törvény a Csjt.-vel egybehangzóan rendezi, hogy az örökbefogadott mind az örökbefogadóval, mind annak rokonaival szemben az örökbefogadó gyermekének jogállásába lép. A törvény pontosan meghatározza a közös örökbefogadás eseteit is. Ennek megfelelően a közös örökbefogadásnak két esete, ha házastársak fogadnak akár együttesen, akár külön-külön örökbe, vagy ha az egyik házastárs a másik gyermekét fogadja örökbe.

A törvény a Csjt.-hez képest új rendelkezéseket tartalmaz a vérszerinti szülők, illetve a vérszerinti szülők halála esetén a rokonok kapcsolattartását illetően. A törvény egyértelművé teszi, hogy a vérszerinti szülők halála esetén, ha az egyik szülő rokonai fogadják a gyermeket örökbe, abban az estben a másik szülő rokonainak kapcsolattartási jogát az örökbefogadás nem érinti. Így például, ha a szülők halála esetén az anyai nagyszülők fogadják örökbe a gyermeket, attól még az apai nagyszülők kapcsolattartási joga a törvény erejénél fogva nem szakad meg. Szintén változás a Csjt.-hez képest, hogy nyílt örökbefogadás esetén a törvény kivételesen lehetővé teszi, hogy a gyámhatóság azt a szülőt is feljogosíthassa a kapcsolattartásra, aki hozzájárult a másik szülő házastársa által történő örökbefogadáshoz. Nem indokolt ugyanis, általánosan - kivételt nem tűrően - minden esetben megszüntetni a vérszerinti szülő és a gyermek közötti kapcsolatot.

A törvény az örökbefogadott gyermek névviselésére vonatkozóan a Csjt. 53. § (1), (3), (4) és (5) bekezdésével szó szerint egyező rendelkezéseket tartalmaz. A gyermek képzelt nevének megállapítására irányuló szabályok megváltozására tekintettel azonban elhagyja a Csjt. 53. § (2) bekezdésében foglaltakat az egyedülálló által történő örökbefogadás esetében képzelt másik szülő bejegyzésére nézve, továbbá az Csjt. 53. § (6) bekezdését, amely az anyakönyvi jogszabályokra tartozó - az örökbefogadás anyakönyvezésére irányadó szabályok közé illő - bizonyos esetekben az örökbefogadó szülők vér szerinti szülőkként történő bejegyzésére vonatkozó) rendelkezéseket tartalmaz.

A törvény a jelenleginél differenciáltabban szabályozza a gyermek vérségi származás megismeréséhez fűződő jogát. A magyar jogban a származás megismerésének lehetősége - más országok jogi szabályozásától eltérően - nem az eredeti anyakönyvbe való betekintés megengedésével, hanem a gyámhivataltól kérhető tájékoztatással került megoldásra. A Csjt. 53/A. §-a azonban nem rendelkezik arról, hogy egyáltalán milyen életkortól kérhet „a még kiskorú” örökbefogadott a gyámhatóságtól vérszerinti szüleinek adatairól felvilágosítást, és arra nézve sem ad útmutatást, hogy hogyan kerüljön a vérszerinti szülő meghallgatása értékelésre akkor, ha ő a meghallgatása során adatainak kiadását ellenzi. A törvény ezért mindenekelőtt azt szabályozza, hogy az örökbefogadott a gyámhatóságtól miről és milyen idős korában kérhet felvilágosítást, bővítve a szabályozást a testvér, féltestvér adatainak megismerhetőségével. Az örökbefogadott gyermeknek ugyanis kiemelt érdeke fűződik ahhoz, hogy a származás megismerése körében a testvére, féltestvére adatait is megismerhesse. Ezért a törvény lehetőséget biztosít arra, hogy ezt önállóan, a vér szerinti szülő felkutatása, megismerése nélkül megtehesse. Ennek megfelelően az örökbefogadott az örökbefogadás tényéről kor meghatározása nélkül, míg vér szerinti szülőjének és testvérének természetes személyazonosító adatairól 14. életévének betöltésétől juthat - utóbbi esetben törvényes képviselőjének hozzájárulása nélkül - információhoz. Ennek lehetőségéről már az örökbefogadási eljárás során tájékoztatni kell a feleket. A gyámhivatali gyakorlat a Csjt. 53/A. §-ában foglaltak és a gyámhatóságokról, valamint a gyermekvédelmi és gyámügyi eljárásról szóló 149/1997. (IX. 10.) Korm. rendelet (a továbbiakban: Gyer.) 53. § (1) bekezdésében foglaltakat akként értelmezi, hogy a jogszabály csak a vér szerinti szülő meghallgatását teszi kötelezővé, a nyilatkozat tartalma nem akadályozza meg a gyámhivatalt a szükséges adatok közlésében, akkor sem, ha a szülő a származás feltárását nem kívánja. Ez viszont nem áll összhangban az adatvédelmi jogszabályok rendelkezéseivel, amely szerint személyes adat csak akkor kezelhető - és e fogalomkörbe tartozik az adattovábbítás is -, ha ahhoz az érintett hozzájárul, vagy azt törvény elrendeli. Tulajdonképpen két alapvető érdek ütközik össze: a gyermek származás megállapításához fűződő joga áll szemben a vérszerinti személyes adatai tiszteletben tartásához fűződő joggal. A törvény ezt az érdekkonfliktust úgy próbálja orvosolni, hogy az örökbefogadás tényéről a gyámhatóság a vérszerinti szülő nyilatkozatától függetlenül felvilágosítást ad, de a vérszerinti szülő, testvér személyes adatai az örökbefogadott gyermekkel csak kifejezett hozzájárulásuk esetén közölhetőek. Ugyanakkor a törvény a gyermek vérségi származás megismeréséhez való jogától függetlenül szól a vér szerinti szülő egészségügyi adatai megismerésének lehetőségéről. A gyermek érdekében nem tagadható meg anonimizált formában a vérszerinti szülő egészségügyi adatairól való tájékoztatás. A gyermek egészségügyi jóléte szempontjából kiemelt jelentősége van annak, hogy tudatában legyen: vérszerinti szülője nem szenvedett-e valamilyen örökölhető betegségben.

XIV. Fejezet

Az örökbefogadás hatálytalanná válása és felbontása

A törvény egy fejezetbe vonja össze az örökbefogadás hatálytalanná válásának és megszűnésének szabályozását. Mindkét eset az örökbefogadás joghatásainak megszűnését jelenti, a hatálytalanná válás ex tunc, a megszűnés pedig ex nunc hatállyal.

Az örökbefogadás kölcsönös kérelemre történő felbontásánál a törvény annyiban tér el a Csjt. 56. §-ától, hogy kimarad az örökbefogadás felbontásának akadályaként a „közérdek sérelme”. Ha az örökbefogadott már nagykorú, a felek önrendelkezési jogának körébe esik annak eldöntése, hogy kívánják-e az örökbefogadás fenntartását vagy azt kölcsönösen meg akarják szüntetni. Az utóbbi esetben a „közérdek” sem szólhat amellett, hogy ez az egybehangzó akaratuk ne jusson érvényre, akkor sem, ha az esetleg harmadik személy (például az örökbefogadott leszármazóinak) érdekét sérti. Ha az örökbefogadott kiskorú, a felbontásra irányuló kérelem elbírálásánál a gyámhatóságnak az ő érdekét kell elsődlegesen szem előtt tartania, másként fogalmazva: az a közérdek, hogy ilyen esetekben a kiskorú gyermek érdeke érvényesüljön.

A Csjt. 57. § (1) bekezdése szerint az örökbefogadást egyoldalú kérelemre a bíróság bonthatja fel, két esetben: 1) ha akár az örökbefogadó, akár az örökbefogadott olyan magatartást tanúsított, amely miatt az örökbefogadás fenntartása a másik félre elviselhetetlenné vált, 2) ha az örökbefogadás célját és társadalmi rendeltetését nem tölti be. A „cél”, illetve a „társadalmi rendeltetés” tulajdonképpen egymást átfedő fogalmak, emellett elvontságukban nehezen értelmezhetőek. Ezért a törvény elegendőnek tartja az örökbefogadás felbontásának okaként annak nevesítését, ha a felek valamelyikének magatartása miatt az örökbefogadás fenntartása a másik félre elviselhetetlen. Az örökbefogadás bírósági felbontásának szabályai egyebekben megegyeznek a hatályos joggal.

A törvény az örökbefogadás joghatásainál szükségesnek tartja annak a törvényben történő rögzítését, hogy az örökbefogadás megszűnésével felélednek a leszármazáson alapuló rokonságból származó azon jogok és kötelezettségek, amelyek az örökbefogadással megszűntek (így például rokontartás, öröklés), de a szülői felügyeleti jogok és kötelezettségek nem állnak helyre.

XV. Fejezet

Az örökbefogadással kapcsolatos jognyilatkozatok

A törvény az örökbefogadással kapcsolatos jognyilatkozatokra - a Csjt. 59. §-ához hasonlóan - egy §-ba foglaltan tartalmaz szabályokat. A hatályos joghoz képest csak annyiban változtat, hogy a cselekvőképtelen, de ítélőképessége birtokában lévő kiskorúnak a vélemény nyilvánítására is lehetőséget ad összhangban az ENSZ Gyermekjogi Egyezmény 12. cikkében foglaltakkal. A korlátozottan cselekvőképes nagykorúakra irányadó rendelkezések a cselekvőképességi szabályok változásával állnak összhangban.

XII. CÍM

A SZÜLŐI FELÜGYELET

XVI. Fejezet

A szülői felügyelet általános szabályai

A törvény a szülői felügyeletre vonatkozó rendelkezésekben lényeges tartalmi változásokat hoz. Ez a kérdéskör ugyanis az a terület, amellyel kapcsolatban a gyámhatósági és a bírói gyakorlat tapasztalatai szerint alapvető gondok jelentkeznek. A törvény szerkezetileg először a szülői felügyelet néhány általános szabályát rögzíti, majd a szülői felügyelet tartalmi elemeit szabályozza. Ezt követi a szülői felügyelet gyakorlásáról szóló fejezet (megállapodás illetve bírói döntés alapján, e fejezetbe illesztve a kapcsolattartásra vonatkozó - nemcsak a szülőket érintő - rendelkezéseket), és külön fejezetbe kerülnek a szülői felügyeleti jog szünetelésének és megszűnésének - törvényen, illetve bírói határozaton alapuló - szabályai. Ezzel a szerkezet logikusabbá és áttekinthetőbbé válik, mint amilyen az a hatályos Csjt.-ben.

A legfontosabb tartalmi változások, röviden összefoglalva a következők:

- a törvény a szülő-gyermek kapcsolat alapvető elveit összefoglaltan kiemeli, minden részlet-rendelkezést ezeknek az elveknek alávetve kell értelmezni;

- ha a szülői felügyeleti jogokat a szülők akár egészben, akár részben közösen gyakorolják, ezzel kapcsolatos vitájukban a gyámhatóság dönt, akár együttélő, akár különélő szülőkről van szó, a Csjt. szerinti bírói hatáskör ebben a vonatkozásban megszűnik;

- a törvény mellőzi a szülő-gyermek viszonyban az indok nélküli állami beavatkozást, például a szülőknek a gyermek értéktárgyaira vonatkozó „beszolgáltatási” (a törvényben „átadási”) kötelezettségét csak a vagyonkezelési kötelezettség megsértése esetén, szankciós jellegű rendelkezésként tartja fenn;

- a szülői felügyelet gyakorlása területén a szülők felelősségét helyezi középpontba, elsődleges szerepet szán a szülők megállapodásának (és a megállapodás betartásának!), ennek elsődleges korlátja „csupán” a gyermek kiegyensúlyozott életvitelének biztosítása;

- ha a bíróságnak kell döntenie a szülői felügyelet gyakorlásáról, a szülők egymás közötti viszonyában elhagyja a „gyermek elhelyezés” kifejezést, és azt - a külföldi jogok többségéhez és a nemzetközi dokumentumokhoz hasonlóan - arra az esetre tartja fenn, ha a gyermek harmadik személyhez vagy a nevelkedését biztosító intézetbe kerül; gyermekelhelyezés helyett a „szülők között a szülői felügyeleti jogok rendezéséről” szól;

- külön pontban rögzíti a gyermekétől különélő szülő jogait és kötelezettségeit, ehhez fűzi a kapcsolattartás szabályait;

- a jelenleginél differenciáltabb szabályozást alakít ki a szülői felügyeleti jog szünetelése és megszüntetése körében, az előbbinek a szabályai között helyezi el a családbafogadást, az utóbbival kapcsolatban tágabb teret ad az eset egyedi körülményeinek bírói mérlegelésére;

- mind a gyámhatósági-, mind a bírósági eljárás során lehetőséget ad a közvetítő eljárás igénybe vételére, ami a gyermek érdekében hivatalból is elrendelhető.

XVII. Fejezet

A szülői felügyelet tartalma

1. A gyermek nevének meghatározása

A törvény tételesen felsorolja a szülői felügyelet gyakorlásából származó jogokat és kötelezettségeket. A törvény a gyermek nevének meghatározásával, illetve annak megváltoztatásával kapcsolatos szabályokat néhány pontosítással lényegében a Csjt.-ben foglaltakkal egyezően tartalmazza. Így például új szabály, hogy képzelt apa bejegyzésére csak az anya kérelmére kerülhet sor.

2. A gyermek gondozása és nevelése

A szülői felügyelet részjogosítványai közül a gondozás, nevelés szabályai sem változnak lényegesen, de új rendelkezést vezet be a törvény például a gyermek külföldre távozását illetően. Ezen kívül kisebb pontosításokat tartalmaz a törvény. Így például a Csjt. 77. § (2) bekezdéséhez képest változás, hogy ha a tizenhatodik életévét betöltött gyermek a szülői házat el akarja hagyni, a gyámhatóságnak nem azt kell vizsgálnia, hogy az „fontos okból a gyermek érdekében áll-e”, hanem, hogy az a gyermek érdekével nem ellentétes-e”.

A törvény a gyermek huzamosabb idejű vagy akár „végleges” külföldre távozásához - ha a szülők között nincs ebben a kérdésben vita - nem kívánja meg a gyámhatóság hozzájárulását. De a gyermek önállóan vagy egyik szülőjével csak mindkét szülő egyetértése esetén utazhat hosszabb időre (pl. tanulás, munkavállalás céljából) külföldre. Abban az esetben, ha gyermek letelepedés céljából, véglegesen kívánja elhagyni az országot, akkor az „otthonmaradó” szülőt erről tájékoztatni kell, hogy ennek tudatában legyen lehetősége arra, hogy gyermeke külföldre távozásához beleegyezését adja vagy éljen azzal a lehetőségével, hogy ehhez nem járul hozzá. Ugyanis a gyermek külföldre távozása a vele való kapcsolattartást lényegesen megnehezíti vagy akár teljesen el is lehetetlenítheti.

A törvény a jelenleginél nagyobb jelentőséget tulajdonít a gyermek „tényleges családi kapcsolatainak”, a vérségi kötelék hiányában is jogokat kíván biztosítani azoknak a személyeknek, akik a gyermek gondozásában, nevelésében de facto részt vesznek, és számára a személyi és környezeti állandóságot biztosítják. Ezt juttatja kifejezésre az a szabály, amely a gyermeket mostoha- vagy nevelőszülőjét - a felügyeletet gyakorló szülő hozzájárulásával - feljogosítja a gondozás és nevelés körében egyes szülői felügyeleti jogok gyakorlására

3. A gyermek vagyonának kezelése

A szülői vagyonkezelés hatályos szabályai több ponton módosulnak. Megszűnik a szülők számadási kötelezettsége a vagyon állagáról a kezelés megszűnésekor, mert ez a szabály a gyakorlatban nem él, és túlzott mértékű beavatkozást jelent a magánszférába. Megszűnik a szülőknek az az általános kötelezettsége, hogy a gyermek pénzét és értéktárgyait „beszolgáltassák” a gyámhatóságnak; ezeknek a vagyontárgyaknak a gyámhatóság részére történő átadására szankciós jelleggel, akkor kerülhet sor, ha a szülők gyermekük vagyonának kezelésére vonatkozó kötelezettségüket - a gyermek érdekeit súlyosan sértő módon - nem teljesítik. A törvényes képviseletnek a vagyonkezeléssel szorosan összefüggő szabályai a vagyonkezelésről szóló pontba kerülnek át.

4. A gyermek törvényes képviselete

A szülőknek a gyermek törvényes képviseletével kapcsolatos jogain és kötelezettségein a törvény alapvetően nem változtat. Tartalmi kiegészítést illetve módosítást jelent a hatályos joghoz képest, hogy a törvény a szülő élettársának ellentétes érdekeltsége esetén is kizárja a szülőt abból, hogy az adott ügyben a gyermekét képviselje, továbbá az a rendelkezés, amely szerint a képviselet tilalma nem vonatkozik a gyermek családi jogállásának megállapításával kapcsolatos jognyilatkozatokra (beleértve a gyermek örökbefogadásával kapcsolatos jognyilatkozatot is) és a gyermek perbeli képviseletére - a származás megállapítása valamint a gyermektartási perek tekintetében sem. A Csjt. szerint a szülő ezekben az ügyekben nem képviselhette gyermekét.

A törvény az eseti gyám kirendelése vonatkozásában a Ptké. 43. § (1) és (2) bekezdésében foglaltakat átemeli a Családjogi Könyvbe, mégpedig - tekintve, hogy kiskorú képviseletéről van szó - az eseti gondnok helyett következetesen az „eseti gyám” szóhasználattal.

XVIII. Fejezet

A szülői felügyelet gyakorlása

1. A szülők megállapodása a szülői felügyelet gyakorlásáról

A szülői felügyelet gyakorlása során a döntés joga mindenekelőtt a szülők együttes joga és felelőssége. Ez vonatkozik az együttélő szülőkre, de - a szülők megállapodása esetén - a különélő szülőkre is. A törvény főszabályként tartalmazza a szülői felügyeleti jog közös gyakorlását. Ez a főszabály a különélő szülők esetén is érvényesül, ami azt jelenti, hogy a szülői felügyelet „magánügy” marad, a szülők a felügyeleti jogaik gyakorlását olyan módon rendezik, olyan rendszert és életvitelt alakítanak ki a gyermekük számára, amilyet jónak látnak, a lényeg csupán az, hogy ebben - kifejezetten vagy hallgatólag - mindketten egyetértsenek. Ennek a joggyakorlásnak azonban - a gyermek érdekében - két korlátja van. Egyrészről a különélő szülőknek a közös szülői felügyelet gyakorlása során is biztosítaniuk kell gyermekük kiegyensúlyozott életvitelét (például a gyermek váltott elhelyezése nem alkalmazható, ha túlságosan távol élnek egymástól, vagy az a gyermek számára zaklatott életvitelt jelentene), és ha ezt a bíróság nem látja megvalósíthatónak, akkor megtagadhatja az egyezség jóváhagyását. Másrészről a közös szülői felügyelet ellenére, azonnali intézkedést igénylő esetben az egyik szülő a gyermek érdekében azonnal is dönthet (például sürgős egészségügyi beavatkozásról), kötelessége azonban a másik szülőt haladéktalanul értesíteni.

A különélő szülők közti megállapodásnak a felügyeleti jogok közös gyakorlásán túlmenően kétféle tartalma lehet: a szülők megoszthatják egymás között a szülői felügyeleti jogokat és kötelezettségeket (természetesen nemcsak a törvény szerinti bontásban és kategóriák szerint, hanem egyes feladatokat is egymás között), vagy megállapodhatnak abban, hogy azokat teljes körűen csak az egyikük gyakorolja. A teljes körű joggyakorlás azt jelenti, hogy a szülők a gyermek sorsát érintő lényeges kérdésekben - főszabály szerint - továbbra is közösen döntenek, e kérdéseken kívül azonban a felügyeleti jogok és kötelezettségek csak az egyiküket illetik, illetve terheli. A szülői felügyeleti jogok „teljes körű gyakorlása” (egyes jogokat kizárólagosan, másokat a másik szülővel közösen gyakorol az erre feljogosított szülő) lép a „gyermek elhelyezése” fogalom helyébe.

A törvény szerint a bíróság a házassági vagy a szülői felügyelet rendezése iránti perben a szülőknek a közös szülői felügyeletre és ezzel összefüggésben a gyermek lakóhelyére irányuló egyezségét jóváhagyja vagy a felek közös kérelmére erről ítélettel határoz.

2. A szülői felügyelet gyakorlásának bírósági rendezése

A közös szülői felügyelet gyakorlása során - akár együttélő, akár különélő szülőkről van szó - egyes kérdésekben előfordulhatnak olyan viták, amelyeket hatósági úton kell rendezni. A hatályos Csjt. az ezzel kapcsolatos jogköröket megosztja a gyámhatóság és a bíróság között. Az elhatárolási ismérvek nem pontosak, ez több esetben hatásköri vitát eredményezett, amelyet a Legfelsőbb Bíróság az EBH2000. 319. sz. elvi határozatával igyekezett rendezni. A törvény a hatáskör megosztását emiatt sem, de elvi okokból sem tartja fenn. Azok a kérdések ugyanis, amelyeket a közösen gyakorolt szülői felügyelet körében tipikusan el kell dönteni (gyermek nevének meghatározása, megváltoztatása, iskolája, szülői házon kívüli, illetve külföldi tartózkodási helyének kijelölése) a családhoz közel lévő, gyors és gyermekvédelmi szempontú elbírálást igényelnek, amelyre a felektől távol lévő, lassúbb és nem a gyermekvédelemre specializált bírósági eljárás kevésbé alkalmas, mint a gyámhatósági. Mindezekre tekintettel a törvény az érintett körben a bírósági hatáskört megszünteti. Változatlanul fennmarad azonban a bírói hatáskör a szülői felügyeleti jogok általános jellegű (nem konkrét ügyre vonatkozó) korlátozását és megvonását illetően. A törvény fenntartja azt a rendelkezést, hogy a lelkiismereti és vallásszabadság körébe tartozó kérdésben a hatóság még a szülők vitája esetén sem dönthet.

Abban az esetben, ha a különélő szülők a szülői felügyelet közös gyakorlásában vagy az azzal kapcsolatos jogok és kötelezettségek gyakorlásában nem tudnak megállapodni, a szülői felügyelet rendezéséről a bíróság dönt. A bíróság kérelemre, vagy a gyermek érdekében hivatalból jár el (ez utóbbira a házassági perben a Pp. ad lehetőséget). A bíróság döntésének tartalma kétféle lehet: a szülői felügyeleti jog teljes körű gyakorlását az egyik szülőnek adja, vagy meghatározza, hogy egyes szülői felügyeleti jogokat és kötelezettségeket melyik szülő milyen módon gyakorol. Ez az eset körülményeinek a jelenleginél rugalmasabb mérlegelését, a felek életviszonyainak, igényeinek, lehetőségeinek fokozottabb figyelembevételét teszi lehetővé. A bíróság azonban - a szülők erre vonatkozó megállapodásának hiányában - közös szülői felügyeletet nem rendelhet el, mert az az együttműködésnek olyan fokát kívánja meg a szülőktől, amely csak a szülők egyetértése esetén valósítható meg. A bíróság döntésének elsődleges szempontja a gyermek elsődleges (mindenek felett álló) érdeke.

A bíróság döntésének jogkövetkezményeit a törvény akként rendezi, hogy megszünteti a „gyermek elhelyezés” kifejezést, mert ezt ebben a vonatkozásban egyetlen nyugat-európai jogrendszer és az Európa Tanács dokumentumai sem használják. A törvény szerint a bíróság a gyermek elhelyezése helyett a szülői felügyelet „teljes körű gyakorlására” jogosíthatja fel az egyik szülőt, aminek az a következménye, hogy a másik szülő a szülői felügyeleti jogokat nem gyakorolhatja, törvény alapján megilleti azonban - a bíróság eltérő rendelkezésének hiányában - a gyermek sorsát érintő lényeges kérdésében az együttdöntés joga.

3. A gyermekétől különélő szülő jogai és kötelezettségei

Régi igénynek tesz eleget a törvény, amikor egy külön pontban foglalva meghatározza a gyermekétől különélő, szülői felügyeleti jogától meg nem fosztott szülő jogait és kötelezettségeit. A törvény ennek keretében utal a mindkét szülőt érintő együttműködés kötelezettségére, a gyermeket nevelő szülő, illetve különélő szülő tájékoztatási kötelezettségére, valamint a szülői felügyelettel kapcsolatos lényeges kérdésekben az együttdöntés jogára.

Új rendelkezés, hogy a törvény mind a gyámhatósági, mind a bírósági eljárás során lehetőséget ad a közvetítői eljárás igénybe vételére, ami a gyermek érdekében hivatalból is elrendelhető. (A hatályos jog csupán a kapcsolattartás körében ismeri el az ún. gyermekvédelmi közvetítői eljárás lehetőségét.)

4. A kapcsolattartás

A kapcsolattartás anyagi jogi szabályaiban a törvény lényeges változást nem hoz, de a kapcsolattartás joga alóli kivételek körét pontosítja. A Csjt. 92. § (2) bekezdésében foglalt korlátozást annyival egészíti ki, hogy a különélő szülő kapcsolattartási joga abban az esetben is korlátozva van, ha a szülő a gyermeket nevelő másik szülőt bántalmazza. A hatályos szabályozás alapján ugyanis problematikus, hogy a bántalmazó szülő a bántalmazott szülőtől távol tartózkodni köteles, míg az ugyanabban a háztartásban gondozott gyermekével változatlanul tarthatja a kapcsolatot.

A törvény a kapcsolattartásra jogosultak körét átemeli a gyermekvédelmi jogszabályokból, valamint törvényi szintre emeli a kapcsolattartást akadályozó körülményekről való tájékoztatási kötelezettséget és az elmaradt kapcsolattartás pótlásának szabályait, a gyakorlatban előforduló vitás esetek alapján kiegészítve azokat a pótlás határidejére vonatkozó rendelkezéssel.

A törvény - tudatosan szakítva a jelenlegi kazuisztikus szabályozással - nem kívánja a kapcsolattartást valamennyi esetre irányadó kategóriákba szorítani. Ebben is, miként a családi viszonyokban másutt is, az életviszonyok sokféleségéből és a felelős szülői magatartásból indul ki. Ezért általános megfogalmazást ad a kapcsolattartás tartalmára, amelyben a különélő szülő és a gyermek között mindvégig a folyamatosságnak kell érvényesülnie. Ez biztosítja annak az alapvető gyermeki érdeknek a védelmét, hogy a gyermek a válással ne veszítse el egyik szülőjét sem.

A törvény a Legfelsőbb Bíróság által kimondott jogtételt általánosítva a kapcsolattartást akadályozó személy felelősségét állapítja meg a felróható magatartásával megakadályozott vagy meghiúsított kapcsolattartás elmaradásával okozott károkért, amelyekbe mind a feleslegesen felmerült kiadások (például utazási költség) mind az egyéb vagyoni és nem vagyoni jellegű károk megtérítésének kötelezettsége beletartozik.

XIX. Fejezet

A szülői felügyeleti jog szünetelése és megszűnése

1. A szülői felügyeleti jog szünetelése

A Csjt. a szülői felügyelet ipso iure megszűnésének eseteit nem sorolja fel, a szülői felügyelet megszüntetését pedig a szünetelést megelőzően szabályozza. A törvény a szabályokat logikusabb sorrendbe foglalja: előbb a szülői felügyelet szünetelésének, majd megszűnésének, végül megszüntetésének szabályai következnek, az első két téma közé illesztve a szünetelés egyik esetének: a családba fogadásnak a Gyvt.-ből átvett szabályait.

A törvény a Csjt.-hez képest a szülői felügyelet szünetelésének eseteit [Csjt. 91. § (1)-(3) bekezdései] részben szűkíti, részben bővíti. Szűkítést jelent a hatályos joghoz képest elsősorban az, hogy nem szünetel a szülői felügyeleti joga annak a szülőnek, akinek gyermeke a másik szülőnél van elhelyezve. A szülői felügyeleti jogok teljességének az egyik szülő általi gyakorlása a másik szülő szülői felügyeleti jogának a törvényben meghatározott (kivételesen a bíróság által elrendelt) korlátozásával jár, ezt azonban nem célszerű a „szünetelés” esetkörébe vonni, mert az a gyermek nevelésében nem akadályozott, arra az esetek többségében alkalmas, különélő szülőre nézve sérelmes is lehet.

További szűkítést jelent, hogy a cselekvőképesség korlátozottsága nem jelenti a 16. életévét betöltött kiskorú szülő gondozási és nevelési jogának illetve kötelezettségének szünetelését. A 18. életévüket be nem töltött, de házasságot nem kötött anyáktól és apáktól ugyanis nem indokolt megvonni azokat a szülői felügyeleti jogokat, amelyek teljesítésére koruknál fogva már - cselekvőképességük korlátozottsága ellenére - minden bizonnyal képesek.

A Csjt. 88. § (2) bekezdése a szülői felügyeleti jog megszüntetésének lehetőségét írja elő arra az esetre, ha a szülő életközösségben él a felügyelettől megfosztott másik szülővel és ezért alaposan lehet tartani attól, hogy a felügyeletet nem fogja a gyermek érdekében ellátni. A törvény - az utóbbi fordulatot elhagyva - az esetet a szülői felügyelet szünetelésének körébe vonja; következetesen viszi végig ugyanis azt az elvet, hogy a szülői felügyeleti jog bírói úton való megszüntetésének csak súlyosan felróható szülői magatartás esetén van helye, amelyről önmagában az említett együttélés miatt nem lehet beszélni.

Bővülnek a szünetelés esetei azzal az esetkörrel is, ha a gyámhatóság nyílt örökbefogadásnál a gyermeket az őt örökbefogadni szándékozó személy gondozásában elhelyezte.

2. A családbafogadás

A családbafogadás intézményét 1997 óta a gyermekek védelméről és a gyámügyi igazgatásról szóló 1997. évi XXXI. törvény (a továbbiakban: Gyvt.) szabályozza. A jogirodalomban azonban egységes az álláspont, hogy a családbafogadás a szülői gondoskodást pótolja, mégpedig a szülő akaratából, ezért a gyermekvédelmi gondoskodás intézmény rendszere helyett inkább a magánjogban van a helye. Ezért a törvény a családbafogadás anyagi jogi jellegű rendelkezéseit átemeli a Családjogi Könyvbe és annak engedélyezését, jogkövetkezményeit és megszűnésének eseteit a hatályos joggal egyezően szabályozza.

3. A szülői felügyeleti jog megszűnése, megszüntetése és visszaállítása

A Csjt. a szülői felügyelet bírói úton történő megszüntetésének szabályait tartalmazza, nem sorolja fel azonban azokat az eseteket, amikor a szülői felügyeleti jog a törvény értelmében szűnik meg. A törvény ezt a hiányt pótolja azzal, hogy a szülői felügyeleti jog megszűnésének azt a nyilvánvaló esetét, ha a gyermek meghal, nem említi, és a szülő halálának is csak azt az esetét rendezi, amikor az egyik szülő halála miatt a felügyeleti jognak a másik szülőre való átszállásáról kell dönteni.

A szülői felügyelet megszüntetésére a szülőnek a gyermek érdekét súlyosan sértő, felróható magatartása alapján kerülhet sor. Garanciális követelmény, hogy erről jogkövetkezményről csak bíróság dönthessen és annak eseteit a törvény pontosan és egyértelműen körülhatárolja. E célok érdekében a törvény nem változtat lényegesen a hatályos szabályok tartalmán, a megfogalmazást azonban - a félreérthető, felesleges ismétlések kiiktatásával - tömörebbé, a megszüntetés alkalmazhatóságát differenciáltabbá teszi. A szülői felügyelet megszüntetése az egyik gyermek tekintetében a többi gyermekre, illetve a később született gyermekre minden esetben a bíróság mérlegelésétől függően hat ki.

XIII. CÍM

A ROKONTARTÁS

XX. Fejezet

A rokontartás közös szabályai

1. A törvény a rokontartás közös szabályait - amelyek a Csjt.-ben elsősorban a távolabbi rokonok tartását (szülőtartást, testvértartást stb.) veszik alapul - úgy alakítja ki, hogy a gyermektartás több általánosítható rendelkezését (például a tartásdíj megállapításának módja, a kötelezettel szemben érvényesíthető tartási igények felső határa, a munkáltató felvilágosítás-adási kötelezettsége) e szabályok között helyezi el. Így a rokontartás közös szabályai valóban - már nemcsak az elnevezésben - közös szabályokká válnak. Ezzel a megoldással nemcsak a közös szabályok nagy része kerül közelebb a gyermektartás szabályozási igényeihez, hanem valamennyi, a Családjogi Könyv által szabályozott tartásnak lesz egy általános része, egy törzs, amelyhez a tartás különös eseteinek ágai: a kiskorú, a nagykorú gyermek tartása, a házastársi tartás és az élettársi tartás is csatlakoznak. Ennek előnye, hogy olyan általános fogalmak, amelyek minden tartásnál jelentkeznek (rászorultság, önhiba, teljesítőképesség, érdemtelenség), egységesen vagy egymásra tekintettel, a jogalkalmazó számára áttekinthetőbben szabályozhatók (egyértelműebben kifejezésre jut például, hogy az érdemtelenségnek melyek a közös és az eltérő feltételei az általános illetve a különös szabályok szerint).

A családjogi tartás cím tehát a rokontartás közös szabályaival indul, ezt követi a kiskorú gyermek, majd a továbbtanuló nagykorú gyermek tartása, mely utóbbira - a szükséges eltérésekkel - mind a közös szabályok, mind a kiskorú gyermek tartásának szabályai megfelelően irányadók. A fejezet a rokontartás közös szabályait a jelenleginél logikusabb szerkezetbe foglalja, azokat kibővíti, pontosítja és a mai kor igényeihez igazítja.

A rokontartás jogi előfeltételei körében a törvény keretjellegű meghatározást ad az érdemtelenségre, amelyben kifejezésre juttatja, hogy ha a nagykorú jogosult a rokoni kapcsolathoz fűződő erkölcsi elvárásokat súlyosan és egyoldalúan megsérti, méltánytalan lenne a kötelezettre nézve, hogy a jogosultnak ingyenesen tartást nyújtson. Abban, hogy kivel szemben áll fenn rokontartási kötelezettség és azt a rokonok, hozzátartozók közül ki, milyen sorrend szerint köteles nyújtani a törvény tartalmi változást nem jelent a Csjt. 61. § (1)-(3) bekezdéseihez képest. Ugyanakkor a törvény a hatályos joghoz képest pontosítást és kiegészítést tartalmaz a tartásra való jogosultság sorrendjében. Ennek megfelelően a törvény nyilvánvaló teszi azt a bírói gyakorlatban kimondott jogtételt, hogy a jogosultság sorrendjében a kiskorú gyermek minden más jogosultat megelőz, így a nagykorú gyermeket is, a gyermek pedig - mind a kiskorú mind a nagykorú jogosult - a házastársat, az elvált házastársat és a volt élettársat megelőzi.

A törvény általánosságban mondja ki a családjogi tartás körében a megállapodás elsődlegességét, ami - az utaló szabály alapján - a házastársi-, a gyermektartásra is irányadó (A kiskorú gyermek tartásáról való megállapodásra speciális szabályokat is rögzít).

2. A törvény a tartás mértéke tekintetében a jelenleginél bővebb, a bírói gyakorlatban kialakított elveken nyugvó szabályozást tartalmaz. Egyértelművé teszi, hogy a tartás mértékének megállapítása a konkrét esetben mindig mérlegelés eredménye: a bíróság azt a jogosult indokolt szükségleteinek és a kötelezett teljesítőképességének az egybevetésével határozza meg. A törvény itt - és a tartás különös esetei körében is - a mérték egyik meghatározó tényezőjének a jogosult indokolt szükségleteit tekinti (ugyanez érvényes a rokontartás közös szabályainak megfelelő alkalmazására utaló rendelkezés értelmében a házastársi és az élettársi tartásra is). A Csjt. a jogosult szükségleteit csupán a kiskorú gyermek tartásánál említi, ahol „tényleges” szükségletekről szól. Az „indokolt szükséglet” azonban jobban kifejezi azt a jogelvet, hogy a jogosult részére szükséges tartás nem jelent „szűkös tartást”, az nem azonosítható a létminimummal, hanem a jogosulti igények megfelelően egyéniesített, átlagos színvonalú kielégítését jelent.

A tartás szolgáltatásának módját illetően a törvény a hatályos jogtól eltérő rendelkezést tartalmaz. A Csjt. 66. § (3) bekezdése szerint elsősorban a kötelezett választ, hogy a tartást saját háztartásában természetben, vagy havonként pénzben szolgáltatja, a jogosult azonban kérheti a pénzbeni szolgáltatást, a bíróság pedig a felek körülményeinek figyelembevételével a tartás más módját is meghatározhatja. Eltérő rendelkezés a kiskorú gyermek tartásánál érvényesül [Csjt. 69/A. § (2) bek.]. A törvény az életszerűségnek és a gyakoriságnak megfelelően a tartás pénzbeni szolgáltatását teszi az első helyre azzal, hogy attól a törvény eltérően rendelkezhet. A pénzben szolgáltatott tartásra itt és máshol is a „tartásdíj” szót használja. A jogosult és a kötelezett természetszerűleg megállapodhatnak ettől eltérő teljesítési módban. Ha nem tudnak megállapodni, bármelyik fél kérheti, hogy a bíróság a tartás szolgáltatásának más módját (a kötelezett háztartásában, a jogosult háztartásában való tartást, egyes, főként gondozási szolgáltatások természetbeni nyújtását személyesen vagy megbízott útján tartásdíj-kiegészítés fizetése mellett, vagy akár meghatározott termény rendszeres rendelkezésre bocsátását) rendelje el, feltéve, hogy az a felek körülményeire tekintettel indokolt, és az ellen a másik fél nem tiltakozik.

A törvény a tartásdíj formáját illetően egységesíti a rokontartás és a gyermektartásdíj szabályait. Nincs ugyanis elvi alapja annak, hogy eltérő módszerrel állapítsa meg a bíróság a tartásdíjat attól függően, hogy kiskorú vagy nagykorú jogosultról van-e szó. Gyakoriságát tekintve, természetesen ezek a szabályok elsősorban a kiskorú gyermekek tartását érintik. A gyermektartásdíjat a Csjt. szerint a kötelezett jövedelméhez mérten

a) százalékos arányban,

b) határozott összegben,

c) határozott összegben

és bizonyos jövedelmek százalékában kell meghatározni.

Azt, hogy a tartásdíj alapjaként mely jövedelmeket kell figyelembe venni és azokból a tartásdíjat hogyan kell kiszámítani a Csjt. végrehajtásáról szóló jogszabály határozzák meg. Ennek kizárólag a tartásdíj százalékos megállapítása esetén van jelentősége, hiszen határozott összegben való marasztalás esetén a tartásdíjat a kötelezettnek - illetve a levonást teljesítő munkáltatójának - arra tekintet nélkül kell a jogosultnak megfizetnie, hogy a kifizetésre milyen jogcímen (a bérköltség terhére rendszeres személyes juttatásként, személyi jellegű egyéb kifizetésként stb.), milyen módon (költségtérítésként, üdülési hozzájárulásként vagy más kedvezményként), külföldön vagy belföldön kerül sor. Határozott összeg esetén a kifizetésnek csak az szab határt, hogy a kifizetés a kötelezett bizonyos jogcímeken elért jövedelmének meghatározott százalékát nem haladhatja meg.

3. A tartásdíj százalékos megállapítását az európai országok túlnyomó része nem ismeri és alkalmazása a magyar a bírói gyakorlatban az elmúlt tíz évet tekintve egyre jelentősebb nehézségeket okoz. A kötelezettek jövedelme sok esetben több forrásból származik, nagymértékben változó, a kötelezettek jelentős része nem alkalmazottként, hanem egyéni vagy társas vállalkozások tagjaként vagy a magángazdaságban olyan kifizetőtől jut hozzá járandóságaihoz, amely nem a Csjt. végrehajtásáról szóló jogszabályban meghatározott jövedelem kategóriák szerint fizet juttatásokat. A munkáltatóktól érkező számos megkeresés bizonyítja, hogy sok esetben vitás: mi tartozik és mi nem a százalékos marasztalás alapján igénybe vehető jövedelmek körébe, így például gondot okoz a külföldről és a belföldről származó jövedelmek elkülönítése. A munkáltatóknak készfizető kezesi felelősségükre tekintettel elemi érdeke, hogy pontosan tisztában legyenek végrehajtási kötelezettségeikkel. De problémát jelent a tartásdíj kifizetésénél a nettó jövedelem számítása. Mindezekre tekintettel a bíróságok gyermektartásdíj esetén is egyre kevésbé vannak abban a helyzetben, hogy százalékosan marasztaljanak, a százalékos marasztalás pedig a végrehajtásnál számos nehézséget okoz.

A fentiekkel szemben nem hagyható figyelmen kívül, hogy a százalékos marasztalás különösen olyan esetekben, amikor a tartásdíj fizetési kötelezettség előreláthatólag hosszabb időn keresztül áll fenn, a jogosult (elsősorban a kiskorú gyermek) érdekeit szolgálja: tartósan és kiszámíthatóan biztosítja a kötelezett jövedelmének növekedésével arányos tartásdíjat. A tartásdíj valamiféle automatikus emelkedésének biztosítására tehát szükség van. Ellenkező esetben nemcsak a jogosultak méltányos érdeke sérülne, hanem a tartásdíj felemelése iránti perek jelentős megszaporodásával kellene számolni.

A törvény az említetteket értékelve elveti a tartásdíj százalékos megállapításának lehetőségét, de a tartásdíj automatikus emelkedésére lehetőséget kíván biztosítani. Ezért kimondja, hogy a tartásdíjat határozott összegben kell megállapítani, de a bíróság, ha indokoltnak tartja, úgy rendelkezhet, hogy a tartásdíj évente indexálásra kerül: a Központi Statisztikai Hivatal által közzétett éves fogyasztói árindex mértékével a következő év első napjától - külön intézkedés nélkül - módosul. Az indexálás alapvető feltétele, hogy annak aránya hivatalosan, mindenki számára hozzáférhetően közzé legyen téve és az végrehajtható is legyen. A fogyasztói árindex emelkedése egyértelmű képet mutat arról, hogy a jogosult kiadásai, indokolt szükségletei növekednek.

XXI. Fejezet

A kiskorú gyermek tartása

A kiskorú gyermek tartását - gyakoriságának és jelentőségének megfelelően - a törvény külön fejezetben, speciális és az általánoshoz képest több kérdésben részletesebb szabályokkal rendezi. A törvény kifejezetten kimondja, hogy a szülőknek a kiskorú gyermekükkel szemben fennálló tartási kötelezettségére mögöttesen a rokontartás közös szabályai is irányadók.

A törvény vélelmet állít fel a kiskorú gyermeknek a tartásra való rászorultsága mellett. Ez a vélelem azonban megdönthető azzal, hogy a gyermek - személyes életkörülményei, jövedelmi viszonyai folytán - képes a saját eltartásáról egészben vagy részben gondoskodni, mivel a munkaképes, tanulmányokat nem folytató és munkát vállaló kiskorú tartására szüleit nem feltétel nélkül kellene kötelezni. A vélelem alkalmazásának lehetősége túlnyúlik a nagykorúság korhatárán. A középiskolai tanulmányokat folytató gyermekek egy jelentős része - részben a hétéves korban történő iskolakezdésre, részben az esetleges betegségre vagy az évismétlés lehetőségére tekintettel - ma nagykorúságának elérése időpontjában még nem fejezi be a középiskolát. Ezért indokolt, hogy őket a kiskorú gyermek tartására irányadó szabályok szerint illesse meg a tartás. Ezt a törvény úgy oldja meg, hogy kimondja: a rászorultság vélelme a gyermek nagykorúságának elérése után is - legfeljebb azonban a gyermek 20. életévének betöltéséig - érvényesül, ha középfokú iskolai tanulmányokat folytat. A rászorultság vélelme mellett a kiskorú gyermek tartásának speciális szabálya, hogy a kiskorúval szemben az érdemtelenség nem érvényesül, mert a tartásra érdemtelen csak nagykorú jogosult lehet. Ebből az is következik, hogy a 18. életévét betöltött, de 20. életéve alatt lévő, középfokú iskolai tanulmányokat folytató gyermek érdemtelenségének megállapítására már sor kerülhet; a belátási képességgel rendelkező nagykorútól ugyanis elvárható, hogy ne tanúsítson olyan, súlyosan felróható magatartást, amely miatt a kötelezettől a tartása nem várható el. A rászorultság vélelmének a 20. életévig való kiterjesztése tehát nem jelent „mentességet” a nagykorú számára az ilyen jellegű magatartások jogkövetkezményei alól. A törvény a Csjt.-hez képest pontosítja a szülő tartási kötelezettségére megfogalmazott rendelkezéseket is.

A gyermek természetbeni tartásának mértéke és módja nem igényli a részletesebb szabályozást. A gyermektartásdíj mértéke és megfizetésének módja azonban több vonatkozásban is szabályozásra szorul. A törvény a hatályos joggal egyezően rögzíti, hogy a gyermektartásdíj mértéke és megfizetésének módja tekintetében a szülők megegyezése irányadó és csak ennek hiányában dönt ezekben a kérdésekben a bíróság.

Új rendelkezés, hogy a rendelkezés törvényi szinten elismeri a szülők olyan tartalmú megállapodását, hogy a gyermekétől külön élő szülő a tartási kötelezettségének meghatározott vagyontárgy vagy pénzösszeg egyszeri juttatásával tesz eleget. A megállapodás érvényességét azonban a bírósági, illetve gyámhatósági jóváhagyás mellett annak az időszaknak a meghatározásához köti, amelynek tartamára a juttatás a tartást fedezi. Eddig ezt az esetkört csak a bírói gyakorlat kezelte. A bírói gyakorlat alapján merült fel az is, hogy mi történjék akkor, ha akár valamelyik fél, akár a gyermek körülményeiben olyan változás következik be, amely nem volt előre látható, és a gyermek rászorul arra, hogy különélő szülője a megállapodásban foglaltakon túlmenően is hozzájáruljon a tartásához (például váratlan súlyos betegség, a gondozó szülő önhibáján kívül elnehezült élethelyzete). A PK 106. állásfoglalás erről úgy rendelkezett, hogy „a bíróság a tartásra kötelezettet ilyen megállapodás esetén is kötelezheti a gyermek részére tartásdíj fizetésére, ha ez a gyermek megfelelő tartása érdekében szükséges”. Ez a túlzottan tág megfogalmazás azonban visszaélésekre adott lehetőséget a gyermeket gondozó szülők részéről, akik közül sokan a megállapodást követő néhány éven belül pert indítottak gyermektartásdíj iránt anélkül, hogy a részükre vagy a gyermek részére adott juttatás visszaszolgáltatását felajánlották volna. A törvény ezért a szülők megállapodásának megváltoztatását szűkebb keretek közé szorítja: azt egyoldalú kérelem alapján a bíróságnak akkor teszi lehetővé, ha a módosítás a körülmények ésszerűen előre nem látható változása miatt a gyermek érdekében vagy valamelyik fél súlyos érdeksérelmének elhárítása érdekében indokolt.

A gyermektartásdíj bírósági megállapítása körében a hatályos jog kisebb pontosításaira kerül sor. Így például a gyermektartásdíj megállapításánál figyelembeveendő körülmények felsorolásánál a hatályos rendelkezésekhez képest változás, hogy a gyermek „tényleges” szükségletei helyett a törvény e helyen is az „indokolt szükséglet” kifejezést használja, amelynek tartalmát külön is részletezi. Mellőzi a törvény annak, a gyakorlatban nehezen értelmezhető és megvalósítható rendelkezésnek a kimondását, hogy ha a szülők két vagy több gyermek eltartására kötelesek, a tartásdíjat úgy kell megállapítani, hogy egyik gyermek se kerüljön a másiknál kedvezőtlenebb helyzetbe, különösen, ha nem egy háztartásban nevelkednek [Csjt. 69/C. § (2) bek.]. A törvény nem tartja fenn a gyermektartásdíj szabályai között az apának a szülési költségek és a külön jogszabályban meghatározott időre szóló tartás megtérítésére vonatkozó kötelezettségét sem, mert az a családtámogatásról szóló törvény rendelkezései folytán meghaladottá vált.

XXII. Fejezet

A továbbtanuló nagykorú gyermek tartása

A továbbtanuló nagykorú gyermek tartásáról a Csjt. csupán egy rendelkezést tartalmaz: a 60. § (2) bekezdése kimondja, hogy „tartásra a munkaképes leszármazó is jogosult, ha erre szükséges tanulmányai folytatása céljából rászorul.” A tartási jogosultság és kötelezettség feltételeit részletesen a Legfelsőbb Bíróság többször módosított XXIX. számú Polgári Elvi Döntése és az ennek nyomán kialakult bírói gyakorlat rendezi. A törvény egyrészt a jogalkalmazás által kidolgozott, általánosítható jogtételeket emeli be a törvénybe, másrészt azokon túl is lép, annyiban, hogy a továbbtanuló gyermek tartását a kiskorú gyermek tartásához közelíti. Ezt az életszerű megoldást juttatja kifejezésre a nagykorú gyermek tartásának a kiskorú gyermek tartása utáni rendszerbeli elhelyezése, valamint az a rendelkezés is, amely a továbbtanuló. nagykorú gyermek tartására a rokontartás közös szabályai mellett mögöttesen a kiskorú gyermek tartására vonatkozó rendelkezéseket is alkalmazni rendeli.

A törvény választ keres a nagykorú gyermek tartásával kapcsolatban a jogalkalmazásban felmerült három fő kérdésre: mely tanulmányok minősülnek „szükségesnek” a tartási jogosultság szempontjából, milyen elvárások támaszthatók a nagykorú gyermekkel szemben a tanulmányok folytatásában, illetve a tartásra kötelezettel való kapcsolatában, valamint meddig (milyen életkorig) tarthat igényt a „gyermek” a tartásra.

A szükséges tanulmányokat a törvény a bírói gyakorlatból kiindulva határozza meg, figyelembe véve a felsőoktatás képzési rendszerében bekövetkezett változásokat. A tartási kötelezettség szempontjából annak van jelentősége, hogy a továbbtanuló gyermek mely tanulmányokkal szerez olyan képesítést, amely önálló életpályájának megkezdését - választott szakmájának, hivatásának megfelelően - lehetővé teszi. Ha a gyermek nem a felsőoktatásban folyó képzésben vesz részt, ilyennek minősül az életpályára előkészítő szakképzettség megszerzéséhez szükséges képzés, vagy tanfolyam. Amennyiben a gyermek felsőoktatási intézményben tanul, az egymásra épülő vagy egységes alap- és mesterképzés, illetve a felsőfokú szakképzés az, ami elengedhetetlenül szükséges lehet a választott pályán való elhelyezkedéshez. Az alap- vagy a mesterfokozatot követő szakirányú továbbképzés továbbá a doktori képzés viszont nem tekinthető olyan tanulmánynak, amelynek folytatása esetén a szülőtől - önkéntes vállalása hiányában - elvárható lenne a tartás. A törvény a bírói gyakorlatnak megfelelően a tanulmányok folyamatos végzését követeli meg.

A törvény alapvető követelményként írja elő, hogy a gyermeknek a szülőt a továbbtanulási szándékáról időben tájékoztatnia kell. Ezen kívül a tanulmányok folytatatásának minősége és a nagykorú gyermeknek a tartásra kötelezett szülővel szembeni magatartása tekintetében fogalmaz meg elvárásokat a törvény.

A tanulmányok folytatására a Csjt. semmiféle időbeli határt nem ad, és ilyen követelmény megfogalmazásától a bírói gyakorlat is következetesen elzárkózik. A törvény azonban - nem vitatva, hogy az esetek sokfélesége nem teszi lehetővé merev korlátok felállítását - a gyakorlat megfelelő orientálása érdekében két szűkítő rendelkezést szükségesnek tart. Az egyik annak általános kimondása, hogy a szükséges tanulmányokat „ésszerű időn belül” kell végezni, ami mind a megfelelő egyéniesítést mind az általános elvárhatóság megfelelő érvényesítését illetően rugalmas eszközt ad a bíró kezébe. A másik az a rendelkezés, hogy a szülő a 25. életévét betöltött gyermeke tartására csak rendkívül indokolt esetben kötelezhető (ilyen eset lehet, ha a tanulmányokból már csak rövid idő: egy félév, egy év van hátra, vagy a felsőfokú tanulmányok késői megkezdésének nyomós indoka volt). A tartáshoz való jog felső határaként a 25. életévnek a megjelölése összhangban áll az egyes gyermekvédelmi juttatásokra megállapított felső korhatárral.

A tartás mértéke és megfizetésének módja tekintetében a továbbtanuló nagykorú gyermekre is elsődlegesen a kiskorú gyermekre vonatkozó szabályok az irányadók, mégis azzal a különbséggel, hogy a tartásdíj mértékének megállapításánál a gyermeknek a tanulmányai folytatáshoz jogszabály által biztosított kedvezményeket és a szülők teherbíró képességét is figyelembe kell venni.

ÖTÖDIK RÉSZ

A GYÁMSÁG

XIV. CÍM

A GYÁMRENDELÉS

1. Magyarországon hagyományosan a gyámság az a jogintézmény, amely szülői felügyeletet gyakorló szülő hiányában a kiskorúak gondviselését, képviseletét, vagyonának kezelését a gyámhatóság által kirendelt gyám személyén keresztül biztosítja. Koruknál vagy helyzetüknél fogva a maguk ellátásra, saját ügyeik vitelére nem képes személyekről való gondoskodást és törvényes képviseletet biztosító intézmények: szülői felügyelet - gyámság - gondnokság hármasában a törvény a gyámságot a szülői felügyelethez kívánja közelíteni. A korábbi gyakorlattal szemben erősebb hangsúlyt kap a gyámnak a gyermek irányában fennálló gondozási és nevelési kötelezettsége, a gyermek részére a családi környezetben nevelkedés biztosítása.

Az új szabályozás tartalmilag sem tér el alapvetően a hatályos törvénytől. A legfontosabb változások lényege a következőkben foglalhatók össze: A törvény

- összhangot kíván teremteni a magánjogi szabályok és a gyermekvédelmi jogszabályok között oly módon, hogy a „hagyományos” gyámság és a gyermekvédelmi gyámság közös szabályait ez a rész tartalmazza, emellett az utóbbi fajta gyámságra több helyen speciális rendelkezéseket állapít meg;

- a „hagyományos” gyám mellett (aki továbbra is lehet nevezett gyám vagy rendelt gyám) a gyermekvédelmi gondoskodás alatt álló kiskorú gyámját gyermekvédelmi gyámként nevesíti, a hivatásos gyám kategóriát csak a gyermekvédelmi gyámság egyik fajtájaként tartja fenn, a közigazgatási szerv részéről a családban élő gyermek részére hivatásos gyám kirendelésének lehetőségét pedig megszünteti;

- következetesen végigviszi a szabályozásban azt az elvet, hogy a gyámság viselése nem állampolgári kötelezettség, gyámul tehát - szűk körű kivétellel - csak az rendelhető ki, aki azt vállalja, emellett a változás a gyám kiadásainak és költségeinek megtérítésére vonatkozó rendelkezések módosítását is indokolja;

- a szülői felügyeleti jogok és kötelezettségek szabályainak változására tekintettel a gyámság gyakorlásának a szabályait is módosítja (például a szülőnél megvalósított „enyhébb” vagyonkezelési szabályok nem minden esetben vonatkoznak a gyámra, a gyám - gyámolt kapcsolatában is előtérbe kerül az ítélőképessége birtokában lévő gyermek véleményének figyelembe vétele, ami egyébként már a gyámrendelésnél is megjelenik;

- a gyámság szabályozásában figyelemmel van a gondnokságnak a törvény Második Könyvében elhelyezett szabályaira, így különösen a gyám alkalmasságának, a többes gyámrendelésnek, az egyszerűsített számadás lehetőségének kérdéskörében.

2. A törvény - a szülői felügyeletnél követett megoldáshoz hasonlóan - kiemeli a részletrendelkezések közül annak meghatározását, hogy a gyámság milyen jogokkal és kötelezettségekkel jár, ezzel a jogintézménynek mintegy definícióját is adja. A felsorolás a Csjt. 101. § (1) bekezdéséhez képest (gondozás, vagyonkezelés, törvényes képviselet) - a tipikus esetekből kiindulva - a neveléssel bővül.

A törvény a kiskorú érdekében meghatározott személyek, illetve a hatóságok részére bejelentési kötelezettséget ír elő, ha gyám kirendelésének szükségességét észlelik. A törvény a gyermek közeli rokonai helyett a közeli hozzátartozókra bővíti ki a bejelentési kötelezettséget, sőt annyiban még tovább megy, hogy a kötelezettséget arra is kiterjeszti, akinek a háztartásában a gyermek él.

A törvény nevesítve felsorolja az egyes gyámsági formákat és a gyermekvédelmi gondoskodás alatt állók gyámságát gyermekvédelmi gyámságként nevesítve emeli ki a gyámság „hagyományos” fajtái közül.

A törvény a gyámság viselésének a feltételeiben a hatályos joghoz képest annyiban hoz változást, hogy a nagykorúság és a törvényben meghatározott kizáró ok hiánya mellett előírja a szubjektív és az objektív alkalmasságot, továbbá a tisztség vállalását

XV. CÍM

A GYÁMSÁG GYAKORLÁSA

A gyám kirendelésére a kiskorú gyermek személyes és vagyoni érdekeinek védelmében kerül sor. Ezért a gyámság gyakorlása során is alapvető elvárás, hogy a gyám tevékenységét a gyermek érdekeinek megfelelően lássa el. A gyermek érdeke - a szülői felügyelet általános szabályai között megfogalmazottak szerint - a gyermek megfelelő testi, szellemi és erkölcsi fejlődésének biztosítása. A szülői felügyeleti jogot pótló jogkört gyakorló gyámtól ugyanúgy elvárható, mint a szülőtől, hogy az ítélőképessége birtokában lévő gyermeket vonja be az őt érintő kérdések eldöntésébe, és hogy véleményét, amennyiben az a kiskorú gyermek érdekével nem ellentétes, tartsa tiszteletben. A hatályos Csjt. ezt a kötelezettséget a gyámra nem, hanem csak a gyámhatóságra nézve írja elő a 12. életévét betöltött gyámolttal kapcsolatban.

A gyámság - a törvény koncepciója szerint - közelebb áll a szülői felügyelethez, mint a gondnoksághoz. Ezért a törvény fenntartja azt a szabályt, hogy törvény eltérő rendelkezése hiányában a gyám jogaira és kötelezettségeire a szülői felügyeletet gyakorló szülő jogaira és kötelezettségeire vonatkozó rendelkezések megfelelően irányadók. A szülői felügyeletre vonatkozó szabályok változása miatt többirányú módosításra van szükség azoknak az intézkedéseknek, nyilatkozatoknak a körét illetően, amelyek megtételére a gyám nem jogosult. Így például a törvény átveszi a Gyvt. 87. § (2) bekezdésének rendelkezéseit, amelyek szerint a gyám nem adhat hozzájáruló nyilatkozatot a gyermek örökbefogadásához, továbbá hogy a gyermek családi jogállására és az ezzel kapcsolatos perindításra vonatkozó jognyilatkozatának érvényességéhez a gyámhatóság jóváhagyása szükséges.

Továbbra is lényeges különbség a szülő és a gyám jogi státusza között, hogy a gyám folyamatos gyámhatósági kontroll alatt működik. A gyermekvédelmi gondoskodás alatt álló gyermek gyámjának jogai és kötelezettségei azonban - mind a gondozás-nevelés, mind a törvényes képviselet és a vagyonkezelés terén - jelentősen eltérnek a „hagyományos” gyáméitól, mivel az előbbi tekintetében az állami kontroll nagyobb, a gyámi önállóság korlátozottabb.

A gyámnak a gyámhatósággal kapcsolatos kötelezettségei és a gyámhatóságnak a gyám intézkedéseit korlátozó jogosítványai a hatályos Csjt.-vel egyezően kerülnek rendezésre. A törvény azonban szűkíti azoknak a rokonoknak a körét, akiknek a kérelmére a gyámhatóság a gyám intézkedéseit megváltoztathatja; a jövőben ez a jog csak a gyermek közeli hozzátartozóit illeti meg. Megszünteti a gyám intézkedésével szemben a Csjt. 103. § (3) bekezdésében felsoroltak perindítási jogát a gyermek „megfelelőbb” elhelyezése iránt. Ennek következtében, a gyámhatóság intézkedésének hiányában a törvénynek a szülői felügyeletre vonatkozó rendelkezései értelmében csak a szülő és a gyámhatóság jogosult a gyermek elhelyezésének megváltoztatását kérni a bíróságtól.

XVI. CÍM

A GYÁMSÁGNAK ÉS A GYÁM TISZTSÉGÉNEK MEGSZŰNÉSE

A törvény felsorolja a gyámságnak, valamint a gyámi tisztség megszűnésének eseteit. A Csjt. 106. § (1) bekezdéséhez képest a változás az, hogy a gyámság megszűnésének azt a nyilvánvaló esetét, amikor a gyámság alatt álló meghal, a szöveg nem tartalmazza. A gyám tisztségének megszüntetése a gyámhatóságnak a gyámot felmentő vagy elmozdító határozatával következhet be. A felmentés és az elmozdítás jogi hatása lényegében egyező, közöttük az érdemi eltérés elsősorban az, hogy a gyám elmozdítására a gyámnak felróható okból kerül sor.

A gyám számadási kötelezettségéből eredő magánjogi jogvitákra vonatkozó speciális szabályokat a törvény változatlanul a gyámság körében helyezi el, ellentétben a gyámhatóság által alkalmazható intézkedésekkel, amelyeket továbbra is a gyermekvédelmi jogszabályokban kell nevesíteni, míg a gyám kártérítési felelősségét utaló szabály rendezi.

ÖTÖDIK KÖNYV

DOLOGI JOG

1. A Ptk. tulajdonjogi szabályai jelentős mértékben építettek a II. világháború előtti magánjogi törvénytervezetek és bírói gyakorlat eredményeire. Ennek ellenére a politikai és társadalmi rendszerváltozás hatásai erőteljesen érintették a Ptk.-nak a tulajdonjogi szabályait. A szükséges változások a Ptk.-t módosító különböző törvényekben és az alkotmánybírósági gyakorlat nyomán végbementek. Az így módosult és ma hatályos szabályozás a magyar magánjogi kodifikációs kísérletek eredményeire épít, tehát szerves fejlődés eredménye. A Ptk. mai tulajdonjogi szabályai jól illeszkednek abba a folyamatba, amely a Ptk. 1900-as tervezetétől kezdve egyre letisztultabb és a gyakorlatban jobban alkalmazható, a dologi jog sajátosságaihoz képest nyitott és rugalmas szövegtervezeteket eredményezett. A Ptk. ideológiai háttereként jelentkező tulajdoni szemlélet a szabályozás alapvető szerkezetét amúgy sem érintette, a szabályozás szintjén csupán néhány, időközben többségében már hatályon kívül helyezett rendelkezésben jelent meg. A Ptk. tulajdonjogra vonatkozó szabályozása a magánjog absztrakt természeténél fogva nem kötött a tulajdon elosztásának módjához, az a piacgazdaság rendszerében is alkalmazhatónak bizonyult.

Mindezeket figyelembe véve a törvény dologi jogi szabályainak megalkotása során nincs szükség átfogó, a szabályozás alapjait érintő reformra. A hatályos szabályoktól való eltérés elsősorban ott indokolt, ahol a bírói gyakorlat olyan megoldásokat és szempontokat fogadott el és alkalmazott, amelyek a jelenlegi társadalmi és gazdasági viszonyokkal összeegyeztethetetlenek (például a közös tulajdonra vonatkozó szabályok alkalmazásának egyes eseteiben). Változtat a törvény ott is, ahol a szabályozás további egyszerűsítésére van lehetőség, továbbá ott, ahol a forgalomban résztvevők érdekeinek védelme új szempontok szerinti szabályozást tett szükségessé (például a jogcímmel megerősített birtokvédelem megszüntetése az ingatlan-nyilvántartás közhitelességének erősítése érdekében, az ingatlan-nyilvántartásban bízó, jóhiszemű vevők védelmének biztosítása).

2. A dologi jogok - mindenekelőtt a tulajdonjog - egyik sajátossága egyébként is a hozzájuk kapcsolódó viszonylagos állandóság. A személyek többnyire azzal a céllal szerzik meg dolgoknak a tulajdonjogát, hogy ez a jogviszony tartósan fennmaradjon és jogutódjaikra is változatlan formában átszálljon. A dologi jog megszerzésével szándékolt vagy beállott jogváltozás nem zárul le azzal, hogy az arra irányuló jogügylet teljesedésbe megy, vagy a dologi jog megszerzésének alapjául szolgáló magatartás vagy állapot véget ér. A tulajdonjog olyan tartós jogviszony, amely nem ér véget a tulajdonos személyiségének megszűnésével, hanem a jogutódokra átszállva fennmarad. A tulajdonjog és a dologi jogok állandóságába vetett bizalom nemcsak gazdasági szempontból kiemelkedő jelentőségű, de az egyének szempontjából is, mert a tulajdonjog már nem tekinthető pusztán gazdasági tényezőnek. A tulajdon emberi jogi és alkotmányos védelme, továbbá ennek kapcsán az Európai Emberi Jogi Bíróság és az Alkotmánybíróság gyakorlatában leszűrődő elvek is jelzik, hogy a tulajdonjog gazdasági szerepe mellett absztrakt értelemben egyúttal az emberi minőség más vonatkozásainak jogi védelmében is központi szerepet játszik.

A dologi jogi szabályok kapcsán ezért különös jelentősége van annak, hogy a forgalmi szokásokban és a köztudatban elterjedt, a jogi forgalom számára már régóta ismert és alkalmazott szabályoktól csak különösen indokolt esetben térjen el a jogalkotó. A mélyreható változások a dologi jogi szabályozásban a gazdaság és a polgárok körében is nehezen megjósolható eredményekkel járhatnak, amelyet - ha egyébként a változástól számottevő pozitív eredmény nem várható - lehetőség szerint kerülni kell. A köztudatba átment és sok más jogszabály alapjául szolgáló, meggyökeresedett jogintézmények megváltoztatása, eltörlése vagy új jogintézmények bevezetése csak akkor lehet indokolt, ha ezt olyan alapvető gazdasági és társadalmi változások vagy tartós, megalapozott és széles körben jelentkező igények indokolják, amelyeket a jogalkotó más megoldásokkal kielégíteni nem tud. Egyes, a szabályozás egészét érintő választások (mint például a tulajdonjog tárgyainak a dolgokra korlátozása vagy vagyoni jogokra való kiterjesztése, az átruházás tradíciós vagy konszenzuális természete, az átadás jogi természetének meghatározása, a felülépítményi jog kodifikálásának kérdése vagy a ráépítés szabályai szerinti rendezés, az ingatlan-nyilvántartáshoz fűződő joghatások, a vagyonkezelés kodifikálása és a tulajdonjog megkettőzése) végeredményben egyenértékű szabályozáshoz vezetnek. A jog-összehasonlítás eredményei azt jelzik, hogy egyes jogrendszerekben követett megoldások nem tekinthetők magasabb rendűnek más, szintén működőképes megoldásoknál. Általában minden szabályozási megoldásnak vannak gyenge pontjai, amelyeket a jogalkotó vagy a gyakorlat kiegészítő megoldásokkal korrigál. Ezért a gyakorlatban megfelelően alkalmazhatónak bizonyult megoldások felcserélése más szabályozással - amíg a gyakorlat és a szabályozás a társadalmi és gazdasági viszonyok körében szükséges korrekciókat ki nem alakítja - szükségtelen jogbizonytalansághoz vezet, amelyet a jogrendszer stabilitása érdekében elkerülni érdemes.

3. A törvény (a Ptk. „Tulajdonjog” című Harmadik Részével szemben) „Dologi jog” című Könyvet tartalmaz, amely a tulajdonjog magánjogi szabályai mellett magában foglalja a korlátolt dologi jogok (idegen dologbeli jogok) normáit is. A Ptk. szerkezetéhez képest további változást jelent, hogy a törvény a zálogjogi szabályozást a Dologi jogi Könyvben, a korlátolt dologi jogok körében helyezi el, a használati jogok előtt, külön címben. Ezt a változtatást elsősorban az indokolja, hogy a zálogjog - többszöri reformon átesett - szabályozása ma már sokkal inkább dologi jogi jelleget ölt. A zálogjog kettős, dologi és kötelmi jogi jellegének elfogadása mellett a zálog szerepének átalakulása, a záloggal kapcsolatos szabályozási igények dologi természete a zálogjognak a Dologi jogi Könyv keretében való szabályozását teszik indokolttá.

4. A dologi jogi jogviszonyok abszolút szerkezetű jogviszonyok, így jogosultjukat rögzíti a törvény, akivel szemben mindenki más tartózkodásra, be nem avatkozásra, e jogoknak a törvény által megszabott határok közötti tiszteletben tartására kötelezett. Tárgyi jogként dologi jogot csak törvény hozhat létre (típuskényszer), és annak tartalmát is törvény határozza meg. A dologi jogi jogviszonyoknak a lényegadó sajátossága abszolút szerkezetük és vagyoni jellegük. Dologi jogi jogviszonyok közvetett tárgyai nemcsak dolgok lehetnek, hanem olyan forgalomképes vagyoni jogok is, amelyek természetével ez nem ellentétes, és amelyekre az egyes dologi jogok megfelelően és lényegi tartalommal értelmezhetőek.

A dologi jogok zártkörűségének elvén nyugvó, kógens normákból álló dologi jogi szabályozás szükségképpen merevebb, mint a szerződési szabadság paradigmájára épülő szerződési jogi szabályok rendszere. Erőteljesen jelentkezik ugyanakkor az igény arra, hogy a magánjog - így a dologi jogi szabályozás is - rugalmas, és az életviszonyok változásaihoz a joggyakorlatban adaptálható legyen. E rugalmasság biztosítása nélkül a kódex-jellegű szabályozás saját kudarcát hordozhatja magában. A törvény, annak érdekében, hogy a kódex dologi jogi normáinak rugalmasságát biztosítsa, törekszik a normák kellően absztrahált megfogalmazására. Ezért a törvény kevés fogalom-meghatározást alkalmaz, és ebben a körben a szabályozás építő elemeit képező fogalmakat is csak annyiban határozza meg, amennyiben az a dologi jogi szabályozás funkcionalitásának megőrzése, a szabályozás egyes elemei mögött meghúzódó jogpolitikai célok biztosítása és a jogalkalmazás számára való megfelelő támpontok nyújtása érdekében szükséges. A kódex életviszonyokhoz való adaptálhatósága, továbbá a jogalkalmazói jogfejlesztés szerepének biztosítása érdekében a dologi jogi szabályozásban is teret kapnak a nyitott normák.

A törvény kifejezett célja, hogy a kereskedelmi és a magánforgalom igényeinek és elvárásainak egyaránt megfelelő szabályozást nyújtson. Ennek a célnak elsősorban egy nyitott, a forgalomban résztvevők számára átmeneti formák kialakítását - a meghatározó jogpolitikai szempontok által megszabott határokon belül - a lehető legszélesebb körben lehetővé tevő szabályozás felelhet meg. A dologi jog és a kötelmi jog határán elhelyezkedő, a gyakorlatban kialakuló és intézményesülő, illetve részben már szabályozott megoldások, mint a bizomány, a vagyonkezelés vagy a szerződéses pozíció átruházása megfelelőbben szabályozhatók kötelmi jogi struktúraként, mint ahogy az a Ptk. esetében is történt.

A dologi jogi szabályozás a tulajdonjog és a korlátolt dologi jogok keletkezésére, változására, tartalmára és védelmére vonatkozó elveket és szabályokat határozza meg, azzal azonban, hogy korlátolt dologi jogok tárgyaként közvetlen és abszolút hatályú jogi uralom tárgya lehet nemcsak dolog, hanem a nem személyhez fűződő magánjogi vagyoni jogok egy része és a követelés is. A dologi jogok a jogosult számára kétirányú jogi uralmat biztosítanak. Egyrészt a dologi jog közvetett tárgyával kapcsolatban a jog tartalmának megfelelő módon való magatartásra hatalmazzák fel, biztosítva a jogosult számára a birtoklás, a használat és rendelkezés jogát (a dologi jog pozitív tartalma), másrészt pedig feljogosítják a jogosultat arra, hogy a jogának gyakorlásával szemben támasztott akadályokat maga elhárítsa (jogos önhatalom) vagy pedig annak elhárítása érdekében bírói utat vegyen igénybe. A dologi jog e negatív tartalma szerint a jogosultat megilleti az igény arra, hogy a jogának tartalmával ellentétes állapot megszüntetését és a dologi jogának megfelelő tényleges állapot előidézését vagy helyreállítását követelje.

5. A Ptk. által lefektetett dologi jogi szabályozás a dologi jogok keletkezésére, megszűnésére, tartalmára és védelmére vonatkozó elsődleges magánjogi normákat fogalmazza meg, ugyanakkor a dolgokra vonatkozó jogokat és azok korlátait egyre inkább befolyásolják közjogi szabályok is. Olyan helyzetekben, amikor a közjogi szabályozás a dologi jogok keletkezését, változását, tartalmát és védelmét közjogi engedélyezési, jóváhagyási feltételekhez köti, vagy a magánjogi dologi jogok gyakorlásának közjogi aktussal való korlátozási lehetőségét biztosítja, a dologi jogok magánjogi jellege háttérbe szorulhat, és közjogi privilégium formáját öltheti (például közérdekű használati jog). A dologi jogi szabályozás nem képzelhető el kizárólag a magánjog keretében, egyre erősebb a magánjogi szabályozás közjogi befolyásoltsága. A közjogi befolyás lehetséges megjelenési formáinak teljes körű szabályozása a törvény keretei között nem lehetséges, és a törvény nem szabhat korlátokat a közjogi szabályozás számára sem.

ELSŐ RÉSZ

A BIRTOK

I. CÍM

A BIRTOK ÉS A BIRTOKVÉDELEM

I. Fejezet

A birtok. A birtok megszerzése és elvesztése

A birtok fogalmának és jogi jelentőségének szabályozása a Magyar Általános Polgári Törvénykönyv 1900-as tervezetét követő kodifikációs kísérletekben a Ptk.-ig jelentős változásokon ment át, amelynek egyik fő jellemzője a szabályozás egyszerűsödése, a birtok és bírlalat, a közvetett és közvetlen birtok, illetve a fő- és albirtok közötti különbségtételnek a norma szintjén való megszűnése, a birtok fogalmának rugalmas kezelése és a birtok védelmi szerepének előtérbe kerülése. Ezzel egyidejűleg háttérbe szorult a birtoklásra irányuló szándék szerepe. A birtokot a Ptk. és a jelenlegi dologi jogi felfogás elsősorban tényleges állapotként határozza meg, amelynek jellemző, de nem feltétlen vonása a birtokos helyzetének harmadik személyek által való felismerhetősége. Ezt a tényleges dolog feletti uralmi helyzetet részesíti a polgári jogi szabályozás védelemben.

A törvény abból indul ki, hogy a birtok nem írható le önmagában a dolog feletti hatalom ténylegességével és a harmadik személyek felé megnyilvánuló külső hatásokkal. A birtok nem pusztán tényleges állapot, hanem alanyi jog, amelynek alapján a birtokos, mint jogosult uralmat gyakorolhat. A törvény továbbá abból indul ki, hogy a birtok fogalmának konkrétabb normatív meghatározása nem szükséges és nem is lehetséges, továbbá hogy a birtok fogalma jogilag csak annyiban releváns, amennyiben ahhoz a szabályozás joghatásokat fűz. A birtok fogalmának minden konkrétabb megfogalmazása azzal a veszéllyel jár, hogy a bíróság kezét köti meg a jogalkotó, és ezzel nehezíti annak a védett alanyi jogot biztosító pozíciónak az azonosítását, amely a birtok védelmi és átruházó hatását kiváltja. A birtokot ezért érdemes a szabályozás szintjén nyitott tényállásként megfogalmazni és a birtok fennállásának megállapítását a bíróságra hagyni. A főbirtokos és az albirtokos fogalmának a bevezetése elsősorban a szabályozás egyszerűsítését szolgálja azzal, hogy egyes szabályozott tényállások normatív meghatározását könnyíti.

A birtok megszerzése vagy a dolog feletti tényleges hatalom megszerzésével, vagy a dolog birtokának átruházásával történhet. A törvény a birtok eredeti - nem átruházással való - megszerzése esetének a dolog feletti hatalom tényleges megszerzését tekinti. Azt, hogy a tényleges hatalom megszerzése mikor következik be, az eset összes körülményei alapján, a közfelfogás szerint kell megítélni. Azoknak a helyzeteknek a pontos meghatározását, amikor a birtokos a birtokot másra átruházza, elsősorban a birtokátruházásnak egyes dologi jogok megszerzésében való szerepe teszi szükségessé.

II. Fejezet

A birtokvédelem

A birtokhoz fűződő egyik legjelentősebb joghatás a birtokvédelem iránti igény. A törvény a birtokvédelem három eszközét határozza meg: a jogos önhatalmat, a közigazgatási úton való igényérvényesítést és a birtokpert. A törvény a birtokvédelem alapjának a Ptk.-val egyezően közvetlenül a birtoklás tényét tekinti. A birtokos tehát nem tulajdonjoga, a dologra vonatkozó korlátolt dologi joga, szerződéses pozíciója stb. alapján részesül birtokvédelemben, hanem a birtoklás ténye alapján. Az önálló birtokvédelem elismerésének oka változatlanul a védelem módjának azonosságában van, a birtoklást megalapozó különböző jogcímektől függetlenül. A dologi jogi és a kötelmi jogi szabályok szerint birtoklásra jogosultak birtokvédelmére szolgáló eszközök ugyanazok. Elsősorban ez tette indokolttá a közös védelmi eszközök egységes szabályozását a Ptk.-ban, és ez indokolja a Ptk. megoldásának a törvényben történő fenntartását. Az egységes szabályozás további előnye kétségkívül az, hogy a kötelmi jogosult védelmét úgy oldja meg harmadik személyekkel szemben, hogy nem kell a kötelmi jogviszonyok relatív szerkezetéből adódó nehézségekkel számolni és a kötelmi jogosultnak a jogvédelem iránti jogcímét a jogellenes behatással szembeni védekezés érdekében külön alátámasztani.

A törvény - a hatályos joggal egyezően - a birtokvédelem három eszközét határozza meg: a jogos önhatalmat, a közigazgatási úton való igényérvényesítést és a birtokpert. Egyértelművé teszi ugyanakkor a törvény, hogy a birtokában sértett választhat: a jegyzőhöz vagy a bírósághoz fordul-e védelemért. A birtokháborítást követő egy éven belül sem lesz kötelező tehát a jegyzőtől kérni a védelmet; ha a sértett úgy dönt, közvetlenül a bíróságtól kérhet jogsegélyt. A bíróság mindenképpen a birtokláshoz való jogosultság alapján dönt.

II. CÍM

JOGALAP NÉLKÜLI BIRTOKLÁS

A jogalap nélküli birtoklás szabályai a birtoklásra jogosult számára biztosítják a dolog kiadása iránti igényt minden olyan esetben, amikor más személy a dolgot erre őt feljogosító jogcím hiányában tartja magánál. A dolgot a jogszerű birtokos e szabályok alapján nemcsak azoktól a személyektől követelheti vissza, akik a birtokot jogellenesen szerezték meg, hanem bárkitől, akinek a birtoklásra vele szemben jogalapja nincs. A jogalap nélküli birtoklót a dolog kiadása iránti kötelezettség csak a birtoklásra jogosulttal szemben terheli. Ez abból is következik, hogy a birtokvédelem harmadik személyekkel szemben a jogalap nélkül birtoklót is megilleti.

A törvény biztosítja a jogalap nélküli birtokló számára a dolog visszatartásának jogát az általa a jogalap nélküli birtoklás szabályai szerint követelhető kiadásainak megtérítéséig. Ezek a kiadások a birtokos érdekét is szolgálták, mert a dolog megóvását eredményezték. Ezért e megtérítési és ennek biztosítására a visszatartási jog akkor is megilleti a jogalap nélkül birtoklót, ha rosszhiszemű birtokosnak minősül. Nem volna azonban indokolt kiterjeszteni a visszatartási jogot arra az esetre, ha a jogalap nélküli birtokos a dolgot bűncselekménnyel vagy egyébként erőszakos vagy alattomos úton szerezte meg. A jog az ilyen magatartást ugyanis semmilyen módon nem kívánja védelemben részesíteni.

A törvény alapján a jogalap nélküli birtokosra a felelős őrzésre vonatkozó szabályok funkcióját részben átvevő megbízás nélküli ügyvitel szabályai vonatkoznak, amiből - további tényállási elemek megvalósulása esetén fakadhat a jogalap nélküli birtokos őrzési kötelezettsége is.

MÁSODIK RÉSZ

A TULAJDONJOG

III. CÍM

A TULAJDONJOG ÁLTALÁNOS SZABÁLYAI

III. Fejezet

A tulajdonjog általában

A törvény abból indul ki, hogy a magántulajdon jogrendünk egyik alappillére. A törvény ezért a tulajdonjog fogalmának és alapvető tartalmának meghatározásával is kifejezésre juttatja, hogy a tulajdonjog a tulajdon tárgya feletti elvben legteljesebb jogi hatalmat jelenti. Ez a jogi hatalom ugyanakkor nem korlátlan, mert a tulajdonjogban foglalt részjogosítványokat részben törvény, részben mások jogai korlátozzák, továbbá a tulajdonjognak kötelezettséget keletkeztető hatása is lehet. A tulajdonjog lehetséges korlátozásai sokrétűek, és a társadalmi viszonyok változásával módosulhatnak: a tulajdonjognak újabb kötöttségei jöhetnek létre és nyerhetnek elismerést, és e kötöttségek meg is szűnhetnek. A tulajdonjog korlátozásai olyan sokfélék, és oly mértékben vannak kitéve a változásnak, hogy azokat a törvényben felsorolni nem lehetséges. A törvény ugyanakkor, kiemelve és megerősítve a tulajdonjog jelentőségét és súlyát, kimondja, hogy a tulajdonjogban foglalt részjogosítványok gyakorlását csak mások jogai, továbbá törvényi rendelkezések korlátozhatják. A tulajdonjogban foglalt részjogosítványok kimerítő felsorolása nem lehetséges. A törvény, egyezően a Ptk. rendelkezéseivel, ezek közül csak a legfontosabb részjogosítványokat, a rendelkezés, a birtoklás, a használat, a hasznosítás, továbbá mások behatása kizárásának jogát emeli ki és szabályozza részletesen.

IV. Fejezet

A tulajdonjog tárgyai

1. A jelenlegi szabályozás a tulajdonjog tárgyainak meghatározása során abból indul ki, hogy azok birtokba vehető dolgok lehetnek, továbbá olyan javak, amelyekre - ha nem is felelnek meg teljes egészében a birtokba vehetőség kritériumának - a Ptk. lényegében maga is kiterjeszti a dolog fogalmát. A törvény nem változtat a dolog fogalmán: a birtokba vehető testi tárgy minősül dolognak. A hatályos joggal egyezik az a szabály is, amely szerint a dologra vonatkozó szabályokat megfelelően alkalmazni kell a pénzre, az értékpapírokra és a dolog módjára hasznosítható természeti erőkre is. A törvény - szintén a hatályos szabályozással egyezően - abból indul ki, hogy a tulajdoni tárggyá való minősítés középpontjában a forgalomképesség (ideértve a korlátolt dologi jogokkal való terhelést is) és az átruházás módja állnak. Arra minden jogrendszer magánjogának választ kell adnia, hogy a vagyoni javak - ideértve a dolgok mellett a vagyoni jogokat is - forgalomképesek-e és átruházásuk miként történhet. Az alanyi jogok forgalomképessége elsősorban tartalmuktól függ, amelyet viszont az alanyi jogot biztosító jogi norma tartalma határoz meg. Ebben a körben tehát az egyes jogok tartalmának és forgalomképességének során a jogalkotó, továbbá a bírói gyakorlat, a bírói mérlegelés és minősítés szerepe nem váltható ki a törvényben adott definícióval. A törvény is tekintettel van arra, hogy a forgalomképes jogok a jogalanyok vagyonának részét képezik, azonban annak meghatározása, hogy az alanyi jog forgalomképes-e, általános szabállyal nem lehetséges. Az alanyi jogok tartalma nagyon sokféle lehet, és nem vonatkoztatható el az alanyi jogot létrehozó jogi norma (a tárgyi jog) által meghatározott tartalomtól. Ezért a törvény tulajdoni tárggyá az alanyi jogokat nem teszi. A törvény is abból indul ki, hogy a személyek vagyonát nemcsak dolgok, hanem forgalomképes vagyoni jogok és követelések is képezik. Az alanyi jogok forgalomképessége és annak terjedelme az azt létrehozó tárgyi jog által meghatározott, míg a követelések és a szerződési pozíciók forgalomképességét és átruházásának módját a törvény kötelmi jogi szabályai és speciális jogszabályok biztosítják és határozzák meg abban a terjedelemben, amennyiben ez szükséges és indokolt.

2. Az állatokra vonatkozó speciális szabály elsősorban az európai közösségi szintű jogharmonizációs célt szolgáló, az állatok védelméről és kíméletéről szóló 1998. évi XXVIII. törvény rendelkezésein alapszik. Az állatoknak a dolog fogalmi köréből való kivétele részben morális értékelést közvetít, részben pedig olyan tendenciákkal kívánja megteremteni az összhangot, amelyek más jogterületeken is egyes állatoknak a dolog fogalmi köréből való kiemelése mellett hatnak (például az állatkínzás büntetőjogi megítélésének kérdése).

3. Az alkotórészi és tartozéki kapcsolat meghatározása a hatályos szabályozástól nem mutat eltérést, az alkotórész fogalmát a törvény is elsősorban funkcionális jellegűnek tekinti. A dolog és alkotórésze közötti tartós kapcsolat nemcsak fizikai kapcsolódás lehet, hanem a dolgok rendeltetésének egymásra utaltságában is jelentkezhet, vagy éppen ellenkezőleg, a fizikailag tartós kapcsolat sem alapozza meg az alkotórészi minőséget, ha a fizikailag tartós egyesítés az ideiglenesség szándékával, vagy a dolgon másnak fennálló korlátolt dologi jogának gyakorlása végett történt. Ugyanez vonatkozik a használhatóság vagy az érték csökkenésére is. Mindezen szempontok alapján, azok adott konkrét esetben való mérlegelésével kell a bírói gyakorlatnak egyes esetekben az alkotórészi minőséget megítélnie. Az alkotórész tulajdonjoga a fődolog tulajdonjogától nem válhat el. Ebből következik az is, hogy fődolog és alkotórész külön nem ruházható át és nem terhelhető meg, fődolog és alkotórésze nem képezhetik külön dologi jogok tárgyát.

4. Az ingatlantulajdon kapcsán annak meghatározása, hogy az ingatlan földfelszíne alatti rétegek, illetve az ingatlan feletti légi tér mennyiben tartoznak hozzá az ingatlan tulajdonához, és hol kezdődik a felszín alatt a tulajdonjoggal nem védett rész, illetve a felszín felett a jelenlegi szabályok szerint is az államot illető „ország feletti légtér”, a kódex szintjén merev határok rögzítésével nem szükséges. A mereven meghatározott határ könnyen vezetne a tulajdonjog szükségtelen és elfogadhatatlan korlátozásához, a korlátlan kiterjesztés pedig indokolatlanul korlátozná mások mozgásterét, és a tulajdonos számára olyan jogokat biztosítana, amelyek gyakorlásához érdeke nem fűződik. Ezért az ingatlanon fennálló tulajdon terjedelmének a meghatározására a törvény olyan rugalmas szabályt vezet be, amely az érintettek valós érdekeinek a figyelembe vételét a társadalmilag indokolt mértékben biztosítja.

Az épület és föld tulajdonjogának szétválása bizonyos helyzetekben szükségszerű - és jogpolitikai szempontból is indokolt - megoldás lehet. A földhasználat a joggyakorlatból leszűrhető tapasztalatok szerint egyre nagyobb jelentőséghez jut. A törvény abból indul ki, hogy a II. világháború előtti magánjogunkban ismert építményi jog visszaállítása nem indokolt: egyrészt az épület tulajdonosának érdekeit a tulajdonjogi pozíció jobban védi, másrészt, ha idegen földön kerül sor épület emelésére, az ezzel kapcsolatos problémákat nem oldja meg jobban az építményi jog sem. Hatályos jogunkban is elfogadott, hogy abban az esetben, ha valaki idegen földre épít, a földtulajdonossal kötött megállapodás alapján megszerezheti az épület tulajdonjogát, akár az építkezést megelőzően, akár azt követően kötött megállapodás alapján. Ezen a törvény sem változtat, ugyanakkor nem köti a föld és az épület elváló tulajdonjogának keletkezését eredményező megállapodás megkötésének lehetőségét az építkezéshez.

Épület és föld elváló tulajdonjoga esetén az épület tulajdonosát a törvény erejénél fogva illeti meg az épület használatához szükséges mértékben a földön használati jog. A törvény széles körben teszi lehetővé, hogy az építkező és a földtulajdonos megállapodjanak az épület és a föld elváló tulajdonjogában, sőt megengedi azt is, hogy az egész ingatlan tulajdonosa rendelkezzen úgy, hogy a földet és a rajta álló épületet önálló ingatlanokként jegyezzék be az ingatlan-nyilvántartásba.

IV. CÍM

A TULAJDONJOG TARTALMA ÉS VÉDELME

V. Fejezet

A birtokláshoz való jog

A törvény - a hagyományos, a Ptk.-ban is alkalmazott módon - a birtoklás, a használat és a hasznok szedése, valamint a rendelkezés jogában határozza meg a tulajdonjog kiemelhető részjogosítványait és ezzel a tulajdonjog tartalmát.

A birtoklás joga a tulajdonjog fontos részjogosítványa. A tulajdonos birtokláshoz és birtokvédelemhez való jogának tartalmára és gyakorlására nézve a törvény birtokra és birtokvédelemre vonatkozó szabályai alkalmazandók. A törvény - a Ptk. rendelkezéseivel egyező módon - a birtokláshoz és birtokvédelemhez való jogot rögzíti. A tulajdonost a tulajdon védelme körében, a tulajdonjogból fakadó igényként a birtokvédelem joga akkor is megilleti, ha maga nem minősül birtokosnak. Azt, hogy a tulajdonost a birtokossal szemben megilleti-e birtokvédelem, az dönti el, hogy a birtokosnak a tulajdonossal szemben van-e olyan jogcíme, amely őt a birtoklásra a tulajdonossal szemben feljogosítja. Ez a tulajdonos és a birtokos között fennálló jogviszony kérdése, amely a birtokvédelem körében kerül szabályozásra.

VI. Fejezet

A használat és a hasznok szedésének joga

A törvény - a Ptk. szabályozását követve - a használat és a hasznok szedésére irányuló jog pozitív oldalát emeli ki. Nyilvánvaló azonban, hogy a tulajdonosnak nemcsak jogai vannak, hanem kötelezettségek is terhelik őt. E kötelezettségek sokrétűek, és különböző jogszabályokban meghatározottak. A törvény általános szintű kötelezettségként fogalmazza meg a dologgal járó terhek viselésének kötelezettségét és a kárveszély viselésének főszabályát. A dologgal járó terheket akkor kell a tulajdonosnak viselnie, ha azokat jogszabály nem hárítja másra. A kárveszély viselésének a tulajdonosra való terhelése főszabály, amely alól maga a törvény is állapít meg kivételeket a szerződési jogban. A használati joggal együtt járó kötelezettségek a használat tulajdonjogi részjogosítványának negatív elemét képezik. A törvény a használati és haszonszedési jogok gyakorlásának általános korlátjakét megtiltja mások szükségtelen zavarását és a másokat megillető jogok gyakorlásának veszélyeztetését. Ez a tilalom a jogok gyakorlására és a kötelezettségek teljesítésére előírt általános szabály konkretizálása. A használati jog gyakorlásának általános magánjogi korlátja - mint ahogy a különös szabályokban meghatározott korlátok is - a használati jog tartalmát képezik, ezért a használat jogának mindenkori jogosultját terhelik. Így ha a tulajdonos a használat jogát másnak átengedi, e kötelezettségek is a használati jogosultját fogják terhelni. A tradicionális szomszédjogok ma sem vesztették el ugyan gyakorlati jelentőségüket, de többségük külön jogszabályban megfelelően rendezhető. Ezért közülük a törvény csak a földtámasz jogát és a szomszédos telek - kártalanítás ellenében történő - ideiglenes igénybevételének eseteit határozza meg.

VII. Fejezet

A rendelkezési jog

A tulajdonjog a legteljesebb dologi jog. A tulajdonos tulajdonjoga gyakorlásának törvényi és mások jogai által megszabott korlátai között a tulajdonában lévő dologgal szabadon rendelkezik. A tulajdonjog gyakorlása olyan sokféle módon történhet, amely lehetetlenné és szükségtelenné teszi azok teljes felsorolását. A törvény a rendelkezési jog szabályai közül a legjelentősebbeket emeli ki, így a birtoklás, a használat, a haszonszedés átengedését, a dolog biztosítékul adását vagy más módon való megterhelését, továbbá az átruházáshoz és a tulajdonjoggal való felhagyáshoz való jogot. Az ingatlan tulajdonjogával való felhagyás kizártsága elsősorban az ingatlan-nyilvántartás tényéből és sajátosságaiból fakadó szabály, amely a telekkönyvezett ingatlanok vonatkozásában a II. világháború előtti magánjogunkban alakult ki, a Ptk. is fenntartotta, és amelynek változatlan fenntartása a törvény szerint továbbra is indokolt.

A rendelkezési jog korlátozása a dologra vonatkozó elidegenítési és terhelési tilalomban, vételi, visszavásárlási vagy elővásárlási jogban, kisajátítási jogban vagy a dolog forgalomképtelenné minősítésében nyilvánulhat meg. A szerződéssel alapított elidegenítési és terhelési tilalom a jelenlegi gazdasági és társadalmi viszonyok között is jelentősen javítja a hitelezők pozícióját, még akkor is, ha az jóhiszemű és ellenérték fejében szerző harmadik személyek jogszerzését a hatályos szabályokhoz hasonlóan nem érinti. A végrehajtási szabályok alapján a szerződéses elidegenítési és terhelési tilalom nem gyengíti a hitelezők pozícióját, ezért a korlátozásnak a II. világháború előtti magánjogban kialakult szempontjai mai viszonyok között nem döntőek. A hitelezőknek nyomós érdekük fűződhet ahhoz, hogy a biztosíték tárgyát az adós ne idegeníthesse el, mert például fizetésképtelen személy részére való értékesítés esetén a kölcsön biztosítására kikötött jogot a hitelezők a végrehajtás során „elveszthetik.” Mindeközben a kötelezettség vállalása önmagában nem lehetetleníti el az adós helyzetét. Ez felel meg egyébként a Ptk. szerződési jogi szabályozását átható szerződési szabadság elvének is. Abban az esetben, ha az elidegenítési és terhelési tilalom szerződéses alapítása a kötelezett vagy a többi hitelező érdekét a jogrend számára elfogadhatatlan mértékben sérti, a szerződés semmissége a szerződési jogi szabályok (például az uzsorás vagy a nyilvánvalóan jóerkölcsbe ütköző szerződések érvénytelenségét kimondó rendelkezések) alapján megállapítható.

VIII. Fejezet

A tulajdonjog védelme

A tulajdonjog tartalmát képezik azok a tulajdonost megillető jogok, amelyek tulajdonjogának védelmét biztosítják, azaz amelyek érvényesítésével a tulajdonos minden jogellenes, más személytől származó behatást kizárhat (ezek a tulajdonjogviszony abszolút szerkezetű jellegét jelentik és biztosítják) és a rendelkezése alól kikerült dolgot visszakövetelheti. A törvény a tulajdonjog védelmének általános rendelkezéseit tartalmazza. Ez nem zárja ki azt, hogy a tulajdonjog védelme érdekében a szabályozás a tulajdonos számára tulajdonának védelméhez további különös, más jogszabályokban, akár más jogágakba tartozó normákban megfogalmazott eszközöket is biztosítson. A törvény a hatályos joggal megegyezően továbbra is változatlanul fenntartja a tulajdoni igények elévülésének kizártságára vonatkozó szabályt, amely a tulajdonjog védelmének egyik alappillére. A tulajdonvédelemnek a tulajdonos részére biztosított általános eszközei: a birtokvédelmi szabályok szerinti jogos önhatalom, a tulajdoni kereset (rei vindicatio), a jogellenes beavatkozás megszüntetése iránti kereset (actio negatoria) és az igényper, amelynek segítségével a tulajdonos a más adóssal szemben vezetett végrehajtási eljárásban követelheti a dolog végrehajtás alóli feloldását és a részére való kiadását. A birtokvédelmi igények a tulajdonost mint főbirtokost a birtokvédelem körében önálló igényként illetik meg. A tulajdoni kereset elévülésének lehetősége azzal a következménnyel járna, hogy a tulajdonos a dolgot az elévülési időn túl birtoklótól nem követelhetné vissza, miközben, ha az elbirtoklás feltételei hiányoznak (például mert a birtokló a dolgot bűncselekménnyel szerezte, vagy mert az elbirtoklási idő még nem telt el), a birtokló sem válhat tulajdonossá. Ez a helyzet nem kívánatos, és ennek előállását az elévülés kizártsága kiküszöböli.

V. CÍM

A TULAJDONJOG MEGSZERZÉSE

IX. Fejezet

Tulajdonszerzés átruházással

A törvény fenntartja a Ptk. megoldását: a tulajdon átruházása jogcímes-tradíciós rendszeren alapszik, amely a tulajdon átszállásához a jogcímen felül ingóknál a dolog átadását (a birtokátruházást), ingatlanok esetében pedig az ingatlan-nyilvántartási bejegyzést is megköveteli. Az átadás jogi természete magánjogi törvénytervezeteinkben ügyleti természetű volt. A Ptk. szabályaiból ez a különbségtétel nem olvasható ki. A bírói gyakorlat emiatti ellentmondásait a Legfelsőbb Bíróság 1/2000. sz. jogegységi határozata oldotta fel. Feltétlenül szükséges volt ezért, hogy a törvény a kétségeket eloszlatva foglaljon állást ebben a kérdésben. A törvény az átadást jogügyleti természetűnek tekinti, amelyet a birtokátruházás meghatározásánál juttat egyértelműen kifejezésre. A törvény a birtokátruházás lehetséges módjait (amelyek közül egyik lehetőség az átadás) nem a tulajdon, hanem a birtok szabályainál határozza meg. Ez a megoldás látszott helyesnek egyrészt azért, mert a birtokátruházásnak nemcsak a tulajdon átruházása, hanem más dologi jogok (ingó dolgon szerződéssel alapított haszonélvezet, kézizálog) alapítása során is szerepet játszik, másrészt pedig azért, mert a birtokátszállásnak a nem tulajdonátruházó szerződések (például a használati kötelmek) teljesítésénél is jogi hatása van. Ingatlanok esetében a dologi jogi jogosultság ügyleti természetű keletkezése és változása nem a birtokállapot változásához, hanem ingatlan-nyilvántartási bejegyzéshez kötött. Itt az átadás jogi tényének a jogváltozás ingatlan-nyilvántartásba történő bejegyzéséhez szükséges bejegyzési engedély kiadása feleltethető meg. A bejegyzés feltételeit a törvény az ingatlan-nyilvántartási szabályok között határozza meg.

X. Fejezet

Tulajdonszerzés hatósági határozattal és hatósági árverés útján

A hatósági határozattal és hatósági árverésen való tulajdonszerzés a tulajdonjog megszerzésének eredeti módja. Aki árverésen vásárol, vagy hatósági határozattal szerzi meg valamely dolog tulajdonjogát, hatóság közreműködésével, eredeti jogcímen szerez. Ezt részben forgalomvédelmi szempontok támasztják alá, részben pedig - hatósági határozattal való szerzés esetén - az indokolja, hogy a szabályozás igyekszik kerülni azt, hogy a dologra vonatkozó korábbi tulajdonjog vizsgálata a tulajdonszerzésre vonatkozó hatósági határozat közvetett felülvizsgálatát jelenthesse. Az árverési vevő és a hatósági határozattal juttatásban részesülő jogszerzése mellett egyébként is fontos jogpolitikai indokok szólnak, amelyek a hatályos szabályozás változatlan formában való fenntartását indokolják. A hatósági határozattal vagy hatósági árveréssel való szerzés esetén a szerző akkor minősül jóhiszeműnek, ha harmadik személynek a dolgon fennálló tulajdonjogáról - vagy a dolgot terhelő jogáról - nem tudott és nem is kellett tudnia. Önmagában az arról való tudomás, hogy harmadik személy a dologra tulajdoni igényt támaszt, még nem teszi a szerzőt rosszhiszeművé, ha egyébként az igény megalapozottságáról nem tud és nem is kellene tudnia. A jóhiszemű szerzés védelme arra az esetre is kiterjed, ha utólag a hatósági árverést megalapozó vagy a hatósági árverés elrendeléséről szóló döntést vagy az árverést utólag megsemmisítik. A megsemmisítés a jóhiszemű árverési vevő által megszerzett tulajdonjogot nem érinti.

XI. Fejezet

A kisajátítás

A kisajátítás szabályozása akkor felel meg az Alaptörvény és az Európai Emberi Jogi Egyezmény követelményeinek, ha a szabályozása áttekinthető és egyértelmű, továbbá ha a kisajátítás fejében járó kártalanítás azonnali, feltétlen és teljes. Ezeket a követelményeket a szabályozás akkor elégíti ki, ha biztosítja, hogy a kisajátítás folytán tulajdonát elvesztő fél olyan helyzetbe jusson, mintha tulajdonát nem vesztette volna el. Ez az eredmény pénzben nyújtott kompenzációval akkor érhető el, ha a tulajdonától megfosztott fél megkapja az ingatlanának forgalmi értékét, kártalanítást kap a visszamaradó ingatlanában a kisajátítás folytán keletkezett értékcsökkenésért, és ha a kártalanítás kiterjed a kisajátítás következtében elszenvedett egyéb károkra is, amennyiben azok a kisajátítás természetes és közvetlen következményeként merültek fel. Tekintettel arra, hogy a kisajátítás a tulajdonos részéről az ingatlan tulajdonjogának elvesztésével jár, és a kisajátítás folytán tulajdont szerző tehermentes tulajdonszerzését jelenti, mindazon személyeket érinti, akiknek az ingatlanon valamely joga áll fenn. A kisajátításra vonatkozó szabályozás elsődleges célja, hogy megfelelő egyensúlyt biztosítson a tulajdonosnak a tulajdona védelméhez fűződő érdekei és a kisajátítást megalapozó közérdek érvényesülése között. A kisajátítás és a kisajátítási eljárás részletes szabályait külön törvény állapítja meg.

XII. Fejezet

Az elbirtoklás

Az elbirtoklás alapvető szabályainak a megváltoztatása a jelenlegi szabályokhoz képest nem indokolt. Az elbirtoklás a tulajdonjog megszerzésének eredeti módja. Elsősorban azon a megfontoláson alapszik, hogy aki tulajdonjogával hosszabb ideig nem él, a tényleges birtokossal szemben kevésbé érdemel jogvédelmet, egyrészt mert közömbössége arra utal, hogy ő a dolgot hasznosítani nem kívánja, másrészt pedig hosszú idő elteltével a tulajdonjog bizonyítása nehéz, megnyugtató eredményre többnyire nem vezet, és a tulajdon, valamint a jogalap nélküli birtok huzamos ideig való fennállása által keltett látszat eltérése bizonytalan helyzetet eredményez a forgalomban. Az elbirtoklás a javak hatékony hasznosítását segíti elő azzal, hogy annak, aki azt huzamosabb ideig hasznosítja, és abba így feltehetőleg be is fektet, a jogcímet a tulajdonjog megszerzésével biztosítja. Ezzel a személyek érdekeltté válnak abban, hogy mások nem hasznosított javait hasznosítsák, ami összgazdasági szinten a jólét növekedését eredményezi. Az elbirtoklás lehetőségének kizárása a rendezetlen jogi helyzeteket korlátlan időre hosszabbítaná meg, ezért is indokolt, hogy aki a dolgot jóhiszeműen szerezte és békésen birtokolja, meghatározott idő után tulajdonjogot szerezzen. Olyan elbirtoklási időt kell megállapítani, amely a jogilag bizonytalan helyzetek mielőbbi megszüntetését eredményezi, ugyanakkor elegendő időt biztosít a tulajdonos számára is jogainak sikeres érvényesítésére. Két, egymással szemben álló szempont kell tehát, hogy meghatározza az elbirtoklás törvényi időtartamát, az egyik oldalról a bizonytalan helyzetek időtartamának lehető csökkentése, másfelől pedig a tulajdonos érdekeinek védelme, akire nézve az elbirtoklási idő túlzottan rövid időtartamban való megállapítása - tekintettel arra, hogy az elbirtoklás tulajdonjogának elvesztését eredményezi - súlyosan méltánytalan lehet.

Az elbirtoklási időt ingatlanok esetében a 2001. évi XIX. törvény hosszabbította meg tizenöt évre. Ez a változtatás az állam tulajdonvesztésének megakadályozása érdekében történt, és egy átmeneti időszak nehézségeinek megoldását célozta; mögötte nem húzódtak meg olyan megfontolások, hogy a tízéves elbirtoklás a gyakorlati tapasztalatok szerint indokolatlanul rövid lett volna. Mivel azonban a tizenöt évre emelt elbirtoklási idő valamennyi ingatlantulajdonos érdekeit védi, és az elbirtoklási időnek tíz évre való leszállítása nehezen követhető és bizonytalansággal járó tulajdoni helyzeteket teremtene, a törvény fenntartja az ingatlanokra előírt tizenöt éves elbirtoklási időt.

Elbirtoklás útján az elbirtokló a dolog tulajdonjogát törvény erejénél fogva megszerzi. Ez ingatlanok esetében azt jelenti, hogy a tulajdon megszerzéséhez nincs szükség ingatlan-nyilvántartási bejegyzésre. A be nem jegyzett tulajdonos az ingatlan-nyilvántartás alapján ellenérték fejében szerző jóhiszemű személy tulajdonszerzésével szemben védelemben nem fog részesülni. Az ingatlan-nyilvántartási szabályok körében elhelyezett általános rendelkezés az elbirtoklás körében is törekszik rászorítani az ingatlan elbirtoklóját arra, hogy tulajdonosi minőségének mielőbbi feltüntetését kérje, és ezáltal az ingatlan-nyilvántartási, valamint a tényleges állapot közötti eltérések lehetőségét csökkentse.

XIII. Fejezet

Tulajdonszerzés terméken, terményen és szaporulaton

A termékek, termények és szaporulat elsajátítása a tulajdonjog megszerzésének eredeti módja, amely a korábban a fődolog alkotórészét képező, az elválással önálló dologként keletkező dologrész feletti tulajdonszerzést rendezi. Ezekben az esetekben tehát újonnan keletkező dolog feletti tulajdonjog telepítéséről (megszerzéséről) van szó, amely e jogánál fogva illeti meg a tulajdonost, haszonélvezőt, haszonbérlőt stb., aki így nem származtatott tulajdont szerez, hanem új dolog tulajdonjogát szerzi meg. A jogosultság megszűnése folytán befektetésének (munkájának és költségeinek) hozadékától eleső személy helyzete a jogalap nélküli gazdagodás szabályainak alkalmazásával megfelelően rendezhető. Természetesen elsősorban az érintett felek megállapodása lesz az irányadó, a jogalap nélküli gazdagodás szabályai csak ennek hiányában alkalmazhatók.

XIV. Fejezet

A növedék

Ha valamely dolog egy ingatlan alkotórészévé válik, ezzel - mivel az alkotórész és a fődolog tulajdonjoga csak kifejezett törvényi rendelkezés esetében válhat el egymástól - a fődolog alkotórészévé váló dolog is a fődolog tulajdonosának tulajdonába kerül. A szabályozás szempontjából ez nem a tulajdonjog közvetett tárgyának módosulását jelenti (amit egyébként a jelenség ténylegesen takar), hanem az alkotórésszé váló dolog tulajdonjogának eredeti szerzésmóddal való megszerzését. Ezért a törvény a növedéket is - az eddigi szabályozással egyezően - tulajdonszerzésnek minősíti. Ez a rendelkezés vonatkozik a vadon növő növények, a parthoz sodort földdarab, a természetes iszapolás nyomán felmerülő tulajdoni kérdésekre. A termékek, termények és szaporulat tulajdonjogáról azért szükséges külön rendelkezni, mert azok a növedék sajátosságaival rokon vonásokat mutatnak, azonban ezek vonatkozásában az ingatlantulajdonos tulajdonjoga nem feltétlen, mert a földtulajdonos a növedék tulajdonjogát nem szerzi meg akkor, ha más személlyel fennálló jogviszonya ezt kizárja.

XV. Fejezet

Tulajdonszerzés gazdátlan javakon

A gazdátlan javak elsajátítása a tulajdonjog megszerzésének eredeti szerzésmódja, amely, tekintettel arra, hogy a törvény kizárja az ingatlanok tulajdonjogával való felhagyást, csak ingókra terjedhet ki. A törvény a hatályos szabályozást lényegében és tartalmában - szövegbeli pontosításokkal - fenntartja.

XVI. Fejezet

A vadak és a halak tulajdonjogának megszerzése

A vadak és a folyóvizekben, valamint természetes tavakban élő halak állami tulajdonából fakad, hogy azok gazdátlannak nem minősülhetnek, a gazdátlan javak elsajátításának szabályai tehát rájuk nem vonatkozhatnak. A rajtuk való tulajdonszerzés elsősorban a vadászati és halászati (horgászati) jogosultsághoz kapcsolódik, amelyeket a magánjogi szabályozás hatókörén kívül eső jogszabályok rendeznek. A törvény a Legfelsőbb Bíróság PK 5. sz. kollégiumi állásfoglalásának tartalmát törvényi szabállyá teszi, tekintettel annak változatlan megalapozottságára.

XVII. Fejezet

A találás

Az ingó dolog találása önálló tulajdonszerzési mód. A találással való tulajdonszerzés lehetőségének hiánya azt eredményezné, hogy a találás tulajdonjogot csak elsajátítás vagy elbirtoklás útján eredményezhet, annak függvényében, hogy a talált dolog gazdátlan volt-e vagy sem. A találás önálló tulajdonszerzési módként való elismerését az a forgalomvédelmi igény alapozza meg, hogy a tulajdonjog gyakorlására jogosított személy kiléte ne legyen hosszabb ideig bizonytalan. A találás a tulajdon megszerzésének eredeti módja. A találással való tulajdonszerzés a korábbi tulajdonos mulasztásán, illetve azon a feltevésen alapszik, hogy a korábbi tulajdonos a dolog elvesztésébe belenyugodott és visszaszerzése érdekében nem kíván lépéseket sem tenni. A tulajdonszerzés találással ezért csak akkor következik be, ha a találó a maga részéről a tulajdonos (a dolog elvesztője vagy az átvételre jogosult más személy) jelentkezését nemcsak hogy semmilyen módon nem akadályozta, hanem azt - a körülményekhez képest szükséges és jogszabályban előírt módon - tevőlegesen is előmozdította. A találó akkor tesz meg mindent annak érdekében, hogy a dolgot a tulajdonosa, elvesztője vagy az átvételre jogosult más személy visszakaphassa, ha a találásról ezeket a személyeket haladéktalanul értesíti, vagy pedig a találást a tulajdonos, az elvesztő vagy átvételre jogosult személyének megállapítása szempontjából lényeges és általa ismert körülmények közlésével a hatóságnak az előírt módon bejelenti. A találással való tulajdonszerzés törvényben meghatározott feltételeinek hiányában a találó csak elbirtoklással vagy - ha bizonyítja, hogy a dolog tulajdonjogával a tulajdonos felhagyott - a gazdátlan javak elsajátítása alapján szerezhet tulajdonjogot.

XVIII. Fejezet

A feldolgozás, az átalakítás, az egyesülés, a vegyülés, a hozzáépítés, az átépítés, a beépítés és a ráépítés

A törvény - a hatályos és a korábbi magánjogi szabályozáshoz hasonlóan - elfogadja annak lehetőségét, hogy átalakítás (feldolgozás) útján a dologból új dolog keletkezhet, és azt, hogy ezen új dolog tekintetében a tulajdonjog másként alakulhat, mint ahogy az az átalakított dolgon fennállt. A tulajdonváltozás elismerésének alapja korábban is az volt, hogy az átalakító a dologba annak átalakítása végett munkát és esetleg anyagot fektet be. Erre tekintettel annak a kérdésnek az eldöntése során, hogy az átalakítás eredményeként létrejött új dolog a régi tulajdonost vagy az átalakítót illesse meg, lényeges az az arány, amely a feldolgozott vagy átalakított anyag és a munka értéke között van. Nem közömbös ezen felül az sem, hogy az átalakító jóhiszemű volt-e vagy sem. A törvény a feldolgozásnak és az egyesítésnek a hatályos szabályozását változatlan formában fenntartja. A törvény az idegen dolog feldolgozása kapcsán az anyag tulajdonosa és a feldolgozó közötti érdekellentétet úgy oldja fel, hogy főszabályként a feldolgozó jóhiszeműsége esetén is a tulajdonos választhat, hogy a másik fél kártalanítása ellenében az új dolgot tulajdonába veszi-e vagy az átengedett dolog értékének megtérítését követeli-e. Ez a választási jog akkor nem illeti meg az anyag tulajdonosát, ha a feldolgozó munkája a feldolgozott anyag értékénél lényegesen magasabb volt. A feldolgozót választási jog ilyen esetben sem illeti meg. A feldolgozás akkor lehet tulajdonszerzési mód, ha a feldolgozás során megmunkált anyagok lényeges értékcsökkenés nélkül nem választhatók szét. Ha a megmunkált anyagok értékcsökkenés nélkül szétválaszthatók, az anyagok elválasztása a tulajdonjogi helyzetet megoldja. Feldolgozás az anyag bármilyen megmunkálása lehet, így annak minősül a felület megmunkálása (írás, festés, nyomtatás, vésés stb.) is. A tulajdonjog feldolgozással való megszerzésének feltétele nemcsak új dolog létrehozása, hanem az is, hogy a feldolgozó azt a maga számára állítsa elő. A feldolgozó a dolgot nem a maga számára állítja elő, ha arra jogviszonynál fogva (például vállalkozási szerződés alapján) köteles, vagy ha más számára végez munkát anélkül, hogy arra köteles lenne (például megbízás nélküli ügyvitel).

Az átalakítás (egyesítés, vegyítés) során új dolog keletkezik. Ebből logikusan következik, hogy az anyagot terhelő jogok az új dolgon nem állhatnak fenn. Ez a törvény szerinti főszabály is. Nem volna azonban ésszerű ezt az elvet olyan esetekre is alkalmazni, amikor az új dolog is az anyag tulajdonosáé lesz. Ebben az esetben, mivel a dolog megváltozása ellenére is meg lehet állapítani a korábbi tulajdonos tulajdonjogának fennmaradását, vele szemben biztosítani kell a régi dolog tekintetében fennállott korlátolt dologi jognak az új dolgon való változatlan fennmaradását is. Abban az esetben, amikor valaki idegen anyag felhasználásával építkezik oly módon, hogy a beépített anyag a telek alkotórészévé válik, a törvény szerint ugyanazon szabályok alkalmazandóak függetlenül attól, hogy a beépítés kinek a telkén történt. A telek és az épület tulajdonosának gazdagodására a jogalap nélküli gazdagodás szabályai alkalmazandóak. A beépítés a növedékhez hasonlít. Elsősorban a tulajdonjog közvetett tárgyát képező dolog módosulását eredményezi azzal, hogy a beépített dolog elveszíti önálló dologi létét. Így a harmadik személyeknek a beépített dolgot terhelő jogai is megszűnnek a beépítéssel. A törvény a ráépítés következményeinek körében a hatályos szabályozáshoz képest lényeges változást nem vezet be.

VI. CÍM

KÖZÖS TULAJDON ÉS TÁRSASHÁZ

XIX. Fejezet

A közös tulajdon

A közös tulajdon hatályos szabályai elvi jellegű korrekciót nem igényelnek. A Legfelsőbb Bíróság Polgári Kollégiumának a tulajdonostársak viszonyát és a közös tulajdon megszüntetését érintő, a rendszerváltozást követően felülvizsgált állásfoglalásai közül a rendelkezés a törvény szövegébe építi be azokat, amelyek az évtizedes bírói gyakorlat tapasztalatai szerint aggálytalan eredményre vezetnek, és elvi természetű, normatív megfogalmazást igénylő tételt tartalmaznak. A törvény az elővásárlási-, előbérleti és előhaszonbérleti jogok rendszerében az ezek kapcsán kialakított bírói gyakorlat mai viszonyok között is indokolt elemeit- elsősorban a Legfelsőbb Bíróság PK 9. sz. kollégiumi állásfoglalásának a törvény szövegébe való beépítése útján - továbbra is fenntartja. A törvény a Legfelsőbb Bíróság PK 9. sz. kollégiumi állásfoglalásának I., VIII., IX. és X. pontját az elővásárlási jog szabályai közé inkorporálja. Ha az elővásárlásra jogosult keresetében annak megállapítását kéri, hogy a sérelmére megkötött adásvételi szerződés vele szemben hatálytalan, köteles egyúttal a vételi ajánlatot elfogadó nyilatkozatot is tenni. A bíróság e nyilatkozatnak a komolyságát, valamint a teljesítőképességnek és teljesítőkészségnek a valóságos voltát ellenőrzi. Az elfogadó nyilatkozat folytán az elővásárlásra jogosult és tulajdonostársa között az adásvételi szerződés létrejön, s az ebből származó mindennemű igény ugyanebben a perben érvényesíthető. A vételi ajánlatot az elővásárlásra jogosult tulajdonostárssal teljes terjedelmében kell közölni. A vételi ajánlat közlésekor annak elfogadására a körülmények által indokolt határidőt kell szabni, a jóhiszeműség és tisztesség követelményének megfelelően. A törvény alapvetően fenntartja a közös tulajdon megszüntetésére vonatkozó szabályokat. A hatályos szabályozás és bírói gyakorlat által kialakított rendszer megmarad, változást a törvény a norma szintjén a lakott ingatlanon fennálló közös tulajdon megszüntetése kapcsán vezet be. Mivel a társasház alapítása a közös tulajdon természetben való megszüntetéséhez áll közel, ezért ha lehetséges, és ennek feltételei adottak, a bíróságnak a közös tulajdont társasháztulajdonná kell alakítania. A tulajdonos által lakott ingatlanon fennálló közös tulajdon megszüntetése kapcsán a törvény a bírói gyakorlatban megfogalmazott újabb elveket rögzíti.

XX. Fejezet

A társasház

A társasház mint jogi konstrukció sajátosságát alapvetően három elem határozza meg: egyrészt mindenképpen vannak olyan részei, amelyek egyéni tulajdonban vannak, másrészt vannak olyanok, amelyek közös tulajdonban vannak, harmadrészt pedig lakói nemcsak tulajdonosok, de ezáltal tagjai egy sajátos, jogalanyisággal részben rendelkező, részben nem rendelkező társulásnak is. Mesterséges konstrukció, amely nem illeszthető be a tradicionális dogmatikai keretekbe. Ezek a sajátosságok együtt határozzák meg a társasház jellegzetes vonásait. Tekintettel arra, hogy a társasház alapításának és működésének szabályozása hatályos jogunkban heterogén, változó, és számtalan, technikai jellegű részletszabályt és működéssel kapcsolatos rendelkezést tartalmaz, a társasházra vonatkozó részletes szabályozásnak a törvénybe való beillesztése nem indokolt. A társasházra vonatkozó részletes szabályokat külön törvény állapítja meg.

HARMADIK RÉSZ

A KORLÁTOLT DOLOGI JOGOK

VII. CÍM

A ZÁLOGJOG

XXI. Fejezet

A zálogjog létrejötte

A zálogjog a magyar magánjog régi intézménye, amelynek szabályai az elmúlt húsz esztendőben többször változtak. A törvény konszolidálja az eddigi módosításokat és az azokkal kapcsolatos tapasztalatokat. A törvény fő törekvése, hogy a zálogjog oly módon segítse a hitelfelvételt, hogy hatékony biztosítékot nyújt a hitelező számára, ugyanakkor megfelelő védelemben részesíti a zálogkötelezett tulajdonosi érdekeit. A törvény célja az is, hogy visszaszorítsa a zálogjogon kívüli dologi (fiduciárius) biztosítékok alkalmazását, mert azok a gyakorlatban alapvetően a kógens zálogjogi szabályok megkerülésére irányulnak. Szerkezeti változás, hogy a zálogjog szabályozására a Dologi Jogi Könyvben, a korlátolt dologi jogok körében kerül sor. A szabályozás nem különül el a zálogjog fajtái szerint, hanem a zálogjog létszakaszait követi a zálogjog keletkezésétől annak megszűnéséig.

A zálogjog hatékonyságának egyik elemeként a törvény egyszerűsíti a zálogjog megalapítását. A zálogjog megalapítása két lépcsőben történik: szükséges hozzá a zálogszerződés és kézizálogjog esetén a zálogtárgy birtokának az átruházása, jelzálogjog esetén pedig a zálogjog bejegyzése. A zálogjog mint dologi jog tartalmát, a zálogjogosult és a zálogkötelezett jogait és kötelezettségeit a törvény alapvetően eltérést nem engedő módon szabályozza. A zálogszerződésnek csupán két kötelező tartalmi eleme van: a biztosított követelés és a zálogtárgy megjelölése. Mindkettő történhet akár egyedileg, akár pedig körülírással, kivéve a fogyasztói zálogszerződéseket, amelyek esetében, a fogyasztó védelme érdekében, mindkét elemet konkrétabban kell meghatározni. Zálogszerződést érvényesen csak írásban lehet kötni, ezen túl azonban a törvény nem támaszt alaki követelményt. Kézizálogjog esetén a zálogjogosult kiállíthat olyan értékpapírt is, amely feljogosítja a birtokosát a zálogtárgy átvételére. A zálogszerződés nem jogcímet keletkeztető, kötelmi jogi szerződés, hanem sajátos dologi megállapodás. A zálogjog alapításának jogcíme rendszerint a hitelszerződésben előírt kötelezettség vagy feltétel. Ezzel szemben a zálogszerződés a zálogjog megalapításának egy eleme, amely - a zálogtárgy és a biztosított követelés megjelölésével - kifejezi a birtokátruházás illetve bejegyzés mögötti ügyleti szándékot.

A törvény zálogjog bejegyzésére vonatkozó szabályai eltérőek aszerint, hogy a bejegyzésre az ingatlan-nyilvántartásban, illetve egyéb lajstromban, vagy pedig a hitelbiztosítéki (korábban: zálogjogi) nyilvántartásban kerül-e sor. Az előbbiekre vonatkozó szabályok alapvetően a zálogjogi szabályozás körén kívül esik, míg az utóbbit a törvény e körben szabályozza. A zálogjog nyilvánosságának teljes körűvé tétele érdekében, jogon és követelésen alapított zálogjogot is be kell jegyezni a nyilvántartásba. A zálogjog rugalmasságának fokozása érdekében, a zálogjogosultak helyett javukra eljáró zálogjogosulti bizományos is bejegyezhető.

A törvény kézizálogjog megalapítása kapcsán a birtokátruházás új szabályaira épít. A kézizálogjog megalapítása során is alkalmazhatók a birtokátruházás különféle módjai, ezek közül, a forgalom biztonságának érdekében, egyedül a constitutum possessorium alkalmazása kizárt.

A törvény az óvadékot integrálja a zálogjogba. Az óvadék legfőbb sajátossága a közvetlen kielégítési jog, amely tárgyának sajátos természetéből következik. Óvadékul kizárólag pénz, fizetésiszámla-követelés, értékpapír és más jogszabályban meghatározott vagyontárgy szolgálhat. Pénzen és értékpapíron kézizálogjogként alapítható óvadék. Ennek klasszikus formája a birtokátruházás, azonban a fizetésre vonatkozó szabályok kiterjesztése révén óvadék alapítható a pénz fizetési számlára való befizetésével és fizetési számla javára való átutalással is; a dematerializált értékpapírra illetve gyűjtő letétben lévő értékpapírra vonatkozó szabályok szerint pedig az értékpapírszámla illetve az értékpapír letéti számla megterhelése és jóváírása útján is. Ezeken felül, a hatályos Ptk.-val megegyezően, a törvény lehetővé teszi a fizetésiszámla-követelés óvadékul való lekötését is. Ilyenkor az óvadékul szolgáló összeg a zálogkötelezett számláján marad, de a rendelkezési joga korlátozott lesz, és a zálogjogosultat rendelkezési jog illeti meg. A követeléseken alapított zálogjog általános szabályától eltérően, ebben az esetben a zálogjog nem kerül bejegyzésre a hitelbiztosítéki nyilvántartásba, viszont a számlavezető köteles az óvadékot feltüntetni valamennyi a számláról kiállított egyenlegen. A törvény további sajátos szabályt állapít meg arra az esetre, amikor a zálogjogosult maga a számlavezető pénzügyi intézmény. A pénz- és tőkepiaci forgalom tárgyát képező vagyoni értékű jogok és más vagyontárgyak biztosítékul való alkalmazásának elősegítése érdekében a törvény, kivételesen, más jogszabályra utalva kitágítja az óvadék tárgyainak lehetséges körét. Erre az esetre a törvény nem határozza meg az óvadék alapításának lehetséges módját, csupán egy, a birtokátruházással lényegében megegyező követelményt fogalmaz meg általános formában. A törvény megoldást kíván nyújtani arra az esetre, amikor több zálogjogosult javára alapítanak zálogjogot, ráadásul úgy, hogy a zálogjog fennállása alatt a zálogjogosultak személye változhasson (szindikált hitelezés). A törvény ezért lehetővé teszi azt, hogy a zálogjogosultak helyett egy javukra eljáró bizományos kerüljön bejegyzésre a megfelelő nyilvántartásba. Ilyenkor a zálogjogosultakat nem szükséges feltüntetni, de a zálogjogosulti bizományost e minőségének feltüntetésével kell bejegyezni. A zálogjogosulti bizományos gyakorolja a zálogjogosultakat megillető jogokat, azonban, bizományosi jogállásának megfelelően, az ennek során hozzá kerülő vagyon nem képezi a saját vagyonát, arra a hitelezői nem tarthatnak igényt.

XXII. Fejezet

A zálogjoggal biztosított követelés

A törvény a zálogjogot járulékos biztosítéki jogként szabályozza. A zálogjog tehát biztosított követelést feltételez, a zálogjog mindig a követelés jogosultja javára áll fenn, és terjedelmében is igazodik a biztosított követeléshez. A biztosított követelés kizárólag pénzkövetelés lehet, ezért, ha a felek egyéb követelést jelölnek meg, akkor a zálogjog a dologszolgáltatásban vagy tevékenységben álló kötelezettség elmulasztása esetére a jogosultat megillető pénzkövetelést biztosítja. A zálogjog a törvény rendelkezése alapján, anélkül, hogy erről a feleknek külön rendelkezniük kellene, biztosítja a főkövetelés járulékait és a szükséges költségeket is. Az adós védelme és a jogbiztonság szempontjából a biztosítéki jogoknak garanciális elemük a járulékosság. A zálogjog járulékosságának lényeges eleme, hogy a zálogjog önállóan nem forgalomképes, a biztosított követelés átruházása esetén azonban a zálogjog is átszáll az új jogosultra; a biztosított követelés elzálogosítása esetén pedig a követelést biztosító zálogjog a követelésen alapított zálogjog jogosultja javára is szolgál (alzálogjog).

A törvényben újraszabályozott járulékos zálogjog kielégíti a hitelpiac egészséges működését szolgáló legitim igényeket. A nem járulékos biztosítéki jogok esetén fennáll a biztosított követelés és az attól elváló kielégítési jog önállósulásának, azaz a kétszeri kielégítésnek a veszélye.

A Ptk. a zálogjog mint járulékos korlátolt dologi jog mellett szabályozza az önálló (azaz nem járulékos) zálogjogot is, amely a két világháború közötti magyar magánjogban ismert, német minta alapján bevezetett telekadósság megfelelője, azzal a különbséggel, hogy a régi magánjogunk a telekadósságot az ingatlan jelzálogjog egy alfajaként szabályozta, a mai önálló zálogjog pedig bármilyen zálogtárgyon alapítható, akár kézi-, akár jelzálogjog formájában. Az önálló zálogjog dologi jogi értelemben a biztosított követelés fennállására és mértékére tekintet nélkül biztosít kielégítési jogot a zálogjogosultnak. Az önálló zálogjog német változata, a Grundschuld esetében a törvényi járulékosság pótlékául az ún. biztosítéki szerződés szolgál, a zálogjogosult a biztosítéki szerződésben foglalt korlátok között érvényesítheti zálogjogát. A zálogjogosult tehát dologi jogilag többet tehet meg, mint amire kötelmi jogilag jogosult. A dologi jogi önállóság és a szerződéses járulékosság kettőssége miatt az önálló zálogjog ellentétes a törvénynek azzal a jogpolitikai céljával, amely a fiduciárius biztosítékok alkalmazását - a belőlük fakadó jogbizonytalanság elkerülése érdekében - vissza kívánja szorítani. Az önálló zálogjog a hazai gyakorlatban elsősorban a kereskedelmi bankok által folyósított lakáshitelek refinanszírozása kapcsán terjedt el; a jelzálogbankok (visszavásárlási kötelezettség mellett) megvásárolják a kereskedelmi bankoktól az önálló zálogjogot és az önálló zálogjogok fedezete mellett kötvényeket (jelzálogleveleket) bocsátanak ki. E refinanszírozás azonban valójában nem igényli az önálló zálogjogot, hiszen jogilag tiszta és biztonságos módon megoldható zálogjog alapításával az alapul fekvő hitelköveteléseken (és ezzel együtt az azokat biztosító zálogjogokon). A törvény ezért kizárólag a járulékos zálogjogot szabályozza, az önálló zálogjogot nem.

A törvény a zálogjog járulékossága alól egy szűk körű kivételt tesz annak lehetővé tételével, hogy a zálogjogosult, a vele szembeni követelés biztosítékául átruházhassa az ingatlanon alapított jelzálogjogot. E rendelkezés elsődleges célja az, hogy a jelzáloghitelezés refinanszírozása lényegében a jelenlegi gyakorlatnak megfelelően folytatódhasson, a jelzáloghitel-intézetek által kibocsátott jelzáloglevelek biztosítékául továbbra is közvetlenül a refinanszírozott alapügyletek fedezetéül szolgáló ingatlanon alapított jelzálogjog szolgálhasson. E gyakorlatban az egyetlen érdemi változás, hogy a törvény alapján a zálogjog átruházásának a jogcíme nem adásvétel, hanem, a tényleges helyzetnek megfelelően, biztosítéknyújtás.

A jelzálogjog az átruházás következtében elválik a biztosított követeléstől, azaz a különvált zálogjog jogosultja és a biztosított követelés jogosultja két külön személy lesz. Ettől eltekintve azonban a különvált zálogjog tartalma nem változik, és minden egyéb tekintetben megőrzi járulékos jellegét. A zálogjog továbbra is annak a követelésnek a mindenkori terjedelméhez igazodik, amelynek biztosítására megalapították, a zálogkötelezettel szemben a különvált zálogjog alapján is csupán az eredeti biztosított követelés érvényesíthető, és a zálogjog átruházása a zálogkötelezett jogi helyzetében nem eredményez lényegi változást, így különösen nem teszi ki annak a kockázatnak, hogy vele szemben a követelés kétszeresen érvényesíthető. A különvált zálogjog azáltal szolgál mégis az átruházás okát adó követelés biztosítékául, hogy az érvényesítéséből befolyó bevétel elsődlegesen nem az eredeti zálogjogosult, hanem a zálogjogot átruházással megszerző személy követelésének kielégítésére szolgál.

A zálogjog átruházása biztosítéki céllal és az e cél által meghatározott időre történik, ezért az átruházás eredményeként az eredeti zálogjogosult és az új zálogjogosult között bizalmi viszony jön létre. Ebből fakadóan az új zálogjogosult a zálogjogból eredő jogainak gyakorlása során köteles az átruházó érdekeire is tekintettel lenni, azaz úgy járni el, hogy az eredeti biztosított követelés fedezete ne vesszen el, a követelés ne váljék behajthatatlanná. A törvény, a járulékosság alóli kivétel szűken tartása érdekében nem engedi a különvált zálogjog további átruházását, valamint úgy rendelkezik, hogy az átruházással biztosított követelés megszűnése automatikusan, a törvény erejénél fogva, a zálogjognak az eredeti zálogjogosultra való visszaszállását eredményezi.

XXIII. Fejezet

A zálogjog tárgya

Bármely vagyontárgy zálogjog tárgyául szolgálhat, ezen belül azonban ingatlan, jog és követelés kizárólag jelzálogjog tárgya lehet. A törvény a tulajdonjogi szabályozással összhangban rendelkezik a zálogjognak a zálogtárgy alkotórészeire, tartozékaira és hasznaira való kiterjedéséről. A törvény, annak érdekében, hogy a zálogjog rugalmasan kövesse a zálogtárgy sorsának alakulását, kimondja, hogy a zálogjog kiterjed a zálogtárggyal kapcsolatban kapott kártérítésre, kártalanításra, biztosításra és az ezekre vonatkozó követelésre, illetve a zálogtárgy helyébe lépő vagyontárgyra.

A törvény nem tartja fenn külön nevesítve a vagyont terhelő zálogjog elkülönült szabályozását, de annak hasznos funkcióját megőrzi. A Ptk. alapján a vagyont terhelő zálogjognak két sajátossága van: a zálogjog tárgya és a kielégítési jog gyakorlásának módja. A vagyont terhelő zálogjog tárgya a jogi személy vagyonának egésze vagy annak önálló gazdasági egységként működtethető része. Az, hogy mi minősül „önálló gazdasági egységként működtethető résznek”, a gyakorlatban máig vitatott, tartalma nem egyértelmű. Szorosan kapcsolódik ehhez a kielégítési jog gyakorlásának azon módja, miszerint a zálogjogosult a vagyon egységének fenntartása mellett is kereshet kielégítést. Ez a kielégítési mód a gyakorlatban nem működik, sem a bírósági végrehajtásra, sem a zálogjog bíróságon kívüli érvényesítésére vonatkozó szabályozás nem teszi lehetővé. A törvény egyetért azzal a nézettel, hogy itt nem a szabályozás pótolható hiányosságáról, a jogalkotó mulasztásáról van szó, sokkal inkább arról, hogy a vagyon egységben történő értékesítése csak olyan eljárásban képzelhető el, amely a zálogkötelezett valamennyi hitelezőjére kiterjed és mindazon kérdések rendezését igényli, amelyek a kollektív fizetésképtelenségi eljárásban felmerülnek. Mindezen megfontolásokra tekintettel a törvény a vagyont terhelő zálogjognak az üzleti élet számára fontos funkcióját az új zálogjogi rendszerben más módon, de változatlan hatékonysággal biztosítja. Lehetővé teszi, hogy a zálogjog tárgyai (ingatlanok, valamint lajstromozott dolgok és jogok kivételével) körülírással is meghatározhatók legyenek, és ebben az esetben olyan zálogjog jöjjön létre, amelynek tárgyai (ingók, jogok és követelések) a zálogjog fennállása alatt egyedeikben változnak. Ezzel a törvény továbbra is lehetővé teszi azt, hogy a gazdálkodók forgóeszközei (például változó összetételű raktárkészleteik) zálogul leköthetőek legyenek anélkül, hogy ez akadályozná a rendes gazdálkodás folytatását.

XXIV. Fejezet

A felek jogai és kötelezettségei a kielégítési jog megnyílása előtt

A törvény külön szabályozza a zálogjognak a megalapítástól a kielégítési jog megnyílásáig terjedő szakaszát. Ebben az időszakban a felek jogai és kötelezettségei alapvetően a szerint alakulnak, hogy a zálogtárgy melyik fél birtokában van, azaz kézizálogjogról vagy jelzálogjogról van-e szó. Kézizálogjog esetében a zálogtárgy kikerül a tulajdonos birtokából, ezért megfelelő védelmet kell biztosítani a tulajdonos számára. A törvény ezt úgy oldja meg, hogy a jogviszony e szakaszára a letét szabályait rendeli alkalmazni. Ez egyértelművé teszi, hogy a kézizálogjog jogosultját őrzési kötelezettség terheli, és a letét szabályai szerint, csupán kivételesen illeti meg a zálogtárgy használatának joga. Alkalmazandóak ugyanakkor a rendhagyó és a gyűjtő letét szabályai is, ami többek között azt jelenti, hogy a törvényi feltételek fennállása esetén a zálogjogosult megszerzi a zálogtárgy (óvadék) tulajdonjogát, azzal a kötelezettséggel, hogy a zálogjog megszűnésekor - hacsak a kielégítési joga meg nem nyílt - azonos fajtájú és mennyiségű dolgot köteles visszaadni a zálogkötelezettnek (rendhagyó zálogjog).

A törvény ezen felül kicserélési jogot is biztosít a zálogkötelezett számára, valamint rendelkezik a kiegészítési kötelezettségről, óvadék esetében pedig a többletbiztosíték kiadása iránti jogról is. Jelzálogjog esetében viszont a zálogtárgy a zálogkötelezett birtokában marad, és a zálogkötelezett jogosult a zálogtárgyat rendeltetésszerűen használni és hasznosítani. Ingó zálogtárgy esetében ez a jog magában foglalja azt is, hogy a zálogkötelezett jogosult azt a rendes gazdálkodása körében feldolgozni és értékesíteni, úgy, hogy a jóhiszemű vevő tehermentes tulajdont szerez, az értékesített vagyontárgy helyére kerülő új dolgok illetve követelések viszont automatikusan a zálogjog tárgyai lesznek. A zálogjogosultat, ha a zálogfedezet csökkenésének megakadályozásához ez szükséges, mind kézizálogjog, mind pedig jelzálogjog esetében megilleti a zálogtárgy értékesítésének joga. Ez nem a kielégítési jog gyakorlását jelenti, csupán a fedezet megóvásának érdekében tett közbenső lépés; ilyenkor tehát a zálogjog nem szűnik meg, hanem az értékesítés ellenértékén marad fenn. Abban az esetben pedig, ha a zálogjog tárgyát jog vagy követelés képezi, az elzálogosított követelés kötelezettjének helyzetét - az engedményezés új szabályaival összhangban - az határozza meg, hogy kapott-e értesítést a zálogjog megalapításáról illetve teljesítési utasítást.

XXV. Fejezet

A hitelbiztosítéki nyilvántartás

A törvény lényegesen átalakítja a zálogjogi nyilvántartásra vonatkozó szabályokat, és megszünteti a hatályos Ptké.-ben lévő külön szabályozást. A törvény a zálogjogi nyilvántartás helyett hitelbiztosítéki nyilvántartást szabályoz; az elnevezés változásának indoka az, hogy a lajstromok mellett e nyilvántartásba kerülnek bejegyzésre a zálogjogon kívül elismert dologi hitelbiztosítékok illetve ilyen biztosítékot magukban foglaló finanszírozási formák (tulajdonjog-fenntartás, lízing és faktoring) is. A hitelbiztosítéki nyilvántartásnak az ingatlan-nyilvántartástól eltérő lényeges sajátossága, hogy nem reálfóliumokból áll, hanem a zálogkötelezettek személyéhez kapcsolódóan tartalmazza a bejegyzéseket (perszonálfólium). A zálogjogi nyilvántartás tartalma bővül: az említett hitelbiztosítékok és a nem lajstromozott ingó dolgokon alapított jelzálogjog mellett a jogokon és a követeléseken alapított jelzálogjogokat is ide kell bejegyezni. A másik alapvető változás, hogy a hitelbiztosítéki nyilvántartás teljes mértékben internet alapú, elektronikus nyilvántartássá alakul át. Ez a zálogjog és a többi ide bejegyzendő biztosítéki jog megalapítását egyszerűvé, gyorssá és olcsóvá teszi, valamint a zálogjog teljes nyilvánosságát szolgálja. Az új nyilvántartásba való bejegyzésre és törlésre az ellenérdekű fél hozzájárulásával, elektronikus formanyomtatvány megfelelő kitöltése útján, emberi (hatósági) közreműködés nélkül, automatikusan, lényegében azonnal sor kerül. A hitelbiztosítéki nyilvántartás e sajátosságaiból következően az nem tekinthető közhiteles nyilvántartásnak, ugyanakkor képes a zálogjog nyilvánosságának funkcióját betölteni, és jelentős mértékben hozzá tud járulni a forgalom biztonságához.

XXVI. Fejezet

A zálogjogok rangsora

A zálogjog lényeges sajátossága, hogy elsőbbségi kielégítési jogot biztosít. Ha pedig a zálogtárgyat több zálogjog terheli, a kielégítési jog zálogjogosultak közötti rangsora a zálogjogok alapításának a sorrendjéhez igazodik: a korábban alapított zálogjog ranghelye megelőzi a későbbiekét. A törvény a Ptk.-nál részletesebben szabályozza a rangsor szempontjából releváns különböző eseteket, és néhány új szabályt is megállapít. A törvény, az ingatlan-nyilvántartási szabályok kiterjesztésével, általános jelleggel lehetővé teszi a ranghelyszerződést és az előzetes ranghelybiztosítást.

XXVII. Fejezet

A zálogjog érvényesítése

1. A kielégítési jog gyakorlásának általános szabályai

A törvény rögzíti, hogy a zálogjogosult kielégítési joga a zálogjoggal biztosított követelés esedékessé válásakor, a teljesítés elmulasztása esetén nyílik meg. Ezzel összhangban megszünteti a Ptk.-nak azokat a szabályait, amelyek szerint meghatározott esetekben a kielégítési jog a biztosított követelés esedékessé válása előtt is megnyílik. Nem a zálogjogra, hanem a biztosított követelés alapjául szolgáló jogviszonyra tartozó kérdés, hogy ilyen esetekben a hitelezőt megilleti-e a felmondási jog, amelynek gyakorlása révén a követelést lejárttá teheti. A törvény fenntartja, hogy a zálogjog érvényesítésének két lehetséges útja a bírósági végrehajtás és a törvényben rögzített valamely bírósági végrehajtáson kívüli eljárás. Változás viszont, hogy a zálogjog érvényesítésének ezek a módjai illetve az ezek közötti választás joga a törvény erejénél fogva megilleti a zálogjogosultat, és a törvény meghatározza a zálogjog bírósági végrehajtás mellőzésével való érvényesítésének jogszerű kereteit is.

2. A zálogjog bírósági végrehajtáson kívüli érvényesítésének közös szabályai

A zálogjog bírósági végrehajtás útján való érvényesítését továbbra is külön törvény szabályozza. Viszont - a jogbiztonság és a zálogkötelezett védelme érdekében, valamint azért, hogy ez az összetett kérdéskör ne terhelje a zálogszerződést - a törvény a korábbinál részletesebben szabályozza a követelés bírósági végrehajtás mellőzésével való kielégítésének módjait. A törvény további szabályokat vezet be a fogyasztói zálogszerződés esetére. Speciális jogvédelmi eszközként vezeti be a törvény a kielégítési jog gyakorlásának bírósági felfüggesztését illetve korlátozását a zálogjogosult törvénysértő eljárása esetén.

3. A zálogtárgy zálogjogosult általi értékesítése

A törvény a zálogtárgy zálogjogosult által való értékesítésének szabályait törvényi szintre emeli. A törvény megszüntet néhány formai illetve eljárási részletszabályt, de bevezet egy általános követelményt: a zálogjogosult a zálogtárgy értékesítése során a kereskedelmi ésszerűség követelményei szerint, a zálogkötelezett, illetve a személyes kötelezett érdekeit is szem előtt tartva köteles eljárni. Ez biztosítja azt, hogy a zálogjogosult az adott körülményekhez rugalmasan igazodva, de körültekintően járjon el, törekedjen a reális piaci érték érvényesítésére, a biztosítéki érdekek mellett szem előtt tartva azt is, hogy más tulajdonában lévő dolgot, a tulajdonos képviselőjeként eljárva értékesít. Ezzel összhangban korlátozza a törvény annak a lehetőségét, hogy a zálogjogosult maga vegye meg a zálogtárgyat, és részletes elszámolási kötelezettséget állapít meg a zálogjogosult részére.

4. A zálogtárgy tulajdonjogának a zálogjogosult által történő megszerzése

A törvény fenntartja a lex commissoria klasszikus tilalmát, ugyanakkor - a zálogtárgy értékesítésének alternatívájaként - lehetővé teszi, hogy a zálogjogosult a kielégítési jog megnyílását követően vételi ajánlatot tegyen a zálogkötelezettnek. Az ajánlat elfogadása esetén a zálogjogosult és a zálogkötelezett között adásvételi szerződés jön létre, amelynek teljesítésével a zálogjogosult megszerzi a zálogtárgy tulajdonjogát, és a zálogjoggal biztosított követelés pedig - az ajánlat tartalmának megfelelően - részben vagy teljesen megszűnik. Ez a megoldás nem hordja magában a lex commissoria hátrányait, hiszen az ajánlattételre nem előzetesen kerül sor, ezért lehetőség van arra, hogy az ajánlat az aktuális értékviszonyokat tükrözze; az ajánlat elfogadása a zálogkötelezett önálló döntése, amelyre ezért csak akkor kerül sor, ha az ajánlat, az egyéb lehetőségekkel összehasonlítva, előnyös számára. Óvadék esetén, feltéve, hogy tárgyának piaci értéke nyilvános forrásból egyértelműen megállapítható, még ajánlattételre sincs szükség, hanem a jogosult közvetlenül, értékesítés nélkül kielégítheti a követelését a zálogtárgy tulajdonjogának megszerzésével illetve, ha az már a tulajdonába került, a visszaadási kötelezettségének a beszámításhoz hasonló megszüntetésével. A zálogjogosultat ebben az esetben is terheli az elszámolási kötelezettség.

5. Az elzálogosított jog vagy követelés érvényesítése

A törvény egyértelművé teszi, hogy abban az esetben, ha a zálogtárgy követelés vagy jog, akkor a zálogjogosult - a zálogjog érvényesítésének általános módjain felül - arra is jogosult, hogy a követelés vagy jog jogosultja helyett a követelést vagy jogot érvényesítse. Ez magában foglalja az alzálogjog érvényesítését is, azaz abban az esetben, ha az elzálogosított követelés maga is zálogjoggal van biztosítva, akkor a zálogjogosult az alzálogjog érvényesítésére is jogosult, feltéve, hogy az alzálogjog alapján is megnyílt a kielégítési jog. Ez a szabály megfelelően irányadó arra az esetre is, ha az elzálogosított követelést nem zálogjog, hanem kezesség biztosítja.

XXVIII. Fejezet

A zálogjog megszűnése

A törvény teljes körűen és a Ptk.-nál részletesebben szabályozza a zálogjog megszűnésének eseteit. A két tipikus eset a zálogtárgy illetve a biztosított követelés megszűnése, ezek azonban kiegészülnek néhány további esettel. A törvény szerint egységesen, mind a kézizálogjog, mind pedig a jelzálogjog esetében a zálogjog megszűnését eredményezi a biztosított követelés elévülése. A törvény, a forgalom biztonságának érdekében, kimondja azt is, hogy az ingóságot, jogot vagy követelést kereskedelmi forgalomban (akár kiskereskedelmi, akár nagykereskedelmi értékesítés során) jóhiszeműen és ellenérték fejében megszerző személy tehermentes tulajdont szerez. Külön rendelkezik arról a törvény, hogy ha a zálogjoggal biztosított követelés megszűnik, de a követelést kielégítő személyt megtérítési igény illeti meg, akkor, ennek biztosítására a zálogjog fennmarad. A törvény meghatározza továbbá a zálogjogosultnak azokat a kötelezettségeit, amelyek teljesítése szükséges ahhoz, hogy a korábbi zálogkötelezett ismét korlátlanul gyakorolhassa a tulajdonosi jogait.

VIII. CÍM

A HASZNÁLATI JOGOK

XXIX. Fejezet

A földhasználat

Mivel a törvény is biztosítja annak lehetőségét, hogy a földön és a rajta emelt épületen fennálló tulajdonjog egymástól elváljon, változatlanul szükséges az épület tulajdonosa számára külön nevesített használati jogot biztosítani az ingatlanon. Minden olyan esetben tehát, amikor az épület tulajdonjoga más személyt illet meg, mint annak a földnek a tulajdonjoga, amelyen az épület áll, az épület tulajdonosát ipso iure illeti meg a használati jog arra a földre, amelyen az épület áll. Mivel a törvény a föld és a rajta álló épület elváló tulajdonjogának keletkezését nem köti az építkezés mozzanatához, hanem azt a felek megállapodása alapján korlátlanul lehetővé teszi, a földhasználati jog nem csak az építkezőt illetheti meg.

A földhasználati jog nem feltétlenül terjed ki a teljes földterületre. A felek megállapodásukkal a földhasználati jog terjedelmét szabadon állapíthatják meg. Ha a földhasználati jogot bíróság állapítja meg, a bíróság mérlegeli a felek érdekeit, és ennek megfelelően dönt arról, hogy a földhasználati jog a telek teljes egészére vagy annak csak ítéletben megállapított részére terjed-e ki. A törvény által használt „az épület használatához szükséges mérték” rugalmas szabály, amely megteremti a bírói mérlegelés lehetőségét, és egyben orientáló jelleggel is bír: a földhasználati jog terjedelmét az épület rendeltetésszerű használata határozza meg.

XXX. Fejezet

A haszonélvezet

A Ptk. haszonélvezeti jogra vonatkozó szabályai abból indultak ki, hogy a haszonélvezeti jognak elsősorban az öröklési jogi jogviszonyok körében, az öröklési jogi rendelkezések következtében és azokra tekintettel van jelentősége. A Ptk. a megalkotásának időpontjában fennálló gazdasági és társadalmi viszonyok folytán egyáltalán nem számolt azokkal a lehetséges helyzetekkel és problémákkal, amelyek a haszonélvezeti jog piaci viszonyok között való megjelenéséből adódnak. Ezért több olyan, a korábbi magánjogunkban elfogadott és alkalmazott jogintézményt sem vett át, amelyek piaci viszonyok között és piaci szereplők körében szabályozták a haszonélvezeti jog egyes kérdéseit. Ezek közé tartoznak azok a szabályok, amelyek a jogi személyek haszonélvezetére, a haszonélvezet közvetett tárgya rendeltetésének fenntartására irányuló kötelezettségre, illetve a pénzen, árun, árukészleten fennálló haszonélvezetre vonatkoznak. A haszonélvezeti jogra vonatkozó hatályos rendelkezések felülvizsgálata erre tekintettel több vonatkozásban is indokolt. A törvény a haszonélvezeti jog keletkezésének hatályos szabályain alapvetően nem változtat. A haszonélvezeti jog keletkezésére vonatkozó szabályok ugyanakkor - összhangban az ingók tulajdonjogának átruházására és a jogok átruházására vonatkozó szabályokban bekövetkezett változásokra - pontosításra szorultak. A törvény egyértelművé teszi, hogy az ingókon szerződéssel létrehozott haszonélvezeti jog keletkezésénél a birtokátruházás jogügyleti jellegű, és hogy a jog átruházására vonatkozó szabályokat a jogon létesített haszonélvezetre alkalmazni kell. A haszonélvezeti jog lényegén, a dolgon fennálló rendelkezési és használati jogok megosztásán és eltérő személyekhez való rendelésén a törvény nem változtat. A haszonélvezet személyhez kötött állagjog, amelynek jogosultja a más tulajdonában lévő dolgot rendeltetésszerűen birtokolhatja, használhatja és hasznosíthatja. A haszonélvezeti jog alapján a haszonélvezet tárgya feletti használati és hasznosítási jogok - ideértve a birtoklás jogát is - a haszonélvezőt illetik meg, míg a rendelkezési jog továbbra is a tulajdonosé marad. Gyakran fordul elő, hogy a haszonélvezet tárgyát olyan ingó dolgok képezik, amelyek természetüknél fogva elhasználhatók, illetve amelyek értékesítése vagy tulajdonjogának átruházása a rendes gazdálkodás körébe tartozik (rendhagyó haszonélvezet). E tárgyak vonatkozásában a haszonélvezőnek nem az állag megőrzése az elsődleges kötelezettsége; ennek helyébe a haszonélvezet keletkezéskori értékének megőrzése lép, amit a törvény a pótlási illetve megtérítési kötelezettséggel biztosít. A haszonélvezet megszűntével a haszonélvező köteles a dolgot a tulajdonosnak visszaadni. A dolgot nem eredeti állapotában kell visszaadni, de a dolog állapotában bekövetkezett változásnak olyannak kell lennie, amelyet a rendes gazdálkodás és a rendeltetésszerű használat indokol. Ha a dologban bekövetkezett értékcsökkenés ezt meghaladja, a haszonélvező az okozott kárért felel.

XXXI. Fejezet

A jog és követelés haszonélvezetére vonatkozó különös szabályok

A törvény célja, hogy a jog és a követelés haszonélvezőjének a dolog haszonélvezőjéhez hasonló jogállást biztosítson. A dolog és a jog közötti alapvető, a szabályozásra is kiható különbség a jog birtokolhatatlansága. A haszonélvezőt a dolgon fennálló haszonélvezet esetében megillető birtoklás jogát a jogon fennálló haszonélvezet esetében az pótolja, hogy a szabályozás a haszonélvezőnek ugyanazt a jogállást biztosítja, amely a jog átruházása esetén annak megszerzőjét megilletné. A követelés haszonélvezője sem jogosult a követelésről rendelkezni, azt nem ruházhatja át és nem terhelheti meg. Ezek a jogok a követelés jogosultját illetik, ezért a követelés haszonélvezőjének csak a felmondásra és a behajtásra van joga. A haszonélvezőnek a követelés behajtásáért való felelősségére a haszonélvezetre vonatkozó általános szabályok szerinti rendes gazdálkodás követelménye irányadó. A haszonélvezeti jog alapján a haszonélvező nem válik a követelés jogosultjává, ezért az adós teljesítésével a szolgáltatás tárgyát a követelés jogosultja szerzi meg, azzal azonban, hogy azon a haszonélvező a teljesítéssel egyidejűleg haszonélvezetet szerez. Ez a szabály vonatkozik arra az esetre is, ha a szolgáltatás tárgya pénz vagy más elhasználható dolog. Ebben az esetben a haszonélvezőt az elhasználható dologra, illetve pénzre vonatkozó haszonélvezet szabályai szerint illeti meg a haszonélvezeti jog. A törvény nem fogalmaz külön szabályt a kamatozó követelésen fennálló haszonélvezetre, erre is az általános szabályok irányadók. A kamatozó követelések kapcsán indokoltnak tűnhet a haszonélvező védelme a jogosulttal szemben annak érdekében, hogy a jogosult a kamatozást ne szakíthassa meg. Mivel azonban a haszonélvező helyzetére megfelelő rendezést biztosítanak a törvénynek a pénz és az elhasználható dolog haszonélvezetére vonatkozó szabályai, ennek kapcsán olyan jellegű rendelkezés, amely ilyen esetre a jogosult és a haszonélvező közös rendelkezési jogát írja elő - figyelembe véve a haszonélvezettel terhelt jog megszűnésére vonatkozó rendelkezéseket is -, nem indokolt.

XXXII. Fejezet

A használat

A használatra (a használat szolgalmára) a törvény a Ptk. szabályait változatlanul hagyva a haszonélvezet szabályait rendeli alkalmazni. A használat és a haszonélvezet közötti alapvető különbség a használat jogának a haszonélvezethez képest korlátozottabb jellegében van. A használat joga alapján a természetes személy jogosult csak a saját és a vele együtt élő családtagjai szükségleteit meg nem haladó mértékben jogosult a dolog használatára és hasznainak szedésére, és nem jogosult a használat jogának átengedésére sem. Jogi személyek esetén a használat mértékét a jogi személynek a létesítő okiratában meghatározott célja és tevékenysége határozza meg.

IX. CÍM

SZOLGALOM ÉS KÖZÉRDEKŰ HASZNÁLAT

XXXIII. Fejezet

A telki szolgalom

A Ptk. - annak ellenére, hogy a szolgalmat a földmagántulajdon visszaszorulásával másodlagossá váló jogintézménynek tekintette - a telki szolgalom szabályozása során lényegében a II. világháború előtt kialakult elveket és megoldásokat követte. A telki szolgalmakat a törvény a Ptk. szabályainak megfelelően szabályozza. A szolgalom továbbra is olyan dologi jog, amelynek jogosultja és kötelezettje nem eleve megnevezett személy, hanem egy telek mindenkori birtokosa, függetlenül attól, hogy a telket tulajdonosként, haszonélvezőként, haszonbérlőként, bérlőként stb. birtokolja. A szolgalom természetéből fakad ezért, hogy önálló forgalom tárgya nem lehet. A szolgalom további sajátossága, hogy a szolgalomból fakadó kötelezettség a használat meghatározott terjedelemben való átengedésében, vagy valamely - egyébként a jog alapján megengedett - magatartástól való tartózkodásban, és nem pozitív magatartásban áll. A szolgalom ugyanakkor - bár esetei rendkívül változatosak lehetnek - sohasem állhat a használati jog teljes átengedésében, mert ez a szolgalom időben korlátlan jellege miatt ellentétes volna azzal, hogy a törvény dologi jogi szabályainak egyik elve az osztott tulajdon, illetve a tulajdonjog kiüresedésének elkerülése. A szolgalmak lehetséges körét - tekintettel azok kimeríthetetlenségére - a törvény sem határozza meg kimerítően. Ugyanakkor szolgalom csak célhoz kötötten alapítható, és a szolgalom lehetséges céljait a törvény a hatályos szabályozással egyezően, példálózó felsorolással támpontokat adva korlátozza. A szolgalomnak az uralkodó telken folytatott, a jogosult termelését vagy szükségleteinek kielégítését szolgáló tevékenység gyakorlását kell közvetlenül elősegítenie úgy, hogy az uralkodó telek használhatósága körében biztosítson a jogosult számára előnyöket. A használat célja nem lehet ettől független és öncélú.

XXXIV. Fejezet

Közérdekű használat

A közérdekű használati jog alapítása valamely, külön jogszabályban meghatározott személy vagy személyek számára biztosít a szolgalomhoz hasonló természetű használati jogot. A használati jog alapításához megkövetelt közigazgatási eljárás garanciális előírás, amellyel a szabályozás biztosítja az eljárás keretében a használati joggal terhelt ingatlan tulajdonosa érdekeinek érvényesülését.

NEGYEDIK RÉSZ

AZ INGATLAN-NYILVÁNTARTÁS

Jogrendszerünkben az ingatlan-nyilvántartás az ingatlanforgalom alapintézménye. Erre is tekintettel a törvényt megelőző viták során az ingatlanok magánjogi forgalmának szabályozása kapcsán három, a hatályos jogtól jelentősen eltérő kívánalom fogalmazódott meg, s ezek tükröződnek a törvény rendelkezéseiben is. Az első cél az ingatlan-nyilvántartás közhitelességének erősítése, ami nemcsak kifejezetten a törvény rendelkezéseivel szemben fogalmaz meg elvárásokat (mint például a jogcímmel megerősített birtokvédelem megszüntetését), hanem az ingatlan-nyilvántartás szabályozásának, valamint hatékony, gyors és megbízható tényleges működése biztosításának szükségességét is hangsúlyozza. A törvény szabályozása abból indul ki, hogy ez a kifejezett jogalkotói törekvés megvalósul. A másik elvárás az ingatlanokra vonatkozó anyagi magánjogi szabályoknak az új Polgári Törvénykönyvben való elhelyezése, az ingatlan-nyilvántartásról szóló 1997. évi CXLI. törvény (a továbbiakban: Inytv.) egységes ingatlanjogi szabályozása helyett. A törvény integrálja ezért az ingatlanokra vonatkozó, a telekkönyvben, mint nyilvánkönyvben nyilvántartott jogok keletkezésének, változásának és megszűnésének anyagi jogi szabályait. A törvény nem terjed ki ugyanakkor az ingatlan-nyilvántartási eljárási (alaki) jogra; ennek szabályai külön törvényre tartoznak. Külön jogszabályban kell, hogy szabályozásra kerüljön továbbá a földkataszteri nyilvántartás és az egységes ingatlan-nyilvántartási adatbank. A harmadik törekvés: az ingatlan-nyilvántartás közvetlen bírói felügyelet alá helyezése. Ez olyan kérdés, amely nem érinti a törvényben megfogalmazott anyagi jogi szabályokat. Rendezése külön törvényre tartozik.

X. CÍM

A INGATLAN-NYILVÁNTARTÁS ÉS ANNAK ELVEI

Az ingatlan-nyilvántartás nyilvánosságának elve a nyilvántartás közhitelességének egyik fontos feltétele. Annak jóhiszemű nem tudására, ami az ingatlan-nyilvántartásból kitűnik, harmadik személyek sem hivatkozhatnak. Az ingatlan-nyilvántartás nyilvánosságának elvét ugyanakkor a törvény - elsősorban az ingatlan-nyilvántartás nyilvánosságával való visszaélés eseteinek visszaszorítása érdekében - a hatályos szabályozáshoz képest szűkíti, amennyiben az ingatlan-nyilvántartás tartalmának és a tartalom alapjául szolgáló okiratoknak a megismerését jogi érdek igazolásához köti.

A törvény az ingatlan-nyilvántartás alapelvei között elvi éllel mondja ki az ingatlan-nyilvántartás közhitelességét. A közhitelességre vonatkozó átfogó szabályozást a törvény külön címben nyújtja. A törvény a forgalombiztonság érdekében fenntartja az okirati elvet: az ingatlan-nyilvántartásba bejegyzésre kizárólag jogszabályban meghatározott okirat vagy hatósági határozat alapján kerülhet sor. A törvény nem tartalmazza az okiratokra vonatkozó részletes szabályozást, annak rendezését - lévén, hogy a törvény kizárólag anyagi jogi kérdéseket kíván szabályozni - külön jogszabályokra bízza. Az ingatlanokra vonatkozó dologi jogok jogügylettel való keletkezéséhez és megszüntetéséhez az ingatlan-nyilvántartásba való bejegyzés szükséges. A törvényben is megfogalmazott bejegyzési elv azt jelenti, hogy a jogszerzés ebben a körben a bejegyzéshez kötött. Ezt az elvet alkalmazza a törvény a jogok megszüntetésére, továbbá a jogviszonyok tartalmának ingatlan-nyilvántartási bejegyzését érintő módosítására is. A bejegyzési elv elfogadása és következetes elismerése szorosan összefügg az ingatlan-nyilvántartás közhitelességével, amennyiben a közhitelesség csak akkor kapcsolható az ingatlan-nyilvántartáshoz, ha az a jogi állapotot a valósággal a lehető legteljesebb mértékben azonosan tartalmazza. A valós jogállapot minél teljesebb feltüntetése ennélfogva, az ingatlan-nyilvántartási szabályozás egyik célja, és ennek egyik eszköze a bejegyzési elv következetes elfogadása. A törvény változatlan formában rögzíti a ranghely elvét: a rangsort - azaz az ingatlanra bejegyzett jogok ingatlan-nyilvántartási sorrendjét - a bejegyzések hatályának kezdő időpontja határozza meg.

XI. CÍM

AZ INGATLAN-NYILVÁNTARTÁS KÖZHITELESSÉGE

Az ingatlan-nyilvántartás (telekkönyv) közhitelessége azt kell jelentse, hogy mindenki bízhat abban, hogy azok a jogok, amelyeket az ingatlan-nyilvántartás feltüntet, csakugyan megilletik a jogosultként bejegyzett személyt, és az ingatlanon csak azok a korlátozások állnak fenn, amelyek be vannak jegyezve. Ennek azonban nem kell feltétlen, kivétel nélküli elvként érvényesülnie. A közhitelesség elve alól kivétel lehet, ha az ingatlan-nyilvántartásban a szerzés idején törlési vagy más per van feljegyezve, ha az ingatlan-nyilvántartás tartalma a bejegyzés eredeti érvénytelensége miatt helytelen, és még nem telt le az a határidő, amely alatt a bejegyzés eredeti érvénytelensége miatt a törlési keresetet jóhiszemű harmadik szerző ellen is meg lehet indítani, vagy ha a szerzés ingyenes. Az ingatlan-forgalom szempontjából elsősorban az átruházás során indokolt az ingatlan-nyilvántartás ilyen értelmű közhitelességének biztosítása. A törvény erre tekintettel az ingatlan-nyilvántartási szabályok körében ezt az átruházáshoz kapcsolja. Az ingatlan-nyilvántartási bejegyzés anyagi jogi hatását két irányban szükséges szabályozni. Egyrészt rögzíteni kell azt, hogy a jogok keletkezése, megszűnése és változása mennyiben függ az ingatlan-nyilvántartási bejegyzéstől, másrészt pedig meg kell határozni, hogy a bejegyzés, az ingatlan-nyilvántartás tartalma mennyiben releváns harmadik személyeknek az ingatlanra vonatkozó jogszerzése során. Az ingatlan-nyilvántartási bejegyzés és törlés jogot keletkeztető természetével együtt jár, hogy a bejegyzés és a törlés nemcsak a jog fennállása, hanem annak tartalma tekintetében is irányadó. A törvény az ingatlan-nyilvántartási bejegyzések terjedelmi korlátozottsága miatt - elfogadva azt, hogy a bejegyzésben a jogok tartalma nem minden esetben írható tüzetesen körül - elfogadja annak lehetőségét, hogy a bejegyzés a tartalma tekintetében az okiratra utaljon és így határozza meg a tartalmát. Az okiratra utalás ugyanakkor nem lehet általános, és nem jelenti azt, hogy a bejegyzéssel célzott joghatás meghatározását is az okirat pótolja. Az ingatlant terhelő dologi jogoknak nemcsak keletkezése, hanem megszűnése is az ingatlan-nyilvántartási bejegyzés konstitutív jellegéhez kötött. E jogok megszüntetéséhez a törlés ingatlan-nyilvántartási bejegyzése is szükséges.

A közhitelesség elve számos elemet foglal magába. Az ingatlan-nyilvántartás teljességének elve ezek közül azt fejezi ki, hogy az ingatlan-nyilvántartásban feltüntetett jog valóban fennáll, valamint hogy a fel nem tüntetett jog valóban nem létezik. Az ingatlan-nyilvántartás akkor tudja betölteni rendeltetését, ha az ingatlanokra vonatkozó minden létező jogot feltüntet, nem létező jogok pedig abban nem szerepelnek. Az ingatlan-nyilvántartás közhitelessége (más megközelítés szerint: a bizalom elve) védi továbbá a jóhiszeműen és ellenérték fejében szerzőket. Aki az ingatlan-nyilvántartásban bízva ellenérték fejében úgy szerez jogot, hogy nem tudott és nem is kellett tudnia az ingatlan-nyilvántartással ellenkező jogról, az ingatlan-nyilvántartás szerint szerez jogot. A törvény a bizalom elvének két áttörését mondja ki. Nem terjed ki a bizalom elve a jogszerzőre, ha vele szemben törlési keresetet indítanak, a bejegyzés alapjául szolgáló jogügylet érvénytelensége vagy elévülése iránti keresetet megindítják, vagy a törlési vagy kiigazítási per feljegyzésre került. Az ingatlan-nyilvántartás közhitelességének erősítését szolgálja a Ptk.-ban az elbirtoklás szabályai körében megfogalmazott rendelkezés általános, valamennyi ingatlan-nyilvántartáson kívüli tulajdonszerzési módra való kiterjesztése. A törvény kiterjeszti az ingatlan-nyilvántartás hatályát, amennyiben a védelem nem csak a jóhiszemű ellenérték fejében szerzőket védi, hanem ezeket a szabályokat szolgáltatások teljesítésére, illetve bejegyzett jogok tartalmának módosításra, megszüntetésére és jogról való rendelkezésre is alkalmazni rendeli. A közhitelesség a kataszteri adatokra nem terjed ki.

XII. CÍM

BEJEGYZÉS, FELJEGYZÉS. RANGSOR ÉS A RANGHELY

A törvény a tágabb értelemben vett bejegyzéseknek két formáját ismeri: a bejegyzést és a feljegyzést. E kettő közül a bejegyzés szolgálja a jogváltozások nyomon követését az ingatlan-nyilvántartásban, a feljegyzés célja pedig olyan tényeknek az ingatlan-nyilvántartásban való feltüntetése, amelyek jogi érdekeltséggel bíró harmadik személyek számára lényegesek lehetnek. A bejegyzés a jogszerzés teljes hatályú, végleges rögzítése az ingatlan-nyilvántartásban, amely a jogváltozást közvetlenül, a felek további nyilatkozata vagy harmadik személy, illetve hatóság igazolásától függetlenül idézi elő. Ez a bejegyzés konstitutív természetének elve. A törvény nem kíván változtatni a feljegyzésre vonatkozó szabályokon, ezért két deklaratív rendelkezésen túl a feljegyzés jogintézményét nem is szabályozza. A feljegyzésre vonatkozó további szabályok meghatározása az ingatlan-nyilvántartási rendtartásra tartozik. A törvény az ingatlan-nyilvántartási feljegyzés hatályát - a bejegyzés hatályához hasonlóan - az elrendelésének alapjául szolgáló kérelem ingatlan-nyilvántartási benyújtásának időpontjára visszamenőlegesen határozza meg.

A rangsor elvét a törvény az addigi szabályozással azonos módon tartja fenn és biztosítja a felek számára a rangsorral való rendelkezés jogát is. A törvény a rangsor megváltoztatása kapcsán is a kötelmi (kötelező) és dologi (rendelkező) ügylet kettősségét és a bejegyzés konstitutív természetét juttatja érvényre, és kifejezett rendelkezéssel gondoskodik az érdekelt harmadik személyek érdekeinek védelméről. A rangsor megváltoztatására irányadó szabályozás ezzel túlterjed a jelzálog ranghelyével való rendelkezésen, és általános szabályként jelenik meg a törvényben. Az ingatlan-nyilvántartásban jogosultként megjelölt és más személy közötti megállapodásra vonatkozó szabályok alkalmazása kapcsán más személynek minősül az ingatlan tulajdonosa is. Az ingatlan-nyilvántartásba bejegyzett jogról való rendelkezésnek minősül a jog átruházásán és megterhelésén túlmenően a jog ranghelyének megállapodással való megváltoztatása is.

XIII. CÍM

AZ INGATLAN-NYILVÁNTARTÁS HELYESBÍTÉSE; A TÖRLÉSI ÉS A KIIGAZÍTÁSI KERESET; JOGVÉDELMI HATÁS

Az ingatlan-nyilvántartásban bízva, jóhiszeműen és ellenérték fejében szerzők védelme azon alapszik, hogy az ingatlan-nyilvántartás tartalmát a valósággal megegyezőnek kell tekinteni. Mivel azonban a szabályozás - bár az ingatlan-nyilvántartási bejegyzés jogcímtől független anyagi jogerejét nem ismeri el - az ingatlan-nyilvántartás tartalmához ilyen szigorú jogvédelmi hatást fűz, biztosítania kell az ingatlan-nyilvántartás tartalmának a tényleges jogi helyzethez való igazítását, az ingatlan-nyilvántartás tartalmának az anyagi jog szerinti állapottal való egyezőségét és az eltérések kiküszöbölését. Az ingatlan-nyilvántartás tartalmának ez a megváltoztatása az ingatlan-nyilvántartás helyesbítése. Helyesbítésnek akkor van helye, ha az ingatlan-nyilvántartás tartalma a bejegyzés vagy feljegyzés alapjául szolgáló okirat tartalmához képest helytelen. Ha az ingatlan-nyilvántartás tartalma ingatlan-nyilvántartáson kívüli jogszerzés miatt helytelen, ez bejegyzési és nem helyesbítés iránti igényt alapozhat meg. A nem a jogosult jogügyletén alapuló törlési igény érvényesítésének meghatározott anyagi jogon kell alapulnia, függetlenül attól, hogy perben vagy peren kívül történik. Mivel a bejegyzés megváltoztatása polgári jogi jogot érint, az ingatlan-nyilvántartás tartalmát csak a jogosult hozzájárulásával lehet módosítani. Az azonban, akinek bejegyzése másnak a jogát sérti, a bejegyzés törlését és ezáltal a jogszerű állapot helyreállítását tűrni köteles. A bejegyzés eredetileg is helytelen, ha érvénytelen jogügyleten alapszik. A bejegyzés akkor válhat utólag helytelenné, ha az alapjául szolgáló jogügylet eredendően érvényes, és utólag bekövetkezett körülmény folytán kell megállapítani az ingatlan-nyilvántartás helytelenségét. A törvény a tulajdonjogi igények elévülésének kizártságával összhangban az ingatlan-nyilvántartási szabályok között kimondja, hogy a törlési és kiigazítási követelések nem évülnek el. A törvény - az eljárási kódexek rendelkezéseinek analógiájára - lehetővé teszi, hogy az első fokon eljárt hatóság (a földhivatal) a meghozott határozatát kijavítsa. Lehetőség van erre elírás, számítási hiba stb. esetén, továbbá akkor, ha a bejegyzés vagy a feljegyzés hiányos, azaz nem tett eleget a benyújtott okiratban foglalt összes kérelemnek. Ezek az intézkedéseknek harmadik személyek jogai korlátját jelenthetik: ha a kijavítás harmadik személynek az ingatlanon jóhiszeműen és ellenérték fejében szerzett jogát sértené, a határozat kijavításához vagy kiegészítéséhez a harmadik személy hozzájárulása szükséges.

A közhitelesség szorosan kacsolódik a védelmi hatály beálltának idődimenziójához, amely valójában nem válaszható el az eredeti tulajdonos érdekeinek védelme és az ingatlan-nyilvántartásban bízó, jóhiszemű személy érdekeinek védelme közötti konfliktustól. A jóhiszemű szerző abszolút védelmét jelentené a bejegyzéshez fűződő azonnali védelmi hatály. Úgy tűnik, hogy ennél igazságosabb megoldást jelent az, ha ez a védelmi hatály csak a bejegyzést követő meghatározott idő után áll be. A védelmi hatály beálltának ez az időbeli elcsúsztatása - amelyet korábbi magánjogunkban telekkönyvi elbirtoklásnak neveztek - a jóhiszemű szerző érdekeinek védelme (forgalombiztonság) és az eredeti tulajdonos érdekeinek védelme közötti érdekkiegyenlítést hivatott biztosítani. Tekintettel arra, hogy az ingatlan-nyilvántartás a bejegyzés alapjául szerződés érvényességének vizsgálatára csak korlátozottan lehet alkalmas (vizsgálható a bejegyzésre irányuló eljárásban például a szerződés jogszabályba ütközése, de még bírósági hatáskörben működve sem alkalmas az ingatlan-nyilvántartási eljárás a szerződés akarathibákra, jóerkölcsbe ütközésre, a szerződés tartalmából nem nyilvánvaló más okokra alapított érvénytelenségének vizsgálatára), a védelmi hatály azonnali beállta továbbra sem indokolt. A bejegyzéshez fűződő védelmi hatálynak a kézbesítéstől számított hat hónapos szubjektív, és a hatályosulástól számított hároméves objektív határideje általában és rendes körülmények között megfelelő érdekkiegyenlítést biztosít.

HATODIK KÖNYV

KÖTELMI JOG

A törvény Hatodik Könyve a kötelmekre vonatkozó szabályokat a következő rendszerben tartalmazza:

Első Rész: a kötelmek közös szabályai;

Második Rész: a szerződésekre vonatkozó általános rendelkezések;

Harmadik Rész: az egyes nevesített szerződéstípusokra vonatkozó különös szabályok;

Negyedik Rész: felelősség szerződésen kívül okozott károkért;

Ötödik Rész: az értékpapír-kötelmek általános szabályai;

Hatodik Rész: egyéb kötelemkeletkeztető tényállások.

A törvény a kötelmek közös szabályai között foglalja össze azokat a - többségükben diszpozitív jellegű - szabályokat, amelyek nemcsak a szerződéses viszonyokra, hanem egyéb kötelemkeletkeztető tényállásokban létrejövő kötelmekre is vonatkoznak. Ilyen közös szabályként fogalmazza meg a törvény a kötelem keletkezésére és megszűnésére, a jognyilatkozatokra, a képviseletre, az elévülésre és a jogvesztő határidőre, a többalanyú kötelmekre, továbbá a szolgáltatás teljesítésére vonatkozó rendelkezéseket. A törvény ezzel a szerkezeti változtatással több vonatkozásban a Ptk. bírói gyakorlatát kodifikálja: a bíróságok - helyesen - eddig is alkalmazták a szerződések szabályai között elhelyezett rendelkezések egy részét kártérítési, alaptalan gazdagodási stb. kötelmekre.

ELSŐ RÉSZ

A KÖTELMEK KÖZÖS SZABÁLYAI

A Ptk. - miniszteri indokolása szerint - tudatosan választotta azt a szabályozási megoldást, hogy a szerződések általános szabályai mellett nem állapított meg közös szabályokat a jogügyletekre. E megközelítés indokául az a megfontolás szolgált, hogy a törvényhozó azoknál a jogszabálycsoportoknál kívánta az egyes jogintézményeket szabályozni, ahol azok tipikusan előfordulnak, amelyekkel a valóságban a legszorosabb kapcsolatban állnak. Ennek lett a következménye, hogy a Ptk. a jogügyleteket röviden (elsősorban egy utaló szabállyal) a szerződések általános szabályai között rendezi. A Ptk. szabályozási metódusának ellenpontja e tekintetben a német BGB, amely az egész szerződési jogot a jogügyletek általános szabályaira építette fel. A német törvénykönyv szerkezeti megoldását - annak túlzott elvontsága miatt - már az 1900-as első átfogó magyar kódextervezet is tudatosan elvetette, és így jártak el a későbbi tervezetek, köztük az 1928-as Mtj. is.

A törvény változtat a Ptk. szerkezetén, de továbbra is el kívánja kerülni a német BGB szerkezetének bonyolultságát. Ennek eredményeként a törvény részletes közös jogügyleti szabályokat nem alkot ugyan, de a - külön (például: végrendeleti) szabályozás hiányában - valamennyi jogügyletre alkalmazandó legfontosabb rendelkezéseket a jognyilatkozatról szóló fejezetben összefoglalja. Ezen kívül a törvény egyértelműen kifejezésre juttatja, hogy számos olyan, a Ptk.-ban a szerződések általános szabályai között található rendelkezés van, amely nem csupán a szerződésekre, hanem valamennyi kötelemre irányadó; sőt amelyek közül egyeseket a judikatúra a kötelmi jog körén kívüli (dologi jogi stb.) jogügyletekre is alkalmazza. A törvény azokat a rendelkezéseket emeli ki a kötelmek közös szabályai közé, amelyek mögött a felmerülő kérdések nem csak szerződések, hanem valamennyi kötelem esetén tipikusak. Ilyenként fogja fel a törvény a képviseletre, az elévülésre, a tartozáselismerésre és az egyezségre, a többalanyú kötelmekre és a kötelmek teljesítésére vonatkozó általános rendelkezéseket. A kötelmek közös szabályai valamennyi - jogügyleti és más jogi tény alapján keletkező - kötelemre alkalmazandóak tehát.

A törvény ugyanakkor továbbra sem szakít teljesen a Ptk. törekvésésével, és az egyes jogintézményeket lehetőleg ott szabályozza, ahol azok jellemzően előfordulnak. A legjobb példa erre az ügyleti érvénytelenség kérdésköre, amelynek szabályait - általánosabb alkalmazási jelentősége ellenére - a törvény változatlanul a szerződések általános szabályai között helyezi el, és hatályukat utaló szabállyal terjeszti ki az egyoldalú jogügyletekre. Általános jelleggel is megállapítható: a szerződések általános rendelkezései között változatlanul maradnak olyan szabályok, amelyek nem csupán szerződésekre, hanem más kötelmekre is alkalmazhatóak. E szabályok alkalmazhatóságáról továbbra is a bírói gyakorlatnak kell a konkrét esetben döntenie.

A szerződési jog egyes rendelkezéseinek valamennyi kötelemre vonatkozó, közös szabállyá tételének legfőbb következménye, hogy a kötelmek közös szabályai között megjelenő rendelkezéseket nem kell megismételni a szerződési jogban, tehát a szerződésekre vonatkozó általános szabályok a kötelmek közös szabályaival együttesen képeznek egységet szerződési jogi kérdések megválaszolásánál. Egy konkrét szerződési jogi kérdésre vonatkozó teljes törvényi választ tehát az adott szerződéstípusra vonatkozó speciális rendelkezések, a szerződések általános és a kötelmek közös szabályai együtt adják meg. Nyilvánvaló az is, hogy a kötelmek közös szabályai közé emelt szerződési jogi rendelkezések egy része a jövőben is elsősorban szerződések tekintetében nyer majd alkalmazást; a kötelmek közös szabályai közé emelésüket az indokolta, hogy az adott rendelkezés a nem szerződéses kötelmi jogi jogviszonyok lebonyolítását is jól szolgálhatja.

I. CÍM

ÁLTALÁNOS RENDELKEZÉSEK

I. Fejezet

A kötelem

1. A kötelmekre vonatkozó közös szabályok élén a törvény a kötelem lényegét határozza meg, kifejezésre juttatva, hogy a kötelem tágabb kategória, mint a szerződés. A kötelem az olyan relatív szerkezetű polgári jogi jogviszonyok gyűjtő elnevezése, amelyekből kötelezettség keletkezik a szolgáltatás teljesítésére és jogosultság a szolgáltatás teljesítésének követelésére. A Ptk.-nak [Ptk. 198. § (1) bek.] megfelelő fogalmi meghatározás nemcsak a szerződésnek, hanem minden kötelemnek a jellemzője. Kötelemnek csak az olyan - a törvény tárgyi hatálya alá tartozó - jogviszonyok tekinthetők, ahol az egyik szereplő egy szolgáltatással tartozik a másiknak, a másik pedig jogosult e szolgáltatás teljesítésének követelésére. Azok a jogviszonyok, amelyekben ezek a feltételek együtt nem teljesülnek, nem tekinthetők kötelmi jogi jogviszonyoknak.

2. A Ptk. a szerződési jog körében kifejezetten rendelkezik a szabályozás diszpozitív jellegéről, azaz a felek eltérő megállapodásának lehetőségéről. A törvény szerkezetében kézenfekvő viszont, hogy a - szerződési szabályokból általánosított - közös kötelmi jogi szabályok tekintetében is érvényesüljön ez az elvi kiindulópont. Szükséges ezért annak kimondása, hogy az eltérést nem engedő, illetve feltétlen érvényesülést igénylő (kógens) rendelkezések korlátai között a jogviszony szereplői szabadon eltérhetnek a kötelmek közös szabályaitól is, éspedig akkor is, ha az adott szabály nem szerződési, hanem más (kártérítési felelősségi, alaptalan gazdagodási) viszonyra vonatkozik. Úgy rendelkezik ezért a törvény, hogy a kötelmeknek a felek jogaira és kötelezettségeire vonatkozó közös szabályaitól a felek egyező akarattal eltérhetnek, ha jogszabály az eltérést nem tiltja.

Természetesen - a felek eltérő rendelkezése hiányában - a diszpozitív rendelkezések is kötelező érvényűek, ugyanúgy, mint az eltérést nem engedő rendelkezések. E tekintetben nincs tehát semmilyen hierarchia a törvény diszpozitív, kógens és imperatív rendelkezései között. A diszpozitív rendelkezések funkciója az, hogy a tipikus élethelyzeteket szabályozzák, a felek érdekeit kiegyensúlyozottan védjék, figyelemmel a magánjog hagyományaira, korunk követelményeire, a tranzakciós költségek lehetőség szerinti minimalizálására, valamint az ésszerűség és egyes esetekben a méltányosság szempontjaira is. A tipikus esetekre összpontosító szemlélet jelentősége abban áll, hogy az ilyen logika mentén felépülő jogi szabályozás optimalizálja a felek terheit és költségeit, hiszen az esetek többségében a felek számára kölcsönösen elfogadható megoldást nyújt. A diszpozitív főszabálytól való eltérés külön megállapodást, ezzel együtt többlet-adminisztrációt és többletköltséget jelent.

A felek jogait és kötelezettségeit meghatározó szabályok kógens jellegének kifejezésére a törvény az érvénytelenség eszközét alkalmazza, azaz semmissé nyilvánítja a felek kógens szabályba ütköző megállapodását. Ezek a szabályok könnyen felismerhetők, hiszen a törvény erejénél fogva beálló érvénytelenség csak kifejezett jogszabályi rendelkezésen alapulhat. Az eltérést nem engedő rendelkezések egyéb esetei ránézésre nem ennyire egyértelműen meghatározhatók, hiszen ezeknél az adott szabály nem utal kifejezetten az eltérés kizártságára. Olyan szabályokról van szó, amelyek tekintetében eleve szóba sem kerülhet a kógencia és a diszpozitivitás kérdése, hiszen azok nem a felek jogait és kötelezettségeit, hanem az adott jogintézmény lényegét határozzák meg, amelyektől bármilyen eltérés a polgári jog rendszeréből való kilépést eredményezné. Az olyan normák, mint például a kötelem fogalmát vagy az elévülés joghatását rögzítő szabályok olyan elvi jelentőségű és érinthetetlen jogtételek, amelyektől az eltérés nem csak érvényesként nem ismerhető el, hanem fogalmilag kizárt. A példánál maradva, a felek nem írhatják felül az elévülés joghatását, de megállapodhatnak abban, hogy szerződéses (vagy más kötelmi jogi) jogviszonyukban az általános, ötéves elévülési idő helyett rövidebb vagy hosszabb elévülési idő érvényesüljön. Ezzel nem borítják fel a polgári jog dogmatikai rendszerét, de egyező akarattal a maguk számára speciálisan definiálják a jogviszonyuk tartalmaként konkrétan érvényesülő feltételeket.

3. A törvény példálózó jelleggel felsorolja azokat a leggyakoribb tényállásokat, amelyek kötelmet keletkeztethetnek, bár a kötelem lényegének meghatározásából e nélkül is levezethető volna, hogy adott esetben valóban kötelmi jellegű-e egy jogviszony. Különös jelentősége van annak, hogy a kézenfekvő kötelemkeletkeztető tények mellett a személyhez fűződő és a dologi jogok megsértésével az - egyébként abszolút szerkezetű - alapjogviszonyokból a jogában sértett és a jogsértő személy között relatív szerkezetű, kötelmi jellegű követeléseket megalapozó jogviszony (kötelem) keletkezik. Ez természetesen nem jelent változást a hatályos joghoz képest, a Ptk. rendszerében sem minősülhettek másként ezek a helyzetek, kiemelésük a figyelem felhívását és az esetleges viták elkerülését szolgálja.

II. Fejezet

A jognyilatkozat

1. A kötelmek közös rendelkezéseinek élén a jognyilatkozat megtételének általános szabályai állnak. A szabályozási szintek bővítésével szükségképpen együtt járó kezdeti alkalmazási nehézségeket kívánja csökkenteni a törvény azzal, hogy kivételesen néhány tankönyvi tételt idéző (például a jognyilatkozatot definiáló) rendelkezést is megfogalmaz. Ez a kissé didaktikus szemlélet mindenképpen indokolt annak fényében, hogy a Ptk. joggyakorlatát több emberöltőn keresztül határozta meg az a helyzet, hogy - általános jogügyleti szabályozás hiányában - a jogalkalmazó a szerződések általános szabályaiból volt kénytelen levezetni a nem szerződési jogi, sőt nem is kötelmi jogi természetű jogügyleti kérdésekre adandó választ.

2. A jognyilatkozatok szabályozásának központi eleme a jognyilatkozat hatályossá válásának, azaz a joghatás kiváltásának időpontja. A Ptk. többé-kevésbé kezelte ezeket a kérdéseket az ajánlat és az elfogadás tekintetében. A Ptk. rendszerében a szerződésre vonatkozó rendelkezéseket az egyoldalú jognyilatkozatokra alkalmazni rendelő szabály közvetítésével váltak az ajánlat és az elfogadás vonatkozásában megfogalmazott, valójában általános jelentőséggel bíró rendelkezések jognyilatkozati általános szabállyá. Emellett a Ptk.-ban az ajánlat és az elfogadás hatályosulásának témája - érthető okból - összemosódott a szerződés létrejöttének kérdésével. A törvény által választott szerkezet e tekintetben is következetes és tiszta szabályozást tesz lehetővé.

Ahogyan a Ptk., a törvény is külön szabályt ad azon az alapon, hogy a jognyilatkozatot jelenlévők vagy távollévők között tették, minthogy a két szituáció érdemben különbözik. Jelenlévők között tett jognyilatkozat esetén a másik fél tudomásszerzése azonnal bekövetkezik, ezért a törvény szerint az ilyen jognyilatkozat nyomban hatályosul. A Ptk. a másik fél tudomásszerzéséhez köti a jognyilatkozat hatályosulását, igaz, nem is kifejezetten jelenlévők között tett jognyilatkozatról, hanem szóban vagy szóbeli üzenettel tett jognyilatkozatról rendelkezett. Megjegyzendő, hogy a Ptk. nem teljesen következetes: az ajánlati kötöttség tekintetében úgy rendelkezik, hogy ez a kötöttség jelenlévők között vagy telefonon tett ajánlat esetében megszűnik, ha az ajánlatot a másik fél nyomban el nem fogadja. A törvény határozott célkitűzése viszont, hogy „technológia-semleges” szabályozást alkosson, és ezért nem kíván taxatív felsorolást alkalmazni olyan esetben, ahol a technika gyors fejlődése a felsorolás gyakori módosítását tenné szükségessé. Ezzel a célkitűzéssel összhangban a törvény nem sorolja fel, hogy mi minősül jelenlévők között tett jognyilatkozatnak, hanem úgy rendelkezik, hogy jelenlévők között tett ajánlatnak minősül minden olyan jognyilatkozat, amelyről a címzett az ajánlattétellel egyidejűleg tudomást szerez. Ezzel a másik fél tudomásszerzését jelenlévők között a törvény adottnak, nyomban bekövetkezőnek tekinti, így elég erre utalni a normaszövegben. A meghatározás magában foglalja a Ptk.-ban [Ptk. 211. § (2) bek.] meghatározott eseteken (a szóban vagy telefonon tett ajánlaton) kívül például az internetes valósidejű kommunikációt (például: „chat”) is. Jelenlévők esetében a jognyilatkozat azonnal hatályossá válik, és azt a másik félnek azonnal el kell fogadnia, különben az ajánlati kötöttség megszűnik.

A törvény - a Ptk.-hoz hasonlóan - nem tartalmaz definíciót a távollévők meghatározására; ebből következik, hogy távollévők között tettnek minősül minden olyan jognyilatkozat, amely nem jelenlévők között tett jognyilatkozatnak tekintendő. Az ilyen jognyilatkozat hatályossá válásához a másik félhez történő megérkezésére van szükség. A törvény szerint a jognyilatkozat akkor minősül a másik félhez megérkezettnek, amikor azt a székhelyére, természetes személy esetében lakóhelyére, ennek hiányában szokásos tartózkodási helyére kézbesítik.

A ráutaló magatartással tett jognyilatkozat különlegességét a jognyilatkozat hatályosulása körében indokolt hangsúlyozni, ezért a törvény egyértelművé teszi, hogy a ráutaló magatartással tett jognyilatkozat a címzett tudomásszerzésével válik hatályossá. A hatályosulás ismertetett szabályai azokat a helyzeteket tartják szem előtt, amikor a jognyilatkozatnak címzettje van: a „tudomásszerzés”, a „megérkezés” feltételezik, hogy van olyan konkrét személy, akihez a jognyilatkozatot intézték. Mivel a jognyilatkozat nem kizárólag címzett lehet, a törvény szabályt ad a nem címzett jognyilatkozatok hatályosulására: ezek megtételükkel válnak hatályossá. Ez vonatkozik valamennyi nem címzett jognyilatkozatra, akármilyen formában teszik azt meg, így a ráutaló magatartással tett nem címzett jognyilatkozatra is.

3. A törvény a hatályosnál árnyaltabban szabályozza az írástudatlan vagy írni nem képes személy írásbeli jognyilatkozatára vonatkozó, a Ptk.-ban [Ptk. 218. § (2) bek.] elnagyolt rendelkezést. A Ptk. szerint az érvényességhez elegendő az, hogy az írni nem tudó vagy nem képes személy írásbeli jognyilatkozata közokirati vagy teljes bizonyító erejű magánokirati formában tett legyen. A törvény a teljes bizonyító erejű magánokirat tekintetében további feltételként szabja, hogy azt bíróság vagy közjegyző hitelesítse, illetve ügyvéd ellenjegyzéssel vagy két tanú aláírással igazolja, hogy a nyilatkozó fél a nem általa írt okiratot előttük írta alá. A teljes bizonyító erejű okirat valamennyi formája ugyanis nyilvánvalóan nem alkalmas arra, hogy az írástudatlan vagy az írni képtelen személy írásbeli jognyilatkozatát hitelesítse; így a teljes bizonyító erejű magánokirat azon esete biztosan nem szolgál megfelelő garanciával, amely a saját kezűleg történő leírást és aláírást szabályozza. A törvény továbbá követi a Pp. szabályozását azzal, hogy rögzíti: az olvasni nem tudó, továbbá az olyan személy esetében, aki nem érti azt a nyelvet, amelyen az írásbeli nyilatkozatát tartalmazó okirat készült, az írásbeli jognyilatkozat érvényességének további feltétele, hogy magából az okiratból kitűnjön, hogy annak tartalmát a tanúk egyike vagy a hitelesítő személy a nyilatkozó félnek megmagyarázta.

A törvény az elektronikus aláírásról szóló törvény rendelkezéseivel összhangban kimondja, hogy a jogszabály által támasztott követelményeknek az is eleget tesz, ha a fél a jognyilatkozatot a közokiratnak vagy a teljes bizonyító erejű magánokiratnak megfelelő elektronikus okiratba foglalja.

4. A Ptk. egy általános utaló szabállyal (Ptk. 199. §) az egyoldalú jognyilatkozatokra a szerződésre vonatkozó rendelkezéseket hívja fel. A törvény ezt az utaló normát - a kötelmek közös szabályai között - csak megszorítással tartja fenn: az utalás általánosságát feladja, és meghatározza, hogy milyen kérdésekben kell a szerződések általános szabályait valamennyi jognyilatkozatra alkalmazni. Olyan kérdésekben indokolt a szerződési szabályok egyoldalú jogügyletekre történő alkalmazása, amelyek lényegüket tekintve általános jognyilatkozati természetűek, de kiszakításuk megszokott helyükről, a szerződési jogból, vélhetően több hátránnyal, mint előnnyel járna, és nehezebben kezelhetővé tenné a szabályozást. Ilyenek a jognyilatkozat hatályára, érvénytelenségére és hatálytalanságára vonatkozó szerződési jogi rendelkezések, amelyeket - külön szabályok hiányában - valamennyi kötelmi jellegű jogügyletre, sőt adott esetben dologi jogi (kivételesen egyes családjogi és öröklési jogi) jellegű jognyilatkozatokra is megfelelően alkalmazni kell.

III. Fejezet

A képviselet

A törvény a kötelmi közös szabályok közé emeli ki a képviseletre vonatkozó, a Ptk.-ban a szerződési általános szabályok között lévő rendelkezéseket. A szabályok javarészt tartalmilag változatlan formában kerülnek át a közös kötelmi szabályok közé. A törvény ugyanakkor szerkezetileg egységesebb és átláthatóbb keretet biztosít, és a szükséges szövegszerű pontosításokat is elvégzi. A képviseleti szabályok megállapításakor a törvény úgy kezeli a képviselet kötelmi jogra tartozó kérdéseit, hogy közben egyes rendelkezések kötelmi jogon is túlmutató érvényét a képviseleti szabályok tagolásával, általános képviseleti szabályok kiemelésével hangsúlyozza. Az általános képviseleti szabályokat követően rögzíti a törvény az ügyleti képviselet egyes különös rendelkezéseit, végül a képviselet speciális eseteit (vélelmezett képviselet, ügyeinek vitelében akadályozott személy képviselete, eseti gondnokság) rendezi.

A törvény tartalmilag fenntartja a Ptk.-nak (Ptk. 220. §) a vélelmezett és a látszaton alapuló képviseletre vonatkozó szabályait. A forgalom biztonságának szempontja megköveteli, hogy minden olyan esetben, ahol a látszat egyértelműen egy személy képviseleti jogosultságára utal, vélelmezni kell, hogy az illető személy képviselő. A Ptk. eredeti szabályának alkalmazását a bírói gyakorlat jogfejlesztő értelmezése kiterjesztette az ügyfélforgalom számára nyitva álló helyiségeken kívüli helyzetekre is. Olyan személyek esetében is megállapítja a látszaton alapuló képviseletet, akik beosztásuknál fogva rendszeres tárgyalásokat folytatnak, és harmadik jóhiszemű személy a munkáltató vagy a szervezeti képviselő eljárásából alapos okkal következtethet arra, hogy az illető személynek képviseleti joga van. Például a munkáltató vagy a szervezeti képviselő maga küldi a tárgyalásra a dolgozóját és annak eljárását már más alkalommal jóváhagyta. Az alkalmazott és a tag jogkörének korlátozására és annak harmadik személyekkel szembeni hatályosságára vonatkozóan a törvény a Ptk. szabályát tartja fenn, tehát a harmadik személy tudomásszerzése szükséges ahhoz, hogy a képviseleti jog korlátozása vele szemben hatályosuljon.

A törvény eltér az érdekellentét Ptk.-beli szabályától [Ptk. 221. § (3) bek.]. A Ptk. szabály abszolút tilalmával szemben a törvény érdekellentét esetén is lehetővé teszi az eljárást, ebben az esetben azonban megtámadási jogot biztosít a képviselt számára abban az esetben, ha a képviselt a képviseleti jog alapításakor az érdekellentétről nem tudott. Ha a képviselt az érdekellentéttel tisztában van, akkor a törvény a megtámadási jogot és a Ptk. szabályát is indokolatlannak tartja.

IV. Fejezet

Az elismerés

1. A törvény az elévülés kapcsán egyértelművé teszi, hogy az időmúlásnak az igények érvényesíthetősége szempontjából kétféle anyagi jogi joghatása van: jogvesztés vagy elévülés. A jogvesztés súlyossága miatt a törvény azt tartja kívánatosnak, hogy a jogszabály kifejezetten írja elő, ha a határidő eredménytelen eltelte az alanyi jog megszűnését eredményezi, azaz jogvesztéssel jár. Ha tehát a határidőhöz az illető jogszabály nem fűz jogvesztő következményt, akkor a határidőt nem jogvesztő (záros) határidőnek, hanem elévülési természetűnek kell tekinteni.

2. A törvény az elévülés intézményét is a kötelmekre vonatkozó közös rendelkezések között helyezi el, tekintettel arra, hogy az elévülés nem csak a szerződésből eredő követelések esetében merül fel, a tulajdoni igények viszont egyáltalán nem évülnek el. Az elévülés valamennyi olyan kötelmi jellegű követelés állami kényszerrel való érvényesíthetőségét megszünteti, amely nem szűnik meg jogvesztő jellegű határidő következtében. A törvény az általános elévülési időn nem változtat, vagyis a kötelmi jogi jellegű igények főszabály szerint öt év alatt évülnek el.

3. A kötelmek közös szabályainak diszpozitív természetéből következik, hogy az adott jogviszony alanyai (mindenekelőtt: a szerződő felek) a törvényesnél akár rövidebb, akár hosszabb elévülési határidőben megállapodhatnak. Ez a megoldás összhangban van a felek autonómiájának fokozottabb elismerésével, és ebbe az irányba mutat az officialitás elvének fokozatos visszaszorulása a Pp.-ben. A törvény e tekintetben megváltoztatja a hatályos jogot, amely rövidebb elévülési határidő megállapítását korlátok nélkül lehetővé tette, de az elévülési határidő meghosszabbítására csak egy évnél rövidebb határidő esetében adott lehetőséget. A Ptk. ezzel a korlátozással nyilvánvalóan a bizonyítás nehezebbé válását kívánta megelőzni. A törvény viszont abból indul ki, hogy a bizonyítási nehézségeknek a hosszabb elévülési határidő kikötése miatti növekedése miatt nem indokolt a felek autonómiáját csorbítani. A felek ugyanis maguk vállalják ilyenkor a bizonyítás esetleges elnehezülését. A felek autonómiája sem terjedhet odáig, hogy teljesen kizárhassák az elévülést. Ezért a törvény az ilyen megállapodást semmisnek nyilvánítja. Az elévülés intézményének a kötelmekre vonatkozó közös rendelkezések körében történő szabályozása egyértelművé teszi azt is, hogy az elévülési idő megváltoztatására irányuló megállapodásra a szerződéses jogviszonyból származó követeléseken kívül bármilyen kötelemből fakadó követelés vonatkozásában sor kerülhet. A szerződésen kívül kárt okozó személy és a károsult (vagy a jogalap nélkül gazdagodó és a gazdagodást elszenvedő) is megállapodhatnak tehát a kár (vagy a gazdagodás) bekövetkezése után az ötévesnél rövidebb vagy hosszabb elévülési határidőben.

4. Az elévülés legfontosabb joghatása az, hogy az alanyi jog elveszíti igény-állapotát. Ebből következik, hogy az alanyi jogot bírósági úton nem lehet érvényesíteni. Ezt a fontos tételt a törvény a Ptk.-hoz hasonlóan kifejezetten kimondja. A követelés elévülése - minthogy a követelés létét nem érinti - mindazonáltal nem zárja ki, hogy az elévült követelésre annak jogosultja meghatározott feltételekkel (például beszámítási kifogás útján) hivatkozzon. A törvény a régi magánjog mintájára egyértelművé teszi az elévülés joghatását, a naturalis obligatio lényegét: a teljesítésre vonatkozó kötelezettség fennmarad, de a teljesítés már nem követelhető bíróságon. Az elévülés jellegének és következményének másik oldala az, hogy a teljesített elévült követelést visszakövetelni nem lehet, hiszen az elévüléssel maga a kötelem, illetve a belőle folyó alanyi jog nem szűnik meg. Az önkéntes teljesítés ezért minden további nélkül lehetséges, a teljesítés kikényszerítéséhez nyújtott állami segítség lehetőségének megszűnése ezt nem befolyásolja.

5. A törvény érdemben nem változtat az elévülés nyugvásának szabályozásán, de kisebb pontosítást elvégez a Ptk. rendelkezésein. Az elévülés nyugvásának kérdéskörében a törvény előkészítése során azt kellett mérlegelni, hogy fennmaradjon-e a Ptk. szerinti szabályozás, vagy helyesebb a Ptk. előtti jogi megoldására visszatérni, és az elévülés nyugvásának „klasszikus”, a iustinianusi római jogban ismert szabályát visszaállítani. A Ptk. alapján nincs szó klasszikus értelemben vett nyugvásról, mivel az elévülési idő nem a nyugvás időtartamával hosszabbodik meg, tehát nincs mód a nyugvás előtti és a nyugvás utáni elévülési idő összegezésére, tekintettel arra, hogy az elévülés lényegében a nyugvásra okot adó körülmény fennállása alatt is folyik. Hatályos jogunk a nyugváshoz csak annyiban fűz joghatást, amennyiben annak eredményeként az elévülési időből kevesebb, mint egy év (egyéves vagy egy évnél rövidebb elévülési idő esetében kevesebb, mint három hónap) marad hátra. Mindazonáltal a törvény szerint nem indokolt a Ptk. előtti magánjoghoz való visszatérés (amely szerint a nyugvás ideje az elévülési időbe nem számítható be), mivel a Ptk. által bevezetett szigorítás az igénye érvényesítésével menthető okból késlekedő jogosult érdeke mellett a forgalombiztonság szempontját is figyelembe vette. Az így kialakított szabályozási kompromisszum felülírását sem a jogalkalmazási tapasztalatok, sem más érvek nem támasztják alá. A polgári jogi szabályozásnak törekednie kell a huzamosabb ideig fennálló, bizonytalan jogi helyzetek mielőbbi rendezésére, illetve arra, hogy ilyen helyzetek - lehetőség szerint - csak kivételes esetben és akkor is csak korlátozott ideig állhassanak fenn.

A törvény mindezek alapján követi a Ptk. szerinti szabályozási koncepciót, és az elévülés nyugvására okot adó körülmény megszűnését követően - a jogosult méltányolható érdekeit figyelembe véve ugyan, de - korlátozza az igény érvényesítésére nyitva álló időtartamot. Az időmúlás lehetséges joghatásait rögzítő rendelkezés szerinti logikával összhangban megállapítható, hogy a nyugvás miatti egyéves és három hónapos határidők elévülési jellegűek maradnak, ezek letelte a követelés elévüléséhez és nem jogvesztéshez vezet. Ennek nem mond ellent az a körülmény, hogy a törvény a bizonytalan jogi helyzet további elhúzódását megelőzendő kifejezett rendelkezéssel kizárja az elévülés újbóli nyugvását az egyéves, illetve a három hónapos „végső” határidők alatt. Ez a rendelkezés természetesen nem akadályozza meg azt, hogy az elévülési idő alatt több ízben sor kerüljön nyugvásra; mindössze abban az esetben nem nyugodhat az elévülés, ha a korábbi nyugvás (illetve nyugvások) következtében az elévülési időből már kevesebb, mint egy év, illetve három hónap van hátra. Annak érdekében, hogy az elévülés nyugvása következtében beálló egyéves, illetve három hónapos határidők valamennyi aspektusát kezelje, a törvény a megszakítást ezeknél a határidőknél lehetővé teszi azzal a korlátozással, hogy a megszakítástól vagy az elévülést megszakító eljárás jogerős befejezésétől nem az eredeti teljes elévülési idő, hanem a nyugvás következtében beálló határidők számítása kezdődik újból.

Korábbi magánjogunkkal ellentétben már a Ptk. is általánosságban beszélt menthető okról, mint az elévülés nyugvásának feltételéről, konkrétan nem határozva meg - még példálózó jelleggel sem - a nyugvásra okot adó körülményeket. Ezt az utat járja a törvény is.

A bizottsági munkálatok során felmerült, hogy célszerű volna kimondani: az elévülés mindaddig nyugszik, amíg a kötelezett a teljesítést megtagadhatja. Ezt a kérdést, tipikusan mögöttes (másodlagos) felelősségi helyzetek: egyszerű (sortartó) kezesnek, közkereseti társaság tagjának, betéti társaság beltagjának felelőssége vetik fel. A törvény végül is nem tartalmaz ilyen szabályt. Lényegét tekintve - helyes dogmatikai felfogás mellett - ilyen esetekben ugyanis a teljesítés mindaddig nem válik esedékessé, azaz az elévülés meg sem kezdődik, amíg a jogosult nem igazolja a főkötelezettől történő behajthatatlanságot. A törvény szerint tehát (szemben az 1/2007. Polgári jogegységi határozattal) ilyenkor nem elévülésről és az elévülés nyugvásáról, hanem a teljesítés esedékessé válásának megítéléséről van szó.

6. Az elévülés megszakítására vezető jogi tények közül a törvény elhagyja a „követelés teljesítésére irányuló írásbeli felszólítást”. E megszakítási ok ellentétes az elévülés intézményének lényegével: nem az igény érvényesítésére, hanem az igényérvényesítési idő (és az azzal járó bizonytalanság) meghosszabbítására ösztönöz. A jogbiztonságot szolgálja, ha önmagában egy ilyen aktus nem eredményezi az elévülés megszakítását.

V. Fejezet

Tartozáselismerés. Egyezség

1. A törvény a kötelmekre vonatkozó közös rendelkezések között - néhány ponton tartalmilag is változtatva - szabályozza a tartozáselismerés intézményét. A kiemelést az indokolja, hogy természetesen nem csak szerződésekből fakadó kötelmi kötelezettségek (tartozások) elismerése fordulhat elő. A tartozáselismerés jogintézményének alkalmazása nyilvánvalóan indokolt lehet más kötelmek esetében; így például kártérítésnél is felmerülhet az az igény, hogy a károkozó tartozását (kártérítési kötelezettségét) elismerje.

Bár a bizonyítási teher szabályaiból levezethető, a törvény külön kimondja, hogy a szerződés érvénytelenségének és naturalis obligatio-jellegének bizonyítása az elismerőt terheli.

A törvény a tartozáselismerő jognyilatkozat érvényességét - a hatályos szabályozástól eltérően - nem köti írásba foglaláshoz; ezzel a változtatással azt a huzamos ideje fennálló bírói gyakorlatot emeli törvényerőre, amely következetesen elismeri, hogy a tartozáselismerés bármilyen alakban megtörténhet (akár ráutaló magatartással is, például a teljesítés megkezdésével).

2. A törvény a kötelmekre vonatkozó általános rendelkezések közé helyezi a Ptk.-ban a szerződésmódosítás körében [Ptk. 240. § (3)-(4) bek.] szabályozott egyezséget. A tartozáselismerés szabályaihoz hasonlóan az egyezség is olyan jogintézmény, amelyet a Ptk. ugyan a szerződésekre vonatkozó rendelkezések körében rendez, de általánosabb érvénye miatt az valamennyi kötelemnél alkalmazható. Ezt támasztja alá a Ptk. miniszteri indokolása is, amely szintén bármilyen követelésnél alkalmazható intézményként kezelte az egyezséget. A Ptk. szabályain a törvény érdemben annyit változtat, hogy az egyezségkötés fogalmi elemeként szolgáló kölcsönös engedés feltételén enyhít: egyezségnek minősül az is, amikor a megegyezés úgy jön létre, hogy csak az egyik fél enged eredeti követeléséből.

II. CÍM

TÖBBALANYÚ KÖTELMEK

VI. Fejezet

Több kötelezett a kötelemben

A törvény a Ptk.-hoz hasonlóan tárgyalja azt az esetet, amikor a teljesítés több kötelezettet terhel, és a hatályos szabályoknak megfelelően különbséget tesz osztott és egyetemleges kötelezettség között.

Ha a szolgáltatás osztható, főszabály szerint minden kötelezett csak a ráeső részt köteles teljesíteni. Ettől jogszabály vagy - a norma diszpozitív jellege folytán - a felek rendelkezése eltérhet (jogi oszthatatlanság), és előírhatja az egyetemleges kötelezettséget.

Ha a szolgáltatás (akár fizikai, akár jogi okból) oszthatatlan, minden kötelezett az egész szolgáltatással tartozik, vagyis a kötelezetteket egyetemleges helytállás terheli. A törvény az egyetemleges kötelezettség lényegét az elméletben és a joggyakorlatban egyaránt elfogadott tartalma szerint a törvényszövegben rögzíti: a kötelezettség teljesítése a jogosult választása szerint követelhető egy vagy több - vagyis bármelyik - kötelezettől, éspedig egészben vagy részben, bármilyen arányban. A törvény az egyetemleges kötelezettek jogosulttal szembeni külső viszonyát szövegezésbeli korrekciókkal a Ptk.-ban (337. §) foglaltaknak megfelelően rendezi. A Ptk.-tól eltérően a törvény nem tesz említést a kötelezettség beszámítással történő megszüntetéséről, mivel a beszámítást kifejezetten a teljesítés egyik lehetséges módjaként szabályozza. Új szabályként mondja ki a törvény, hogy a követelésnek az egyik kötelezettel szembeni elévülése nem hat ki a többi kötelezettre. Nem változtat a törvény az egyetemleges kötelezettek egymás közötti viszonyának hatályos szabályain (Ptk. 338. §).

VII. Fejezet

Több jogosult a kötelemben

1. Ha a szerződésben több jogosult követelheti a teljesítést, szintén különbség kell tenni a szerint, hogy a szolgáltatás osztható vagy oszthatatlan. Osztható szolgáltatás esetén főszabályként mindegyik jogosult csak az őt megillető részt követelheti. Ettől jogszabály vagy - a norma diszpozitív jellege folytán - a felek rendelkezése eltérhet, és előírhatja a jogosultság egyetemlegességét, vagyis azt, hogy az egyébként osztható szolgáltatás több jogosultat úgy illessen meg, hogy mindegyik külön is az egész szolgáltatást követelheti. A kötelezettet természetesen ilyen esetben is csak egyszeri szolgáltatás terheli.

2. Ha a szolgáltatás (akár fizikai, akár jogi okból) oszthatatlan, főszabályként a jogosultság együttes, vagyis a kötelezett valamennyi jogosult kezéhez köteles teljesíteni. Míg tehát több kötelezett oszthatatlan szolgáltatásért egyetemleges helytállással tartozik, addig több jogosult főszabályként nem egyetemleges, hanem együttes jogosultként léphet fel. (Például a társasházi épület közös részeinek hibái miatt a társasházközösség tagjai együttes jogosultak, az egyes lakástulajdonos tagok - a joggyakorlat szerint - külön csak a saját lakásuk hibái miatt léphetnek fel a vállalkozóval szemben.) Jogszabály vagy - a norma diszpozitív jellege folytán - a felek rendelkezése ilyen esetre is előírhatja a jogosultak egyetemlegességét, és ez esetben bármelyik jogosult kielégítése esetén a kötelezettség minden jogosulttal szemben megszűnik.

A törvény a bírósági letét útján történő teljesítés szabályainál utal arra, hogy a kötelezett pénz fizetésére vonatkozó, továbbá értékpapír vagy más okirat kiadására irányuló kötelezettségét jogosulti együttesség esetében is teljesítheti bírósági letétbehelyezés útján, ha a jogosultak nem teszik lehetővé, hogy a kötelezett valamennyiük kezéhez teljesítsen.

3. A törvény az egyetemleges jogosultak egymás közötti (belső) viszonyát, továbbá a kötelezettel szembeni külső viszonyt a Ptk. (335-336. §) szerinti tartalommal, szövegezésbeli korrekciókkal szabályozza.

III. CÍM

A KÖTELEM TELJESÍTÉSE

VIII. Fejezet

Általános rendelkezések

1. A kötelmekre vonatkozó közös szabályok között kapnak helyet azok a rendelkezések, amelyek a kötelmek teljesítésének legfontosabb általános követelményeit határozzák meg. Ezek - elhelyezésükből is fakadóan - valamennyi kötelem teljesítésével kapcsolatban alkalmazásra kerülnek, ha a teljesítés követelményeire jogszabályból, a felek megállapodásából vagy a jogviszony konkrét körülményeiből más nem következik. E szabályokon kívül a törvény a szerződések szabályai között is tartalmaz a teljesítésre vonatkozó rendelkezéseket, éspedig olyanokat, amelyek kizárólag (vagy túlnyomó részt) szerződéses kötelmekben felmerülő problémákra vonatkoznak.

A szolgáltatás teljesítésére vonatkozó általános szabályok élén egy elvi jelentőségű tétel szerepel: a szolgáltatást az adott kötelem tartalmának megfelelően kell teljesíteni. Ez a generálklauzula-jellegű tétel azért fontos, mert vitás esetben iránytűje lehet a feleknek és a bíróságnak is. E normatív elv alapján kell megállapítani a teljesítés körülményeit olyan esetben, amikor a felek nem vagy nem kielégítő módon rendezik a problémát, és jogszabály sem ad megfelelő eligazítást.

2. Alapvető szemléletbeli változtatás jellemzi a törvénynek a kötelem teljesítésének idejére vonatkozó rendelkezéseit. A változtatás egyik oka az, hogy a törvény a kötelem teljesítésének idejére vonatkozó rendelkezéseket a kötelmek általános szabályai közé helyezi, a kérdéskör tágabb perspektívába kerülése pedig szükségessé teszi annak absztraktabb kezelését, a szerződésen kívüli kötelemkeletkeztető tények szempontjainak fokozottabb mérlegelését. A törvény szerint minden olyan esetben, amikor a teljesítés ideje - akár határnap vagy határidő tűzésével - konkrétan meghatározott, ez az időtűzés érvényesül. Határidő vagy határnap tűzése nem csak szerződésben képzelhető el, hanem bírósági vagy hatósági határozatban, sőt jogszabályban is. Konkrét időmegjelölés hiányában a diszpozitív főszabály a szolgáltatás rendeltetésének figyelembevételére kötelez, amely természetesen csak esetről-esetre vizsgálható, és az adott kötelem valamennyi releváns körülményének figyelembevételét feltételezi. Ha nincs határidő vagy határnap tűzve és a szolgáltatás rendeltetése sem ad eligazítást, végső soron a teljesítés előkészítéséhez szükséges idő elteltével köteles a kötelezett teljesíteni.

A törvény megváltoztatja a Ptk.-nak az idő előtti teljesítésre vonatkozó szabályait. A Ptk. a jogosult beleegyezéséhez kötötte az idő előtti teljesítést. A kereskedelmi forgalom működésének törvényszerűségei alapján könnyen belátható, hogy a jogosultnak nem minden esetben érdeke, hogy a kötelezett idő előtt teljesítse szolgáltatását, sőt adott esetben ez kifejezetten hátrányos is lehet számára. Ez a helyzet például akkor, ha logisztikailag nehézséget okoz neki a teljesítés fogadása. A törvény szerint a jogosult a teljesítési idő előtt felajánlott teljesítést csak akkor köteles elfogadni, ha az idő előtti teljesítés nem sérti lényeges jogi érdekét, és a kötelezett az ezzel járó esetleges többletköltséget viseli. Az idő előtti teljesítés elfogadása a saját kötelezettség teljesítésének határidejét nem módosítja, vagyis a másik fél számára nem eredményez előteljesítési kötelezettséget. Pénztartozás idő előtti teljesítésénél a törvény e szabályokhoz képest eltéréseket állapít meg.

3. A törvény a kötelem teljesítési helyének meghatározásánál terminológiai és logikai szempontból a hatályos szabályozásnál tisztább és egyszerűbb megoldást kínál. A szolgáltatás teljesítésének helyét főszabály szerint a kötelezett elérhetősége határozza meg; természetes személyek esetében ez a lakóhely (ennek hiányában szokásos tartózkodási hely), jogi személyeknél (és más, nem természetes személy jogalanyoknál) pedig a telephely (ennek hiányában a székhely). Előfordul, hogy nem természetes személy kötelezett több telephellyel rendelkezik; a törvény kisegítő rendelkezése alapján ilyenkor a kötelemmel legszorosabb kapcsolatban álló telephely a teljesítés helye. A legszorosabb kapcsolat meghatározása az eset összes körülményeinek mérlegelésével és természetesen esetről-esetre (tehát kötelmenként) történhet csak meg. A teljesítési hely szempontjából releváns időpontot a törvény értelemszerűen rögzíti: a kötelem keletkezésének időpontja mérvadó e tekintetben, hiszen ehhez tudnak a kötelemben részes felek alkalmazkodni.

A lakóhely (szokásos tartózkodási hely) és a telephely (székhely) a kötelem fennállása alatt megváltozhat, és ezért régi - a kötelem keletkezésének időpontja szerinti - lakóhelyén, telephelyén már nem is elérhető. Ilyen esetben a teljesítési hely automatikusan megváltozik, illetve a kötelem teljesítése a főszabály szerinti teljesítési helyen lehetetlenné válik. Minthogy azonban a jogosult a kötelem keletkezésének időpontja szerinti helyszínen köteles a teljesítést várni, az új lakóhely (szokásos tartózkodási hely), illetve telephely (székhely) csak abban az esetben válik teljesítési hellyé, ha a kötelezett a jogosultat erről értesítette. A törvény ezen rendelkezéséből az következik, hogy az értesítés elmaradása esetén a kötelezett késedelembe esik, hiszen a jogosult által ismert, a kötelem keletkezésének időpontja szerinti teljesítési helyen a teljesítés nem történik meg. Tekintettel arra, hogy a teljesítési hely megváltozása a jogosultnál költségnövekedést eredményezhet, a felmerülő többletköltséget a kötelezettnek viselnie, sőt: előlegeznie is kell.

A törvény elhagyja a Ptk.-nak a helyközi teljesítés, illetve a teljesítési segéd igénybevétele esetére meghatározott speciális rendelkezéseit [Ptk. 278. § (2)-(3) bek.]. Ezek a szabályok logikailag következetlenek voltak, ráadásul feleslegesek és értelmetlenek is, hiszen a teljesítés helyének szabályai közé kevertek olyan kérdéseket, amelyek túlmutattak a témakörön. A teljesítési segéd esetleges igénybevétele független a teljesítés helyétől, másrészt az ilyen esetek - különösen a helyközi teljesítés - feltételezik a felek kifejezett megállapodását a főszabálytól való eltérésről.

4. A törvény a kötelmek közös szabályai között rendelkezik a teljesítés költségeinek viseléséről is. Azok a költségek, amelyek a teljesítés megtörténtét szolgálják, lényegét tekintve a teljesítés részét képezik, és ilyen módon a kötelezettet terhelik. A jogosultat a kötelezett teljesítésével összefüggésben a szolgáltatás megvizsgálásának kötelezettsége terheli. A megvizsgálási kötelezettség ugyanakkor nem teljesítési, legfeljebb a teljesítéshez szorosan kapcsolódó szabály, és jelentősége elsősorban szerződések körében van, ezért indokolatlan volna kötelmi közös szabályként meghatározni és a szerződésekre vonatkozó rendelkezések köréből kiemelni.

5. Fenntartja a törvény a Ptk.-nak (Ptk. 291. §) a fajlagos szolgáltatások megosztásáról szóló szabályait olyan esetre, amikor több helyre kell ugyanabból a dologból szolgáltatni, de az egész mennyiség nem áll rendelkezésre. Ez is olyan teljesítési szabály, amely valamennyi kötelem tekintetében irányadó lehet, ezért a kötelmek közös szabályai körébe történő kiemelése indokolt. A törvény elhagyja a Ptk. normájában szereplő azt a fordulatot, amely a jogosult rendelkezésének hiányában sem engedte meg a kötelezettnek az egyes helyekre járó mennyiség arányos csökkentését olyan esetben, amikor a nemzetgazdasági érdekek más elosztást indokoltak. Ez a rendelkezés nyilvánvalóan sérti a magánautonómiát és összeegyeztethetetlen a polgári jogi szabályozás logikájával.

A Ptk.-tól némileg eltérően rendezi a törvény azt a tényállást, amelynél a kötelezett a jogosulttal szemben több szolgáltatással tartozik, és valamennyi kötelezettsége teljesítéséhez a szükséges mennyiség nem áll rendelkezésére. Nyilvánvaló, hogy több, egymás mellett fennálló kötelezettség esetében nem csak az egyes szolgáltatások fajlagos jellegének van jelentősége, ahogy a Ptk. szabálya (290. §) mondja, hanem annak is, hogy a szolgáltatások egyneműek legyenek. Csak ebben az esetben lehet szó ugyanis a tartozások közötti elszámolásról. A rendelkezés joga elsősorban a kötelezettet illeti, ennek hiányában a választás joga - a Ptk.-ban szabályozott megoldástól eltérően - a jogosultra száll át. Ha egyik fél sem választott, illetve a jogosult választásáról a kötelezettet nem értesítette, a teljesítést a törvény szerint - a Ptk.-hoz hasonlóan - a jogosult és a kötelezett érdekeinek kiegyensúlyozott figyelembe vétele alapján megállapított sorrendben, végső soron valamennyi tartozásra arányosan kell elszámolni.

IX. Fejezet

A pénztartozás teljesítése

1. A Ptk. a pénztartozásról csupán néhány rendelkezést tartalmazott: szabályozta, hogy a pénztartozást mely pénznemben és milyen árfolyam alapján kell teljesíteni, rendelkezett a teljesítés helyéről, valamint a pénztartozás után fizetendő kamatról és a késedelmi kamatról. Nem tartalmazott ugyanakkor a Ptk. rendelkezést arról, hogy a pénztartozást a kötelezett hogyan teljesítheti, és az egyes teljesítési módokhoz kapcsolódóan nem rendelkezett arról sem, hogy a tartozás mikor minősül teljesítettnek. A törvény pótolja ezeket a hiányosságokat, amikor a pénztartozás teljesítésének alapvető kérdéseit a kötelmek közös szabályai között rendezi.

A pénztartozás teljesítésének szabályozása a Ptk.-ban - tekintettel a megalkotásának idejét jellemző pénzforgalmi viszonyok fejletlenségére - meglehetősen elmaradott, a mai körülmények között nem ad érdemi és gyakorlatias iránymutatást. A törvény sem kívánja a pénzforgalmi szabályozásra tartozó technikai rendelkezéseket megismételni, már csak azért sem, mert ezek többsége nem tartozik a polgári jog tárgykörébe. Mindazonáltal egy 21. századi polgári jogi kódexnek figyelemmel kell lennie a technikai körülmények megváltozására, a nem készpénzzel bonyolított pénzforgalom folyamatos bővülésére, és a polgári jog nyelvén kell rögzítenie a pénztartozások teljesítésének alapvető szabályait. A törvény mindenekelőtt egyértelművé teszi, hogy a fizetés nem más, mint a pénztartozás teljesítése; a fizetés mindig pénztartozást feltételez. A polgári jog feladata annak meghatározása, hogy a jogosult irányában mikor minősül teljesítettnek a fizetési kötelezettség, a fizetések gyakorlati lebonyolításának technikai részletkérdései viszont nem tartoznak a magánjogi kódexre.

A törvény a pénztartozás teljesítésére vonatkozó szabályokat kiterjeszti minden egyéb olyan esetre is, amikor valaki pénz átadására köteles (pl. letétbe helyezés).

2. A pénztartozás teljesítésének leghagyományosabb módja, hogy a pénzösszeget a kötelezett közvetlenül a jogosultnak adja át, azaz teljesítésként a készpénz tulajdonjogának átruházása történik, a pénztartozás a pénzösszeg átadásával-átvételével teljesítetté válik, ez a tulajdonképpeni készpénzfizetés. Készpénzfizetés esetén nyilvánvaló, hogy a pénztartozás a pénz átvételének időpontjában tekinthető teljesítettnek.

A készpénzforgalom fokozatos háttérbe szorulásának eredménye, hogy egyre több fizetés a jogosult bankszámlájára érkezik, amely funkcióját tekintve a készpénz birtokának megszerzésével egyenértékű, mi több, sokkal gyorsabb és biztonságosabb megoldás. Ennek fényében a törvény kifejezetten szabályozza a kereskedelmi forgalomban bevett fizetési módot, az átutalást (a számlák közötti pénzmozgást eredményező fizetési megbízást). Banki átutalásos fizetési mód esetében a jogosult jellemzően bankszámlaszámának megadásával jelzi, hogy ebben a formában várja a teljesítést a kötelezettől. Ebben az esetben akkor minősül teljesítettnek a pénztartozás, ha a kötelezett által átutalt pénzt a jogosult számlavezető bankja a jogosult számláján jóváírta. Nyilvánvalóan nem eshet azonban a kötelezett terhére, ha a jogosult bankja a jogosulttal fennálló jogviszonya szerinti kötelezettségét megszegve késlekedik a pénzösszegnek a jogosult számlájára történő jóváírásával. A törvény ilyen esetben a pénztartozást a kötelezett részéről teljesítettnek minősíti abban az időpontban, amikor a jogosult számlavezető bankjának a pénzösszeget a jogosult számláján jóvá kellett volna írnia.

A törvénynek a fizetésre vonatkozó főszabálya természetesen csak a felek eltérő megállapodása hiányában érvényesül. A felek a fizetés módjának meghatározása tekintetében nagyfokú szabadságot élveznek, így lehetőségük nyílik arra, hogy fizetést pénznek nem minősülő eszközökkel (váltóval, utalvánnyal, csekkel, fizetési ígérvénnyel, akkreditívvel stb.) teljesítsenek. Ha azonban külön nem állapodnak meg a fizetési módról, úgy a törvény szerint, készpénzzel vagy átutalással kötelesek teljesíteni pénztartozásukat. A törvény a fizetés szabályát kiterjeszti minden egyéb, pénz átadására irányuló kötelezettség teljesítésére is. Ilyen kötelezettség lehet például óvadék fizetése vagy foglaló adása.

3. A törvénynek a pénztartozás idő előtti teljesítésére vonatkozó diszpozitív főszabálya az előtörlesztés lehetőségét kifejezetten és feltétel nélkül biztosítja. Egyúttal elismeri a jogosult szempontjait is, nevezetesen azt a körülményt, hogy a hitelező lejáratig számított kamatbevételének elmaradása pénzforgalmának, kihelyezéseinek újratervezését teszi szükségessé. A törvény ezért megengedi az előtörlesztés beárazását, amellyel a hitelező esetleges többletköltségeit, kiesett bevételeit fedezni tudja. A többletköltségek kötelezett általi viselése nem előfeltétele a pénztartozás idő előtti teljesítésének, hanem a jogosult erre vonatkozó igényének elismerése a törvényben. Ez utóbbi lehetőség abból következik, hogy a törvény nem tartja fenn a Ptk.-nak az előtörlesztés esetére kamatot és kártalanítást előíró kikötést semmisnek tekintő szabályát (Ptk. 292. §). Fogyasztó és vállalkozás közötti szerződés esetében korlátot szab mégis a pénzintézet ezen jogának a törvény tisztességtelen kikötésekre vonatkozó az a rendelkezése, amely szerint az ellenkező bizonyításáig tisztességtelennek és ezért semmisnek kell tekinteni azt a kikötést, amely a fogyasztót túlzott mértékű pénzösszeg fizetésére kötelezi, ha a fogyasztó nem szerződésszerűen teljesít.

4. A törvény a pénzkötelem teljesítési helyének diszpozitív főszabályában - a Ptk.-t követve - a jogosult telephelyét (székhelyét), természetes személyek esetében lakóhelyét (szokásos tartózkodási helyét) jelöli meg. A teljesítés helye ténylegesen, fizikailag csak készpénztartozás esetében értelmezhető, bankszámlák közötti elszámolás esetében is szükség van azonban a teljesítési hely meghatározására, még ha ilyenkor földrajzi értelemben vett teljesítési helyről nem is lehet beszélni, hiszen a pénzösszeg számlák között mozog. A bankszámlán történő jóváírás esetében a teljesítés a pénzügyi közvetítőrendszer sajátosságai miatt elválik a fizikai valóságtól, de a teljesítési hely relevanciája miatt (pl. a teljesítési hely szerinti árfolyam alapulvételéhez) szükséges legalább fikció útján szabályt adni erre az esetre is. Ezért a törvény kimondja, hogy ha a pénztartozást a kötelezett nem készpénzfizetéssel teljesíti, a pénztartozás teljesítésének helye a jogosultnak a kötelem keletkezésének időpontja szerinti fizetési számláját vezető bank telephelye, ennek hiányában székhelye. Ha pedig a kötelem keletkezésének időpontjában a jogosultnak több fizetési számlája van, a kötelezett határozhatja meg a teljesítési helyet.

A kötelmek teljesítési helyére vonatkozó általános rendelkezésekhez hasonlóan a pénztartozások tekintetében is kezeli a törvény azt az esetet, amikor a teljesítési hely automatikusan megváltozik a lakóhely, székhely stb. megváltozásának eredményeként. A törvény értesítési és a felmerülő többletköltségek előlegezésére és megtérítésére vonatkozó kötelezettséget ír elő a jogosult terhére a kötelezettel szemben. Ugyanez a kötelezettsége fennáll a jogosultnak akkor is, ha átutalásos (számlák közötti jóváírással történő) fizetési módnál a szerződésben eredetileg megjelölt számlaszám helyett új számlaszámot jelöl meg, ez ugyanis szintén költségesebbé teheti a kötelezett számára a teljesítést.

5. A törvény a teljesítés módjára vonatkozó fő kérdésnek a teljesítés pénznemét tekinti, a pénznem megjelölése hiányában ugyanis a pénztartozás tényleges értéke - pusztán az összeg alapján - nem állapítható meg. A törvény diszpozitív szabálya a teljesítés helyén és idején érvényes pénznemet jelöli meg a teljesítés (a lerovás) pénznemeként. A kötelemben részes felek természetesen arra is jogosultak, hogy lerovó pénznemként a teljesítés helyén és idején érvényben lévő pénznemen kívül más pénznemet határozzanak meg. A törvény olyan esetekre is eligazítást ad, amelyekben a felek a pénztartozást nem a teljesítés helyén és idején érvényben lévő pénznemben határozták meg, tehát amikor a pénztartozás előírása (kirovása) a lerovó pénznemtől különböző pénznemben történik. A teljesítés helye (és ideje) ilyenkor is jelentőséghez jut, hiszen a pénztartozás összegének pontos kifejezésénél az irányadó árfolyam meghatározása ezek alapulvételével történik. Ha különbözik a kirovó és a lerovó pénznem, a lerovó pénznemben akkora összeget kell a kötelezettnek a jogosult számára fizetnie, amely a kirovó pénznemben meghatározott pénztartozásnak a teljesítés helyén és idején megfelel. A viszonyítási pontot a teljesítés helye szerinti jegybank által meghatározott árfolyam (ennek hiányában a teljesítés helyén irányadó pénzpiaci árfolyam) jelenti, a lerovandó pénztartozást ennek alapulvételével kell kiszámítani.

6. A kamat alapvető szabályainak a kötelmekre vonatkozó közös rendelkezések közötti elhelyezésével a törvény tudatosítani kívánja, hogy - ún. egyenértéki - kamatot kell fizetni minden olyan esetben (például jogalap nélküli gazdagodás vagy szerződéstől történő elállás miatti összeg visszatérítésénél, érvénytelen szerződés előtti állapot helyreállításánál stb.), amikor hiányzik a pénzhasználat ingyenességének jogcíme. A törvény abból indul ki, hogy a kamat az idegen pénz ára, amelyet a felek eltérő megállapodása hiányában minden kötelezettnek meg kell fizetni. A törvény kimondja, hogy a felek effektivitási kikötése esetén vagy más olyan esetben, amikor idegen pénznemben való fizetési kötelezettség áll be, a törvényes kamat mértékét az adott pénznemet kibocsátó jegybank által meghatározott alapkamat alapul vételével kell meghatározni. Ha hivatalos alapkamat nem állapítható meg az adott pénznem vonatkozásában, a pénzpiaci kamat mértéke irányadó.

A törvény külön rendelkezéseket tartalmaz a fizetési késedelem szabályairól, és ezek a kamatra vonatkozó általános szabályokhoz hasonlóan a kötelmek közös rendelkezései között szerepelnek. A kötelezett bármilyen lejárt, esedékessé vált pénztartozása után a fizetési határidő elmulasztásától, azaz a késedelembe esés időpontjától kezdődően késedelmi kamatot köteles fizetni. Ez a kötelezettsége független attól, hogy a pénz használata a késedelembe esésig ingyenes vagy visszterhes volt-e. Ha a kötelezett - akár szerződés, akár jogszabály alapján - a pénztartozás után eleve kamat fizetésére köteles, és a pénzfizetési kötelezettség teljesítésével késedelembe esik, akkor az ügyleti és késedelmi kamatot is magában foglaló „vegyes” kamatot kell fizetnie. Ennek a vegyes kamatnak a mértéke az eredeti (kikötött) kamat és - ezen felül - a jegybanki alapkamat egyharmadával megegyező késedelmi kamat együttes (növelt) összege, de legalább a törvényes késedelmi kamatláb mértéke. Idegen pénznemben beálló fizetési kötelezettség esetén a késedelmi kamat mértékét is az adott pénznemet kibocsátó jegybank által meghatározott alapkamat alapul vételével kell meghatározni. Ha pedig hivatalos alapkamat nem állapítható meg az adott pénznem vonatkozásában, a pénzpiaci kamat mértéke irányadó.

Némileg változtat a törvény a kamatszámításnál figyelembe veendő időpont tekintetében: a kamat számításakor a késedelemmel érintett naptári félév első napján (és nem, mint a hatályos jogban: a késedelemmel érintett naptári félévet megelőző utolsó napon) érvényes jegybanki alapkamat irányadó az adott naptári félév teljes idejére. Ez a szabály vonatkozik mind az egyenértéki, mind a késedelmi kamatra. Az apró, az esetek többségében érdemi módosulást nem eredményező változtatás egyedüli indoka az, hogy a törvény összhangba kívánja hozni e szabályok szóhasználatát a kereskedelmi ügyletekhez kapcsolódó késedelmes fizetések elleni fellépésről szóló 2011. február 16-i 2011/7/EU európai parlamenti és tanács irányelv terminológiájával. Ezen irányelvnek a kamatra vonatkozó rendelkezését a törvény a vállalkozások közötti szerződéses fizetési késedelemre vonatkozó szabályok között ülteti át.

X. Fejezet

Beszámítás

A törvény a szolgáltatás teljesítésének általános szabályai között foglalkozik a beszámítással, mint a teljesítés speciális esetével. A teljesítésnek ez a formája az esetek túlnyomó többségében a pénzügyi elszámolások során alkalmazott, ezért a törvény a Ptk.-tól (296-297. §) eltérően elsősorban pénzkövetelések beszámításáról rendelkezik. A beszámítás lényegi feltételei nem változnak: a beszámítani kívánt pénzkövetelésnek lejártnak (esedékesnek) kell lennie. Továbbra sem követelmény, hogy csak az ugyanazon jogviszonyból származó pénzkövetelések számolhatók el egymással, a beszámítandó követelés bármely más jogviszonyból is származhat. Tartalmilag nem változtat a törvény a beszámítás különös eseteinek feltételein sem. A beszámítás változatlanul a jogosulthoz intézett (címzett) egyoldalú jognyilatkozattal történik, nem szükséges a jogosult beleegyezése, vagyis a beszámítás a teljesítés formája és nem megállapodás. Beszámításnak természetesen a bírósági eljárás során is helye van, ennek külön kimondása azonban szükségtelen.

XI. Fejezet

A teljesítés sajátos esetei

1. A törvény újraszabályozza a bírósági letétbehelyezéssel történő teljesítés szabályait, és ennek során beemeli a kódexbe a bírósági letétről szóló 27/2003. (VII. 2.) IM rendeletből azokat a szabályokat, amelyek a szorosan a teljesítéshez kapcsolódnak, de továbbra is a rendeleti szabályozásra bízza a letétbe helyezési eljárással kapcsolatos rendelkezéseket. Változtat a törvény a hatályos szabályozáson a letevőnek a letét visszakövetelésével kapcsolatos joga tekintetében. A hatályos szabály ötéves határidőt szabott a letevőnek a visszakövetelésre, ha a jogosult öt éven belül nem veszi át a letett dolgot. A törvény ezzel szemben nem ír elő határidőt a visszakövetelésre, a kötelezett bármeddig követelheti a letét visszaadását. A változtatás mögött az a megfontolás húzódik, hogy ha a jogosult nem veszi át a letett dolgot, gyakorlatilag nincs más, akinek joga lenne a letett dologra, mint az, aki dolgot letétbe helyezte. Sok esetben ráadásul a letevő a letett dolgot tulajdoni igény alapján is visszakövetelhetné, amely nem évül el.

A törvény - a bírósági letét feltételei mellett - a közjegyzőnél történő letétbe helyezés útján történő teljesítést is lehetővé teszi, a bírósági letétre vonatkozó szabályok megfelelő alkalmazásával. E lehetőség bevezetése mögött az a megfontolás húzódik, hogy a közjegyzőket a jogszolgáltatásban betöltött szerepükkel összefüggésben közbizalom övezi, és ők az érintettek számára könnyebben elérhetők. Külön kell utalni arra, hogy a törvény által bevezetett közjegyzői letét nem azonos a közjegyzői törvényben szabályozott bizalmi őrzés intézményével, annak ugyanis nem feltétele az, hogy kötelem teljesítése legyen az őrzésbe adás indoka, ráadásul az őrzésbe adható vagyontárgyak köre (pénz, értéktárgy, értékpapír) nem azonos a bírósági letétbe adható vagyontárgyak (pénz, értékpapír, más okirat) körével.

2. A törvény a kötelmek közös szabályai között helyezi el a harmadik személy részéről történő teljesítés szabályait is, tartalmilag a Ptk. [286. § (1) és (2) bek.] rendelkezéseit kiegészítve és pontosítva azokat. Főszabály szerint a jogosult a harmadik személy részéről történő teljesítést köteles elfogadni, ha a kötelezett ehhez hozzájárulását adta. A felajánlott teljesítés elfogadásának kötelezettsége azokban az esetekben nem terheli a jogosultat, ha a szolgáltatás teljesítése személyhez kötött (például egy művészi teljesítmény), vagy olyan szakértelmet (tudományos ismeretet, szakképzettséget) igényel, amelyekkel a teljesítést felajánló harmadik személy nem rendelkezik. Eltérő a helyzet abban az esetben, amikor a harmadik személyt saját jogi érdeke vezérli a kötelezett helyett történő teljesítés során (például egy kezes teljesít a kötelezett helyett, annak érdekében, hogy minél kisebb késedelmi kamatfizetési kötelezettségért kelljen helytállnia). A törvény újítása szerint erre csak akkor kerülhet sor, ha a kötelezett nem teljesíti kötelezettségét, vagy nyilvánvaló, hogy azt nem fog tudni szerződésszerűen teljesíteni.

A Ptk. különböző helyeken következetlenül eltérő és dogmatikailag is kifogásolható módon rendelkezik a harmadik személy teljesítését követő helyzetről. A teljesítés megtörténte esetén a Ptk. egyszer megtérítési igényről, máskor a teljesített követelések törvényi engedményezéséről, átszállásáról beszélt. A törvény e tekintetben egységesíti a terminológiát, és ezzel kiküszöböli a dogmatikai bizonytalanságot is; egyértelművé teszi: a harmadik személy általi teljesítéssel, azaz az eredeti jogosult kielégítésével az eredeti kötelem megszűnik, a kötelezett a teljesítő harmadik személlyel pedig elszámolási viszonyba kerül, és ennek keretében - az eredeti szerződéses viszonytól független - megtérítési igénye keletkezik. A követelés, illetve a tartozás megszűnése a kötelmet magát szünteti meg, így teljesen nyilvánvaló, hogy a követelés átszállásáról értelmetlen beszélni. A törvény e szabályozási logika mentén egységesíti a hasonló esetekre a kódex különböző helyein (pl. dologi kötelezett megtérítési igénye zálogjog esetén, kezes, biztosító megtérítési igénye stb.) található rendelkezéseket.

MÁSODIK RÉSZ

A SZERZŐDÉS ÁLTALÁNOS SZABÁLYAI

1. A Ptk. egyes szerződési szabályainak a kötelmek közös rendelkezései közé történt kiemelése szükségessé tette a Ptk. általános szerződési jogának bizonyos szerkezeti átalakítását. E felülvizsgálat eredményeként a szerződésekre vonatkozó általános rendelkezések szerkezeti felépítése a törvényben a hatályos joghoz képest letisztul és következetesebbé válik. A Ptk. rendszerében logikailag összetartozó rendelkezések összefüggése nem egyszer csak bírói jogértelmezéssel derülhetett ki. Egyes összefüggő kérdésköröket rendező szabályok szétszórt és következetlen elhelyezése sok esetben megnehezítette a Ptk. alkalmazását. Így például „A szerződés létrejötte” alcím, amely az alatta elhelyezett szabályok alapján szükségképpen a fejezet élére kívánkozna, csak a fejezet végén, a szerződés alakjára vonatkozó rendelkezéseket megelőzően szerepel. A törvényben a szerződési jogi rendelkezések tagolása a Ptk.-nál egyértelműbben igazodik a szerződés egyes létszakaszainak (szerződéskötés, érvénytelenség, teljesítés, szerződésszegés, megszűnés) logikai sorrendjéhez.

2. Szerkezeti változtatások mellett a törvény számos ponton tartalmilag is megújítja a szerződések közös szabályait. A legfontosabbak változtatások a következők: a törvény

- elvi éllel rögzíti, hogy a felek önmagában a szerződéskötés elmaradásáért nem tartoznak egymás felé felelősséggel, a szerződési tárgyalások sikertelenségének kockázatát - a normális üzleti kockázat részeként - a feleknek maguknak kell viselniük;

- tartalmilag fenntartva a hatályos szabályokat külön fejezetben fogja össze a kereskedelmi gyakorlatban egyre jelentősebbé váló általános szerződési feltételek szabályait: meghatározza az általános szerződési feltételek mibenlétét, alkalmazásuk joghatásait, valamint szerződési tartalommá válásuk feltételeit;

- általános háttérszabályokat ad a versenyeztetési eljárás útján történő szerződéskötésre, mivel ilyen eljárások a közbeszerzési körön kívül is jellemzőek, és fontos - elsősorban az ajánlati kötöttséggel, a szerződéskötési kötelezettséggel és a szerződés létrejöttével kapcsolatos - kérdéseket vetnek fel;

- az elektronikus kommunikáció növekvő jelentőségét fejezi ki azzal, hogy az egyébként „technológia-semleges” szerződéskötési szabályozás körében néhány kérdésben figyelembe veszi az elektronikus úton történő szerződéskötés különös vonásaira;

- csoportokba rendezve (akarathibák, jognyilatkozati hibák, a célzott joghatás hibái) és több ponton tartalmilag is módosítva szabályozza az érvénytelenségi okokat, és több vonatkozásban megreformálja, és új rendszerbe foglalja az érvénytelenség jogkövetkezményeit is;

- a törvénykönyvbe építi a tisztességtelen általános szerződési feltételekkel kapcsolatos, jelenleg kormányrendeletben szabályozott ún. fekete és szürke listát;

- új alapokra helyezi a kontraktuális kárfelelősség szabályozását, a felelősség alapja (a kimentés rendszere) és a megtérítendő károk tekintetében, elválasztva azt a változatlanul felróhatósági (vétkességi) elven nyugvó deliktuális kárfelelősségi rezsimtől;

- általános szabályokkal rendezi a szerződéses jogok gyakorlása és kötelezettségek teljesítése során igénybevett személyekért („közreműködőkért”) való felelősséget;

- új alapokra helyezi a kellékszavatossági igényérvényesítési határidők rendszerét, kiiktatva a szabályozásból a jog elenyészéséhez vezető, feleslegesen szigorú jogvesztő határidőket;

- megszünteti a kellékszavatosság és a jótállás hatályos szabályai közötti indokolatlan különbségeket;

- bevezeti a szerződés relatív szerkezetét áttörő termékszavatosság intézményét, amely a fogyasztó számára egyes szavatossági jogoknak a gyártóval vagy a forgalmazóval szembeni közvetlen érvényesítését teszi lehetővé;

- általános szerződésszegési szabályként fogalmaz meg több, a Ptk.-ban egy-egy nevesített szerződéstípusra megfogalmazott, de általános érvényű szerződésszegési szabályt;

- feloldja a foglaló és a kötbér joggyakorlatát régóta megnehezítő szabályozási bizonytalanságokat;

- több ponton megújítva szabályozza az engedményezést és a tartozásátvállalást, és - a gyakorlat igényeit követve - a magyar magánjogban először ad tételes szabályokat a jogátruházás és a szerződésátruházás jogintézményeire.

3. A fogyasztókat a magánjogi szerződésekben védő jogalkotás az elmúlt negyedszázadban fokozatosan az európai uniós szervek hatáskörébe került. Az egyre intenzívebb fogyasztóvédelmi irányelvalkotás a tagállamok számára csak az irányelvek átültetése keretében biztosít némi önállóságot. Ebben az egyre szűkülő tagállami hatáskörben a törvény azt a kiindulópontot választotta, hogy a fogyasztóvédelmi szerződési jogból csak az irányelvek maradandó magját építi be tematikusan a kódexbe; a többi irányelvi szabályt külön jogszabályokban (elsősorban egy megújítandó fogyasztóvédelmi törvényben) kell a magyar jogrendszerbe integrálni. Ennek megfelelően a törvényben - a Ptk.-hoz hasonlóan - a szerződés általános szabályai között a tisztességtelen szerződési feltételekről szóló irányelv és a fogyasztói adásvételről szóló irányelv rendelkezései jelennek meg. Így a kódexben maradnak mindenekelőtt a tisztességtelen szerződési feltételekre, továbbá a kellékszavatosságra és a jótállásra vonatkozó irányelvi eredetű rendelkezések. Az előbbiek a Tanács 93/13/EGK irányelvéből, az utóbbiak az Európai Parlament és a Tanács 1999/44/EK irányelvéből származnak. Bekerül továbbá a kódexbe a 2011/83/EU irányelv néhány szabálya (18., 20. és 22. cikkek); a törvény a vállalkozás többletkövetelésére vonatkozó kikötés irányelvi megítélését szerződési tartalommá válásával kapcsolatos garanciális szabályban (6:79. §) ülteti át, a kárveszélyátszállás rendezése (6:219. §) és a vállalkozás késedelmes teljesítésének szankcionálása a fogyasztói adásvételnél (6:220. §) jelenik meg.

A fentiekre is tekintettel nem tartja meg a törvény a „fogyasztói szerződés” Ptk.-ban alkalmazott kategóriáját. Pontosítja ugyanakkor a törvény - figyelemmel a 2011/83/EU irányelvre is - a fogyasztó és a vállalkozás fogalmát. Fogyasztó - szemben a Ptk. 685. §-ával - csak természetes személy lehet.

IV. CÍM

A SZERZŐDÉS. A SZERZŐDÉSI JOG ALAPELVEI

1. A szerződési jog általános szabályainak élén szabályozza a törvény a szerződés definícióját és a szerződési jog alapelveit. Itt azok az alapelvek szerepelnek, amelyeket a törvény nem általános követelményként (és ezért a Bevezető rendelkezések között) fogalmaz meg, hanem csak a szerződési jog területén tekint irányadónak.

2. A törvény a szerződési szabadság elvét - a piacgazdaság követelményeinek megfelelően - a szerződési jog alapelvei közül elsőként emeli ki. A magánautonómia széles körű elismerése a szerződések világában a szerződéskötési szabadságban ölt testet. A szerződési szabadság azt jelenti, hogy a magánjog alanyai önként döntenek arról, hogy szerződést kívánnak-e kötni, és maguk határozzák meg azt is, hogy kivel kötnek szerződést. Jogszabály csak kivételesen írhat elő szerződéskötési kötelezettséget. A szerződési szabadság harmadik eleme a felek tartalomalakító szabadsága. A törvény abból indul ki, hogy a vagyoni forgalom résztvevői szerződéses kapcsolataikban általában képesek érdekeik érvényesítésére és védelmére, ezért a magánjognak csak a lehető legszűkebb körben kell beavatkoznia. A szerződéses viszonyokba történő jogszabályi beavatkozásra kivételesen és csak olyan esetben van szükség és lehetőség, ahol a szerződő felek jogi egyenjogúsága és mellérendeltsége mögött - a szerződési feltételek meghatározására is nagymértékben kiható módon - gazdasági és szakismereti egyensúly hiánya állapítható meg. Az ún. „gyengébb fél” védelmének eseteit a törvény külön meghatározza. Ilyennek minősülnek elsősorban a fogyasztói jogviszonyok és az általános szerződési feltételekkel kötött ügyletek.

A szerződésalakító (tartalmi) szabadság következménye a szerződési jogi normák döntő többségének diszpozitív jellege. Ez azt jelenti, hogy a szerződő felek a szerződéseknek a felek jogaira és kötelezettségeire vonatkozó szabályaitól eltérően állapodhatnak meg. Figyelemmel arra, hogy a törvénynek a kötelmek közös szabályai közé emelt rendelkezései a szerződésekre is vonatkoznak, a szerződő feleket az e szabályoktól történő megegyezéses eltérésre is fel kellett jogosítani. Mind a kötelmek közös szabályai, mind a szerződési szabályok között kivételesen előfordulnak kötelező (kógens) rendelkezések, amelyektől a felek egyező akarattal sem térhetnek el. A kógens rendelkezésektől eltérő szerződéses kikötés semmis.

A tartalmi szabadság keretében a törvény elismeri a típusszabadságot is. Ezért a szerződéstípusok normái körében csupán mintákat kíván nyújtani a felek számára. A kínált mintákat a felek szabadon változtathatják. Ez lehetséges úgy is, hogy megállapodásukat több nevesített szerződés elemeiből állítják össze (vegyes szerződés), vagy úgy is, hogy megállapodásuk egyik nevesített szerződéstípusnak sem felel meg (atipikus és innominát szerződés).

3. A kötelező jogszabályi előírások főszabályként csak a jogszabály hatálybalépése után megkötött szerződésekre vonatkoznak. A törvény egészen szűk körű kivételként teszi lehetővé azt, hogy jogszabály a hatálybalépése előtt megkötött magánjogi szerződés egyes tartalmi elemeit utóbb megváltoztathassa. Garanciális jelentőségű viszont a törvénynek az a rendelkezése, hogy ha ilyen esetben a szerződés megváltozott tartalma valamelyik fél lényeges jogi érdekét sérti, ez a fél kérheti a bíróságtól a szerződés módosítását vagy elállhat a szerződéstől.

4. A kölcsönös együttműködési és tájékoztatási kötelezettség a szerződés minden létszakában (szerződéskötési tárgyalások, szerződéskötés, a teljesítés előkészítése, teljesítés stb.) reálisan támasztható igény a felekkel szemben. Az együttműködési kötelezettségnek az egész szerződési jogra kiható, alapelvi jellegű megfogalmazása feleslegessé teszi ugyanakkor ennek az elvárásnak a ismételt kimondását a szerződési jog részletszabályai között, ahogy az a Ptk.-ban történt.

A törvény tartalmilag csak kis mértékben módosítja a Ptk. ezzel kapcsolatos elvi tételét [Ptk. 205. § (4) bek.]. A változtatás célja annak egyértelművé tétele, hogy az együttműködési kötelezettség nem a szerződés megkötésével keletkezik, hanem az a feleket már a szerződéses tárgyalások során is terheli, és az a szerződés a szerződés fennállása alatt folyamatosan fennáll.

Az együttműködési és tájékoztatási kötelezettség megsértése esetére a törvény kártérítési kötelezettséget ír elő. A kártérítési kötelezettség feltételeinek meghatározásánál a törvény a szerint rendeli a kontraktuális vagy a deliktuális szabályok alkalmazását, hogy a szerződés létrejött-e vagy sem. Ha a szerződés létrejött, de az együttműködési kötelezettség megsértése kárt okozott, akkor a szerződésszegési kártérítési szabályok szerint jogosult a kárt szenvedett kártérítést követelni. Ez azt jelenti, hogy az együttműködési kötelezettség megsértője a kártérítési felelősség alól csak a szerződésszegésekre vonatkozó szabályok szigorúbb feltételei mellett mentheti ki magát.

A szerződéskötési tárgyalásokba a felek szerződéskötési szándékkal bocsátkoznak ugyan, de - a szerződéskötési kötelezettség kivételes eseteit leszámítva - nincs a szerződés megkötésére vonatkozó kötelezettségük. Ezzel összhangban nyilvánvaló, hogy az elmaradt szerződéskötésért nem tartoznak egymás felé felelősséggel; mindegyik fél maga viseli azt a kárt, ami a szerződéskötés elmaradására vezethető vissza. Az együttműködési és tájékoztatási kötelezettség megszegéséből keletkezett károkért viszont a szerződéskötés elmaradása esetén is felelniük kell a feleknek, ha a felelősség törvényi feltételei - érthetően: a szerződésen kívül okozott károkért való felelősség szabályai szerint - fennállnak. Mindezeket kifejezetten kimondja a törvény.

V. CÍM

A SZERZŐDÉS MEGKÖTÉSE ÉS ÉRTELMEZÉSE

XII. Fejezet

A szerződés létrejötte

1. A törvény új szerkezetben szabályozza a szerződés létrejöttét. A Ptk. a szerződés megkötése cím alatt szabályozza a szerződési akaratot és annak kifejezését, az általános szerződési feltételeket, a tévedés, megtévesztés és fenyegetés szabályait, a szerződés létrejöttét és a szerződés alakját. A törvény ezzel szemben a szerződés létrejöttének sémáját alkalmazza az ajánlattételtől a szerződés létrejöttéig, majd a szerződés megkötésének speciális szabályait tartalmazza (szerződéskötési kötelezettséget, általános szerződési feltételekkel megkötött szerződés, szerződéskötés versenyeztetési eljárás során, speciális tájékoztatási kötelezettség elektronikus úton történő szerződéskötés esetén).

A törvény - a Ptk. megoldásával összhangban - a konszenzuál-szerződések elvi alapján áll. A szerződés létrejöttéhez kizárólag a felek egybehangzó akaratnyilvánítása szükséges a lényeges vagy a bármelyik fél által lényegesnek minősített kérdésekben. A dolog átadására vagy más reálcselekményre tehát nincs szükség a szerződés létrejöttéhez. (A Ptk. előtti magánjogban a magánszemélyek közötti kölcsön és letét még reálszerződés volt.)

A törvény - elsősorban eljárásjogi és nemzetközi magánjogi megfontolásból - meghatározza a szerződéskötés helyeként figyelembe veendő helyet. Ha egy helyen kerül sor az ajánlat megtételére és az elfogadásra, akkor ez a hely lesz a szerződéskötés helye. Egyéb esetben - tehát amikor az ajánlatot tevő és az elfogadó fél különböző helyeken tartózkodnak - az ajánlattevő személyéhez kapcsolódó helyet (székhely, lakóhely, szokásos tartózkodási hely) kell szerződéskötés helyének tekinteni.

2. A törvény a Ptk.-hoz képest új általános szerződési rendelkezésben ad a felek eltérő megállapodása hiányában az ellenszolgáltatás értékére vonatkozó szabályt olyan esetben, amelyben a felek az ellenszolgáltatás mértékét nem határozták meg egyértelműen, vagy amelyben a felek az adott szolgáltatásra vonatkozó piaci árat kötötték ki ellenszolgáltatásként. Mindkét esetben a teljesítési helynek megfelelő piacon a teljesítés idején kialakult középárat kell megfizetni.

A törvény a kötelmek közös szabályai közé helyezi a Ptk. 198. §-át, amely a szerződésből eredő kötelem lényegét határozza meg. Ennek megfelelően a szerződési szabályok között ennek megismétlésére nincs szükség. A szerződés létrejöttére vonatkozó szabályok élére a törvény változatlan formában fogadja el a Ptk. 205. § (1) bekezdését.

A törvény elsősorban a tartós üzleti, illetve szerződési kapcsolatokra tekintettel, nemzetközi példákra is figyelemmel rendelkezik a szerződés létrejöttének, illetve a létrejött szerződés tartalmának egy fontos aspektusáról: a szerződő felek által ismert és alkalmazott szokásokról és gyakorlatokról. E szerződéses kapcsolatrendszerekre jellemző, hogy a felek egy korábbi eljárásrendre, megoldásra pusztán csak utalnak az újabb szerződés megkötésekor, sőt gyakori, hogy külön szerződési rendelkezés nélkül is következetesen, ismételten visszatérően követnek egy-egy gyakorlatot.

3. A törvény fontos újítása, hogy - a Ptk. szabályát [Ptk. 211. § (1) bek.] pontosítva - meghatározza az ajánlat fogalmát. A törvény szerint az ajánlat a fél szerződés megkötésére irányuló szándékát egyértelműen kifejező és a lényeges kérdésekre kiterjedő jognyilatkozat. Az e feltételeknek eleget tevő jognyilatkozat ajánlati kötöttséget vált ki, azaz a nyilatkozattevő fél kötve marad jognyilatkozatához. Új elem a törvényben az ajánlati kötöttség megszűnésének szabályai között annak a tételnek a kifejezett rögzítése, hogy az ajánlat visszautasítása is megszünteti az ajánlati kötöttséget. Visszavonhatatlan az ajánlat akkor, ha az ajánlat maga tartalmazza ezt a kikötést, vagy ha az ajánlattevő az elfogadásra határidőt állapít meg. A még hatályossá nem vált ajánlat akkor is visszavonható, ha a hatályossá válás után erre nem lenne lehetőség.

A törvény elhagyja a Ptk.-nak azt a tételét, hogy az ajánlattevő ajánlati kötöttségét az ajánlat megtételekor kizárhatja. E változtatás mögött azon elvi megfontolás húzódik, hogy egy jogi kötelező erővel nem rendelkező jognyilatkozat valójában nem tekinthető ajánlatnak, hiszen elfogadása nem eredményezhetné szerződés létrejöttét. Az ajánlat ugyanis a szerződés létrejöttének logikai feltételrendszerében a szerződés létrejöttét megelőző utolsó előtti logikai mozzanat, amely magában hordozza azt a lehetőséget, hogy megfelelő tartalmú elfogadó nyilatkozat esetén a szerződést létrehozza. A törvény ugyanakkor nem is tiltja az ajánlati kötöttség kizárását, a jövőben is lehetővé teszi elkötelezést nem eredményező, szerződéskötésre irányuló jognyilatkozat tételét. Az ilyen jognyilatkozat azonban a jövőben - az előbbiek szerint - nem minősül ajánlattételnek.

A hatályossá válás szabályait - a jelenlévők és a távollévők közötti különbséget fenntartva - a törvény a kötelmek közös jognyilatkozati szabályai között (a Ptk.-ban az ajánlatra megfogalmazott szabályt absztrahálva) általános jelleggel határozza meg. Ezeket a rendelkezéseket kell az ajánlatra is alkalmazni.

A Ptk. [Ptk. 213. § (2) bek.] az ajánlattól bármely kérdésben eltérő elfogadást új ajánlatnak minősíti. Bár a GK 5. számú állásfoglalás ezt megszorítóan értelmezte, a Legfelsőbb Bíróság egy felülvizsgálati ítéletében kimondta, hogy a felek akarategységének - az ajánlat eltérő tartalmú elfogadása folytán bekövetkezett - hiánya a szerződés létrejöttének akkor is akadálya, ha a felek ellentétes akarata kevésbé lényeges feltételekre vonatkozik. A törvény az üzleti élet szerződéskötési szokásait figyelembe véve szakít ezzel a merev megközelítéssel. Ha az ajánlat és az elfogadás a lényeges kérdésekben megegyezik, a szerződés akkor is létrejön, ha a felek a szerződés nem lényeges kérdései tekintetében ellentétes jognyilatkozatot tettek. Ez a felfogás összhangban van azzal, hogy a törvény maga a lényeges kérdésekben való megegyezést szabja a szerződés létrejöttének feltételéül. A nem lényeges kérdésekben való eltérések esetében a törvény az elfogadó jognyilatkozat tartalma szerint tekinti létrejöttnek a szerződést. Mivel ez a megoldás hátrányos lehet az ajánlattevőnek, a törvény lehetőségeket biztosít számára a szerződés létrejöttének ilyen esetben történő megakadályozására. Az ajánlattevő az ajánlat megtétele előtt úgy gátolhatja meg a módosított tartalmú szerződés létrejöttét, hogy már az ajánlatban kiköti: csak az ajánlat változatlan tartalmú elfogadása esetén tekinti a szerződést létrejöttnek (azaz az ajánlat valamennyi kikötését lényeges kikötésnek minősíti). Az elfogadó jognyilatkozat tudomásul vétele után pedig késedelem nélkül tiltakozhat a kiegészítő vagy eltérő feltételekkel szemben.

4. Az üzleti életben gyakori, hogy a szóban kötött szerződés csak a megállapodás lényegi elemeire terjed ki. A törvény rendezni kívánja azt az esetet, amikor egy ilyen megállapodást követően az egyik fél írásban tájékoztatja a másik felet a megállapodásuk tartalmáról. Ha az írásbeli „megerősítés” eltér a szóbeli megállapodástól, és az eltérés lényegesnek nem minősülő feltételre vonatkozik, vagy a szóbeli megállapodást lényegesnek nem minősülő feltételekkel egészíti ki, a feltétel a szerződés részévé válik, ha az ellen a másik fél késedelem nélkül nem tiltakozik.

5. Nem változtat a törvény a hatályos jogon az írásbeliség követelményének tartalmán és annak részletszabályain. Támaszkodik a Ptké. 38. §-ában meghatározott szabályokra és - általánosított formában - beépíti a törvénybe a LB-nek a XXV. PED-ben az ingatlanok adásvételi szerződésével kapcsolatban megállapított néhány tételét is. Ezek elsősorban a favor negotii elvét kívánják érvényre juttatni. Így kimondja a törvény is, hogy ha a törvény a szerződés érvényes létrejöttéhez írásbeli alakot követel meg, az ajánlatot és az elfogadó nyilatkozatot is írásba kell foglalni. Ebből az is következik, hogy olyan szerződés esetében, amelynek érvényes létrejöttét a törvény írásbeli alakhoz köti, ajánlati kötöttséget csak írásbeli ajánlat vált ki. Ugyanígy tételes szabályban mondja ki a törvény, hogy a szerződés abban az esetben is érvényesen létrejön, ha a felek jognyilatkozatai külön okiratban szerepelnek, és ezek a külön okiratok együttesen tartalmazzák a felek kölcsönös és egybehangzó akaratnyilvánítását. Hasonló tőről fakad az a fenntartott szabály is, amely szerint több példányban kiállított okirat esetén írásba foglaltnak kell tekinteni a szerződést akkor is, ha mindegyik fél csak a másiknak szánt példányt írja alá. Lényeges előfeltétel minkét esetben, hogy mindegyik fél írja alá a maga jognyilatkozatát.

XIII. Fejezet

Szerződéskötési kötelezettség

1. A törvény - a piacgazdaság követelményeinek megfelelően - a lehető legszélesebb körben biztosítani kívánja a felek szerződéskötési szabadságát. A szerződéskötési szabadság elvével összhangban már hatályos jogunk is csak igen szűk körben ismer törvényen alapuló szerződéskötési kötelezettséget. Piacgazdasági viszonyok között szerződéskötési kötelezettség előírására mindenekelőtt azokon a területeken van szükség, amelyeken a gazdasági feltételek hiánya miatt jogi beavatkozás nélkül nem jön létre a kereslet és a kínálat kívánatos egyensúlya, és emiatt nem alakulhat ki egészséges verseny a gazdasági forgalom szereplői között. Ilyen helyzet jön létre elsősorban akkor, ha valamely gazdasági szektorban monopolhelyzet vagy monopolhelyzethez hasonló szituáció alakul ki. Ez fordulhat elő közüzemi szolgáltató vállalatok és tömegközlekedési vállalatok esetében. Ilyen helyzetekben szükség van arra, hogy törvény a szerződéskötést kötelezővé tegye. Szerződéskötés előírását indokolhatják más közérdekű célok is. A kártelepítés biztosítási úton történő megoldása társadalmi érdek lehet bizonyos tevékenység folytatóinál (például gépjármű-üzembentartóknál) vagy meghatározott foglalkozás gyakorlásánál (például ügyvédeknél, közjegyzőknél). Ezekben az esetekben a tevékenység folytatóját vagy a foglalkozás gyakorlóját felelősségbiztosítási szerződés megkötésére jogszabály kötelezi. Ezekre a kivételes esetekre fogalmaz meg néhány általános szabályt a törvény.

2. A törvény a megváltozott viszonyokra tekintettel lényegesen módosított szabályokkal tartja fenn az előszerződés intézményét, elismerve ugyanakkor a feleknek azt a jogát, hogy szerződéskötési kötelezettséget vállaljanak egymással szemben. Különösen ellentétes a piacgazdaság követelményeivel a hatályos jogban biztosított az a lehetőség, hogy a bíróság meghatározhassa a szerződés lényeges tartalmát, ráadásul akár az előszerződésben megállapított feltételek módosításával is [Ptk. 208. § (3)-(4) bek.]. Ezzel a lehetőséggel a bírói gyakorlat - jól érzékelve a helyzet fonákságát - az elmúlt években egyre ritkábban élt. A törvény ennek megfelelően csak arra hatalmazza fel a bíróságot, hogy - valamelyik fél kérelmére - a szerződést a felek által meghatározott feltételekkel létrehozhassa. Nem illeti meg azonban a bíróságot a végleges szerződés tartalmi alakításának joga, mint ahogy ilyen joga a bíróságnak más (akár nevesített, akár nem nevesített) szerződés esetében sincs.

A törvény a piacgazdaság követelményeinek megfelelően megváltoztatja és lényegesen szigorítja az előszerződésben vállalt szerződéskötés megtagadásának feltételeit, amelyeket a bírósági szerződésmódosítás feltételeivel azonos módon határoz meg. Mindkét esetben a clausula rebus sic stantibus elvének konkrét alkalmazásáról van szó.

XIV. Fejezet

Szerződéskötés versenyeztetési eljárás során

A törvény a szerződéskötés különös esetei körében határozza meg azokat a polgári jogi szabályokat, amelyek a versenyeztetési eljárás keretében létrehozott szerződések megkötését érintik. A közbeszerzésekről szóló 2011. évi CVIII. törvény (Kbt.) pontosan szabályozza a törvény hatálya alá tartozó beszerzések szabályait. Ezek a rendelkezések túlnyomóan közjogi jellegűek, amelyek a magánjog logikájától idegenek, de bizonyos változtatásokat eredményeznek a szerződéskötéshez vezető magánjogi jognyilatkozatok vonatkozásában is. A Kbt. hatálya alá nem tartozó személyeknek is módjuk van arra, hogy saját „beszerzéseik” során versenyeztetéssel válasszák ki szerződő partnerüket. Ilyen esetekben a felhívást tevő - a kógens szabályok által behatároltan - szabadon határozhatja meg a verseny szabályait. Mindkét fajta versenyeztetési eljárással kapcsolatos sajátos szerződéskötési szabályokat tartalmazza ez a fejezet.

XV. Fejezet

Szerződéskötés általános szerződési feltételekkel

1. A gazdaságban létrejövő ügyletek jelentős részénél a szerződések megkötése ma már rég nélkülözi a klasszikus kétoldalú „alkufolyamatot”, a szerződéskötések különös jogi formái, „technikái” alakultak ki. Az előzetes versenyeztetési eljáráson kívül ilyen különös szerződéskötési forma az általános szerződési feltételek alkalmazása. Ennek lényege az, hogy az egyedi szerződéskötési alkut az egyik fél által szerződéskötések tömegére előre elkészített szerződési feltételek váltják fel, amelyekkel kapcsolatban a másik fél közreműködése rendszerint az elfogadás passzív szerepére korlátozódik. Szabványszerződéseket (blankettaszerződéseket, standardizált szerződési feltételeket stb.) alkalmaznak fogyasztó és vállalkozás szerződéseiben, továbbá a vállalkozások egymás közötti tömeges méretű termékforgalmában is.

Hatályos jogunkban az általános szerződési feltételekkel kapcsolatos fő problémák kezelése (az általános feltételek szerződéses tartalommá válása és értelmezése, továbbá a tisztességtelen feltételek érvénytelensége) uniós irányelv gondolati rendszerére épül. A jogalkotó ugyanis a fogyasztói szerződésekben alkalmazott tisztességtelen szerződési feltételekről szóló 93/13/EGK irányelv átvétele kapcsán a korábbi szabályokat úgy alakította át, hogy azok a nem fogyasztóval kötött szerződéskötéseknél alkalmazott általános szerződési feltételek problémáira is választ adjanak. Ez a megoldás azért volt nehéz, mert fogyasztóval kötött szerződések esetében a tisztességtelen szerződési feltételek egyedi szerződésekben is szankcionálandók. A törvény - a megszokottság miatt - mégis ezt az utat járva rendezi a komplex problémát, okulva a hatályos szabályozás tanulságaiból.

A törvény - a Ptk.-tól eltérően - nem tartja indokoltnak, hogy az általános szerződési feltétel definícióján túl külön kimondja, hogy az általános szerződési feltételnek való minősítés szempontjából közömbös a feltételek terjedelme, formája, rögzítésének módja és az a körülmény, hogy a feltételek a szerződési okiratba szerkesztve, vagy külsőleg attól elválasztva jelennek meg.

2. Az általános szerződési feltételek - a hatályos szabályozással egyezően a törvény szerint is - csak akkor válnak a felek közötti konkrét szerződés részévé, ha két konjunktív feltétel teljesül: az alkalmazójuk lehetővé tette, hogy azok tartalmát a másik fél legkésőbb a szerződéskötéskor megismerje, és a másik fél azokat kifejezetten vagy ráutaló magatartással elfogadta. A feltételek kidolgozóját ezen is túlmenő fokozott tájékoztatási, figyelem-felhívási kötelezettség terheli az olyan szerződési feltételekről, amelyek a szokásos szerződési gyakorlattól, a szerződésekre vonatkozó (diszpozitív) rendelkezésektől lényegesen eltérnek, illetve a felek közötti korábbi, már meglévő szerződési gyakorlattól, kikötésektől térnek el. Az ilyen kikötések csak akkor válnak a szerződés részévé, ha a kifejezett, külön tájékoztatás után a másik fél ezeket külön és kifejezetten elfogadta.

3. A törvény a 2011/83/EU irányelv (22. cikk) követelményének eleget téve úgy rendelkezik, hogy a fogyasztóval szemben a vállalkozást meghatározott többletkövetelésre jogosító szerződési feltétel csak akkor válik a szerződés tartalmává, ha azt a fogyasztó - külön, erre vonatkozó tájékoztatást követően - kifejezetten elfogadta.

4. A törvény fenntartja a hatályos jog (Ptk. 205/C. §) szabályát, amely szerint az egyedileg megtárgyalt szerződési feltételek elsőbbséget élveznek az általános szerződési feltételekkel szemben.

5. Az üzleti-gazdasági életben gyakran előfordul, hogy mindkét fél általános szerződési feltételeket használ. Nem ritka az sem, hogy feltételeik eltérnek egymástól, kikötéseik eltérő tartalmúak. A törvény az e problémára vonatkozó szabályokat a bírói gyakorlatban kialakított szempontok alapján (LB GK 37. sz. állásfoglalás III. pont) fogalmazza meg, figyelemmel külföldi, hasonló tárgyú rendelkezésekre is.

Ha mind az ajánlatra, mind a válasznyilatkozatra általános szerződési feltétel formájában kerül sor, a „blanketták csatájában” a feltételek csak annyiban válnak a szerződés részévé, amennyiben egymással nem ellentétesek. Az ellentmondó szerződési feltételek egyike sem válik a szerződés részévé, hanem helyükbe a törvény diszpozitív rendelkezései lépnek. Ha az eltérés a szerződés lényeges pontjait érinti, a felek között szerződés nem jön létre.

XVI. Fejezet

Az elektronikus úton történő szerződéskötés különös szabályai

A törvény az elektronikus szerződéskötéssel kapcsolatban abból indul ki, hogy a szerződéskötés klasszikus elemei: az ajánlat, az elfogadás és más szerződési jognyilatkozatok többségükben ennél a modern szerződéskötési technikánál is jól értelmezhetők és alkalmazhatók. A törvény szükségesnek tartja mégis, hogy - részben kógens szabályokkal - külön rendelkezzék az elektronikus utat biztosító fél tájékoztatási kötelezettségéről, az adatbeviteli hibák javításáról, továbbá az elektronikus szerződési jognyilatkozat hatályossá válásáról, a jognyilatkozat visszaigazolásáról és az ajánlati kötöttség megszűnésének speciális esetéről. Ezek a szabályok fogyasztó és vállalkozás közötti szerződésben teljes egészükben kógensek. Elektronikus levelezéssel vagy azzal egyenértékű eszközzel kötött szerződésekre - az elektronikus úton tett szerződési jognyilatkozat hatályossá válására vonatkozó rendelkezés kivételével - a törvény szabályai nem vonatkoznak.

A kötelmek közös szabályai között rendezi a törvény azt a kérdést, hogy az elektronikus úton tett jognyilatkozat mikor elégíti ki az írásbeliség követelményét. E tekintetben a törvény azonos követelményt támaszt a jognyilatkozatok tételére alkalmazott korábbi technikai lehetőségek (távirat, telex, telefax) útján és az elektronikus úton tett jognyilatkozatokra. Írásba foglaltnak kell tekinteni az ily módon tett jognyilatkozatot, ha annak közlésére a benne foglalt tartalom változatlan visszaidézésére, továbbá a nyilatkozattevő személyének és a nyilatkozattétel időpontjának azonosítására alkalmas formában kerül sor.

XVII. Fejezet

A szerződés értelmezése

1. A szerződés értelmezésére vonatkozó, a hatályos szabályokat fenntartó rendelkezések között a törvény hiányt pótol: egyértelművé teszi, hogy a szerződés egyes feltételeit, illetve egyes szerződési nyilatkozatokat a szerződés egészével összhangban kell értelmezni. Ez a szabály egyfajta iránytű, amely az értelmezés nehézsége esetén a szerződés egészét (tehát a szerződés célját, a nyújtandó szolgáltatások rendeltetését stb.) rendeli figyelembe venni.

A törvény a Ptk.-hoz képest tágabb körben, valamennyi, egyedileg meg nem tárgyalt szerződési feltétel vonatkozásában fogalmazza meg az in dubio contra proferentem értelmezési szabályt, ugyanakkor - a Ptk.-t [Ptk. 207. § (3) bek.] követve - rögzíti: ezen értelmezési szabály nem alkalmazható a közérdekű kereset alapján indított eljárásokban vitatott kikötés, illetve általános szerződési feltétel tekintetében.

2. A törvény szabályozza az üzleti életben gyakran alkalmazott ún. teljességi záradék (merger clause) intézményét, amellyel a felek azt a szándékukat juttatják kifejezésre, hogy - mivel az írásba foglalt szerződés megállapodásuk valamennyi feltételét magában fogalja - a szerződéskötés során tett nyilatkozataik: ajánlatok, kötelezettségvállalások és hasonlók nem képezik a szerződés részét. A teljességi záradék a szerződés tartalmának és terjedelmének meghatározásához nyújt tehát segítséget azzal, hogy kimondja: az írásba nem foglalt kikötések nem válnak a szerződés részévé még abban az esetben sem, ha az adott kikötésről korábban konszenzus jött létre a felek között.

A szerződéses kikötések értelmezésekor a felek előszeretettel nyúlnak vissza a szerződéskötés során tett nyilatkozataikhoz, korábbi feljegyzésekhez, iratokhoz stb. Szükséges ezért szabályozni, hogy teljességi záradék esetén van-e erre lehetőség. A törvény egyértelműen igenlően válaszolja meg ezt a kérdést; kimondja, hogy a felek korábbi jognyilatkozatai a szerződés értelmezésénél figyelembe vehetők.

VI. CÍM

AZ ÉRVÉNYTELENSÉG

XVIII. Fejezet

Semmisség és megtámadhatóság

1. A törvény fenntartja a semmis és a megtámadható szerződések közötti, a magyar magánjogban hagyományos megkülönböztetést. Az érvénytelenség két fajtája közötti lényegi eltérés továbbra is abban áll, hogy a semmisségi ok miatt a szerződés a törvény erejénél fogva (ipso iure), megkötésének időpontjától érvénytelen, megtámadhatóság esetén viszont a szerződés érvénytelensége feltételes: csak akkor áll be, ha az arra jogosult az előírt határidőn belül eredményesen gyakorolja megtámadási jogát. A két kategória közötti különbségtételt alapvetően továbbra is az adott szituációban védeni kívánt jogi érdek jellege és relevanciája határozza meg. A semmisség és a megtámadhatóság közötti elvi megkülönböztetés fenntartása mellett a törvény több, elsősorban a semmisség jogi jellegét érintő változást vezet be, összhangban a bírói gyakorlatban kikristályosodott jogalkalmazási elvekkel.

2. A semmisség megállapításához külön eljárásra a jövőben sem lesz szükség. Ezért hivatkozni lehet rá peres előzmények nélkül is, például adóhatósági, közbeszerzési vagy versenyhatósági eljárásban. A törvényben meghatározott személyek természetesen a semmisség megállapítását peres eljárásban is kérhetik.

A semmisség jogi jellegére vonatkozó megváltozott szemlélet elsősorban a bíróság hivatalból történő eljárását érinti. A törvény expressis verbis kimondja, hogy a szerződés semmisségét a bíróságnak - mivel megállapításához külön eljárásra nincs szükség - bármilyen eljárásban hivatalból észlelnie kell. A semmisségi ok észlelése annyit jelent, hogy a felek által célzott joghatás nem érhető el, vagyis a semmis szerződés alapján a bíróság teljesítésre akkor sem kötelezhet, ha a semmisségi okra a felek egyike sem hivatkozik, sőt mindketten semmisségi ok figyelmen kívül hagyását kérik. Az érvénytelenség hivatalból alkalmazott jogkövetkezménye tehát az, hogy a bíró a semmis szerződés alapján előterjesztett igényt - mint alaptalan keresetet - elutasítja. Ez megfelel a korábbi és a hatályos magyar magánjog felfogásának is.

A semmisség hivatalból történő észlelése azonban a jövőben nem jelenti egyúttal azt is, hogy a bíróság a semmisség miatti érvénytelenség jogkövetkezményeit is hivatalból alkalmazza. A törvény szerint a bíróság nem rendelkezik hivatalból az érvénytelenség jogkövetkezményeiről; tehát nem hoz döntést az eredeti állapot helyreállításáról vagy az érvénytelenség egyéb jogkövetkezményeiről. Ezért, ha bármelyik fél a semmisnek minősített szerződés alapján történt vagyonmozgás rendezését kívánja, úgy ehhez külön kereseti, illetve viszontkereseti kérelmet kell előterjesztenie. Más szóval: az érvénytelenség feleket érintő jogkövetkezményei ugyanolyan eljárásjogi szabályok szerint érvényesíthetők, mint bármely más polgári jogi igény. A Ptk. gyakorlatában kialakult, a törvény szerint meghaladott felfogás szerint semmisség esetén az érvénytelenség jogkövetkezményeinek hivatalból történő alkalmazását az indokolta, hogy a közérdek védelmének a felek magánérdekével szemben is feltétlenül érvényesülnie kellett. A törvény az ügyészt jogosítja fel arra, hogy a közérdek védelme érdekében (és uzsorás szerződés estében) peres eljárást indítson a semmisség megállapítása és a jogkövetkezmények alkalmazása érdekében. A közérdek védelmét tehát nem a bíróság hivatalból történő eljárásának, hanem az ügyészi keresetindításnak, és az így lefolytatott pernek kell szolgálnia. A hatályos jogot (Ptké. 36/A. §) fenntartva a törvény is biztosítja tehát a közérdekben okozott sérelem megszüntetése érdekében és az uzsorás szerződés esetén a semmisség megállapítása és jogkövetkezményeinek levonása iránt az ügyészi keresetindítás lehetőségét. A törvénynek nem célja, hogy az ügyész a felek helyett és érdekükben terjesszen elő semmisségi keresetet, a törvényi rendelkezés célja kifejezetten a közérdek védelme, például olyan esetben, amikor a semmisségi ok természete folytán a felek egyikének sem érdeke az érvénytelenség megállapítása.

A törvény nem tartja fenn a Ptk.-nak azt a rendelkezését, amely szerint a szerződés semmisségére határidő nélkül lehet hivatkozni. A jogirodalomban és a bírói gyakorlatban kialakult egyöntetű álláspontot elfogadva, a törvény az érvénytelenség jogkövetkezményeinek szabályai között egyértelművé teszi, hogy az érvénytelen szerződés jogkövetkezményei csak időbeli határok között érvényesíthetők. Az eredeti állapot helyreállítása keretében például a vételár visszaadására vonatkozó igény - kötelmi jellege miatt - elévül, a dolog visszaadására vonatkozó dologi igénynek pedig az elbirtoklás szab időbeli határt. Egyedül az a jogkövetkezmény vonható le határidő nélkül, hogy a semmis szerződés alapján teljesítést nem lehet követelni.

A bírói gyakorlat jogértelmezése világított rá arra is, hogy a semmisségre történő hivatkozási lehetőség nem jelent egyben ugyanilyen széles keresetindítási jogosultságot. A LB több eseti döntésében kifejtette, hogy a Pp. szabályai szerint keresetindítási joga csak az érdekeltnek van, vagy annak, aki rendelkezik olyan jogosítvánnyal, hogy más jogának érvényesítése céljából keresetet indíthasson. A törvény tételes szabályként fogadja el a kialakult joggyakorlatot, amikor kimondja, hogy a semmisségre hivatkozni, valamint a semmisség megállapítása iránt eljárást indítani a jogi érdekkel rendelkező személy, valamint az jogosult, akit a törvény erre felhatalmaz. A semmisséggel kapcsolatos keresetindítási jog rendezésével a törvény a semmisséget közelebb hozza ugyan a megtámadhatósághoz, a két kategória közötti eltérések még így is számottevőek: a bíróság csak a semmisséget észlelheti hivatalból, a megtámadhatóságot nem; a megtámadás joga csak egy éven belül gyakorolható, a semmisségre - a nyilvánvaló korlátok között - határidő nélkül lehet hivatkozni.

3. A törvény a megtámadási jog lényegét tekintve fenntartja a hatályos jogot, de néhány ponton - a bírói gyakorlatra is támaszkodva - pontosítja a szabályokat. Bár a gyakorlat ezt - magától értetődő volta miatt - eddig is így fogta fel, külön kimondja a törvény, hogy csak az eredményes megtámadás folytán válik a szerződés érvénytelenné, vagyis akkor, ha a másik fél a megtámadást elfogadja, vagy vita esetén a bíróság a megtámadást alaposnak találja. Önmagában a megtámadás másik féllel való közlése, illetve a keresetlevél benyújtása nyilvánvalóan nem vezethet a szerződés érvénytelenségéhez.

A törvény nem tartja fenn a megtámadási jog gyakorlására a Ptk.-ban megállapított írásbeli alakszerűségi követelményt. A szerződés megtámadásához ugyanis nem indokolt szigorúbb alaki követelményeket előírni, mint bármilyen más polgári jogi igény érvényesítéséhez. A bizonyíthatóságot a megtámadási jognyilatkozat írásba foglalása nyilván a jövőben is megkönnyíti, de az alakszerűség nem lesz érvényességi követelmény. Természetesen a megtámadási jog gyakorlására is alkalmazni kell azt - a kötelmek közös rendelkezései között megfogalmazott - szabályt, amely a jognyilatkozatra előírt alakszerűségi követelményt alkalmazni rendeli a jognyilatkozathoz kapcsolódó valamennyi egyéb jognyilatkozatra, így a jognyilatkozat megtámadására is. Ez azt jelenti, hogy például ingatlan adásvételi szerződés érvényes megtámadásához a törvény szerint is írásbeli jognyilatkozatra van szükség.

A törvény a Ptk.-tól [Ptk. 236. § (1) bek.] eltérően nem állapít meg kötelező sorrendet a megtámadás módozatai tekintetében. E helyett elfogadja a bírói gyakorlatban kialakult azt az álláspontot, hogy a megtámadási jogot akár a másik félhez intézett jognyilatkozattal és ennek eredménytelensége esetén keresetindítással, akár közvetlenül bíróság előtt lehet gyakorolni. A megtámadási jog gyakorlásának módját a fél maga választhatja meg; szabadon dönthet tehát arról, hogy az egyéves határidőn belül a másik félhez intézett nyilatkozattal gyakorolja megtámadási jogát és csak annak visszautasítása esetén peresíti igényét, vagy rögtön bíróságon támadja meg a szerződést. Az egyéves határidő a megtámadás mindkét formájára vonatkozik. A keresetet tehát akkor is a szerződés megkötésétől számított egy éven belül elő kell terjeszteni, ha a másik fél a megtámadást nem fogadja el, és ezért perbeli érvényesítésre van szükség. A szerződés megtámadása ugyanis egy kötelmi természetű polgári jogi igény érvényesítését jelenti, amelyre csak az egyéves elévülési időn belül van lehetősége a jogosultnak.

A törvény a Ptk.-hoz [Ptk. 236. § (2) bek.] képest egyszerűsíti a megtámadási határidőre vonatkozó hatályos szabályokat: nem ír elő külön kezdő időpontokat a különböző megtámadási okoknál, hanem a szerződést minden esetben a szerződés megkötésétől kezdődően nyilvánítja megtámadhatónak. Az egyéves megtámadási határidő elévülési természetű, vonatkoznak rá tehát az elévülés nyugvásának szabályai. Így menthető ok esetén (amely tévedés esetén a felismerésig, jogellenes fenyegetés esetén a fenyegetettségi állapot megszűnéséig tart) az elévülési határidő csak a menthető ok megszűnésével kezdődik. A megtámadás joga - a szerződésből eredő követeléssel szemben - kifogásként az elévülés bekövetkezése után is érvényesíthető, ugyanúgy, mint a Ptk. [Ptk. 236. § (3) bek.] szerint.

A törvény szerint megszűnik a megtámadás joga, ha a jogosult - amint azt a bírói gyakorlat ma is megköveteli: a megtámadási ok ismeretében - megerősíti szerződési akaratát, vagy lemond megtámadási jogáról.

4. A törvény - azon túl, hogy logikus rendszerbe foglalja az egyes érvénytelenségi okokat - fontos tartalmi változtatásokat is bevezet az érvénytelenségi okok szabályozásában. Ezeket az alábbiakban foglaljuk össze.

A törvény a tévedés miatti megtámadási jog tekintetében a hatályos törvény szerinti feltételrendszeren nem változtat, a hatályos szabályozás hiányosságát pótolva egyértelművé teszi ugyanakkor, hogy mi tekinthető lényeges körülményre vonatkozó tévedésnek. Minthogy a szerződés létrejöttéhez a feleknek a lényeges kérdésekben való egyetértése szükséges, indokolt, hogy lényegesnek is csak az olyan tévedés minősülhessen, amely ismeretében a fél az adott tartalommal nem kötötte volna meg a szerződést. A bírói gyakorlat a tévedés vonatkozásában eddig is vizsgálta, hogy a tévedésre hivatkozó fél a tévedését kellő gondosság mellett felismerhette volna-e vagy sem. Ezt a szempontot - a tévedés jogi feltételeként - a törvény tételes rendelkezésként fogalmazza meg, és kizárja a tévedés miatti megtámadás jogát abban az esetben is, ha a tévedésben lévő fél a tévedés kockázatát (például szerencse-elemet tartalmazó szerződésnél) maga vállalta.

A törvény nem tartja fenn a jogi kérdésben való tévedésre vonatkozó speciális rendelkezést, hanem ilyen estben is a tévedésre vonatkozó általános szabályok szerint engedi meg a megtámadást. A Ptk. [Ptk. 210. § (2) bek.] bonyolult feltételekhez kötött külön szabályozása nem indokolt.

Új, szubjektív kritériumot érvényesít a törvény a feltűnő értékaránytalanság miatti megtámadás feltételeként a sérelmet szenvedett fél oldalán: kizárt a megtámadás joga akkor, ha a fél az értékaránytalanság ismeretében (a sérelemről tudva) kötötte meg a szerződést, vagy ha őt a forgalmi érték felderítésével kapcsolatban súlyos gondatlanság terheli, továbbá akkor is, ha a sérelmet szenvedett fél az aránytalanság kockázatát vállalta. A megtámadási jog biztosítása eltérést nem engedő norma. A törvény kifejezetten lehetővé teszi mégis a feltűnő értékaránytalanság miatti megtámadási jog kizárását a szerződéskötéskor. A szerződéses szolgáltatások értékegyensúlyának mérése és megállapítása piaci viszonyok között sok bizonytalanságot és értékelési elemet hordozó mérlegeléssel jár. A piac szereplőinek indokolt ezért nagyobb szabadságot biztosítani. Nem lehet kizárni viszont a feltűnő értékaránytalanság miatti megtámadási jogot fogyasztó és vállalkozás szerződésében.

A törvény semmisnek mondja ki azt a szerződést, amely - pénzkövetelés biztosítása céljából - tulajdonjog, más jog vagy követelés átruházására vagy vételi jog alapítására irányul. Hangsúlyozni kell, hogy e tilalom a pénzkövetelések biztosítása körében nyilvánítja semmisnek a megnevezett biztosítéki kikötéseket; nem kívánja tehát érvényteleníteni az összetett jellegű, például egy projektfinanszírozás sikeres megvalósítását biztosító vételi jog-kikötéseket. Kivételt képeznek továbbá a tilalom alól a 2002/47/EK irányelvben meghatározott biztosítéki megállapodások, amelyek az állampolgárokat és szervezeteiket nem érintik. Ez utóbbi területen kívül a törvény a fiduciárius biztosítékokat azért tekinti érvénytelennek, mert azokkal a hitelező az adós rovására több jogot - a legteljesebb jogi hatalmat biztosító tulajdonjogot - szerez, mint amennyi a követelésének biztosításához valójában szükséges és jogilag indokolt. Emellett a fiduciárius biztosítékok az adós és az adós többi hitelezője érdekeinek védelmét szolgáló szabályok megkerülésével járnak. Kiegyensúlyozott zálogjogi szabályozás mellett az ilyen kerülő megoldások jogi elismerése nem indokolt. A törvény zálogjogot tekinti az alapvető dologi hitelbiztosítéknak, mert a zálogjog nem fosztja meg az adóst a tulajdonjogtól, de az érintettek (elsősorban a hitelező és az adós) érdekeit kiegyensúlyozottan figyelembe veszi, és a zálogjogosult hitelező számára megfelelő, rendezett elsőbbségi kielégítési jogot biztosít. Elismeri ezen kívül a törvény a tulajdonjog-fenntartást, továbbá a biztosítéki szerepet is betöltő, de alapvetően más gazdasági funkciókat szolgáló, a törvényben szabályozott, széles körű elfogadottságot élvező lízinget és faktoringot is.

A törvény fenntartja a lehetetlen szolgáltatásra kötött szerződés semmisségét. A kikristályosodott bírói gyakorlatból átveszi ugyanakkor azt a tételt, hogy a szolgáltatás nem lehetetlen önmagában azért, mert a kötelezett (tipikus esetben: az eladó) a szerződés megkötésekor nem rendelkezik a szolgáltatás tárgyával.

A törvény elvi jelleggel semmisnek nyilvánítja fogyasztó és vállalkozás közötti szerződés olyan kikötését, amely a fogyasztó jogait megállapító jogszabályi rendelkezésektől a fogyasztó hátrányára eltér. Semmis az a jognyilatkozat is, amellyel a fogyasztó jogszabályban meghatározott jogáról lemond.

A törvény a kódexben sorolja fel példálózóan a fogyasztó és vállalkozás közötti szerződésben feltétlenül, illetve az ellenkező bizonyításáig (vélelmezetten) tisztességtelennek minősülő legkirívóbb szerződési feltételeket: az ún. fekete és szürke listát. Ezeket a listákat jelenleg kormányrendelet tartalmazza. Hangsúlyozni kell, hogy mindkét listában szereplő kikötések semmisek; a két lista abban különbözik egymástól, hogy a szürke listás kikötések esetében az illető feltételt alkalmazó fél bizonyíthatja a vélelemmel szemben, hogy a kikötés nem tisztességtelen, a feketelistás kikötésnél ilyen lehetősége nincs.

A tisztességtelen általános szerződési feltétellel kapcsolatos közérdekű kereset szabályozásánál a törvény a kódexbe emeli a közérdekű keresetindításra jogosult szervek, szervezetek (jelenleg a Ptké.-ben található) felsorolását; egyben pontosítja és kiegészíti a jogosultak listáját.

XIX. Fejezet

Az érvénytelenség jogkövetkezményei

1. Az érvénytelenség jogkövetkezményeire vonatkozó szabályokat a törvény külön fejezetben foglalja rendszerbe. Az érvénytelenség szankciója mindenekelőtt azt jelenti, hogy az érvénytelenségi ok fennálltáig a szerződéshez nem fűződhetnek a felek által célzott joghatások. Az érvénytelen szerződés nem köti a szerződő feleket, nem kötelesek vállalásaikat teljesíteni, az érvénytelen szerződést bírósági úton nem lehet kikényszeríteni. A semmisségi okot a bíróság hivatalból észleli, és hivatalból alkalmazza azt az anyagi jogi következményt is, hogy érvénytelen szerződésre jogosultságot alapítani és azt kikényszeríteni nem lehet. E következmény levonásának eljárásjogi módja a kereset elutasítása. A megtámadható szerződés viszont érvényes, az érvénytelenségnek ezt az alapvető jogkövetkezményét is csak akkor lehet alkalmazni, ha az arra jogosult a szerződést eredményesen megtámadta. A törvény a hatályos joghoz képest több ponton megváltoztatja az érvénytelen szerződés jogkövetkezményeit. A jogkövetkezmények új rendszere a következők szerint épül fel.

2. Érvénytelen szerződés alapján egyik fél sem követelhet teljesítést a másiktól. Az érvénytelenségnek ez a jogkövetkezménye evidens ugyan, a törvény mégis szükségesnek tartja tételes jogi rendelkezésben kimondani. Ezt a jogkövetkezményt a bíróság a perben hivatalból is levonja, és az érvénytelenség megállapítására az erre törvény szerint jogosult önállóan (az egyéb érvénytelenségi jogkövetkezmények iránti kérelem nélkül) is előterjeszthet keresetet. Megteheti ezt annak ellenére, hogy más jogkövetkezmény levonására (például az eredeti állapot helyreállítására), tehát marasztalásra is mód volna. A törvény erről - a megállapítási keresetindítás Pp.-beli feltételeit kiegészítve - kifejezetten rendelkezik az érvénytelenség jogkövetkezményeinek szabályai között.

A törvény egyértelművé teszi, hogy az érvénytelenség összes további jogkövetkezményét a bíróság nem hivatalból alkalmazza, mégpedig semmisség esetében sem. Minden más magánjogi igényhez hasonlóan és az általános eljárásjogi szabályoknak megfelelően a bíróság csak a fél erre irányuló kereseti kérelme alapján és a szerint járhat el. A piacgazdasági viszonyokkal ellentétes az érvénytelenségnek a korábbi bírói gyakorlatban hosszú ideig érvényesülő felfogása, amely teljes körűen lehetővé tette a felek jogviszonyának hivatalból történő rendezését.

Az érvénytelenség különböző jogkövetkezményeit illetően a bíróság nincs kötve a fél kereseti kérelméhez, attól eltérő megoldást alkalmazhat; például az eredeti állapot helyreállítása helyett a szerződést - az érvénytelenségi ok kiküszöbölése mellett - érvényessé nyilváníthatja. Nem alkalmazhat azonban a bíróság olyan megoldást, amely ellen mindegyik fél tiltakozik. Hasonló megfontoláson alapuló rendelkezést a Ptk. is tartalmaz, például a túlépítés jogkövetkezményeinek vagy a közös tulajdon megszüntetésének szabályozásánál.

3. A törvény kivételt tesz az általános kárveszélyviselési szabály alól, amely szerint a veszély a teljesítéssel száll át a kötelezettről a jogosultra. A szerződő felek egyenlőtlen jogi helyzetének elkerülése érdekében a törvény úgy rendelkezik, hogy a kárveszély a szolgáltatás nyújtásával a szerződés érvénytelensége (azaz a tulajdonosi pozíció változatlansága) ellenére átszáll a másik félre, és neki kell viselnie a dologban bekövetkezett olyan károkat, amelyek viselésére mást nem lehet kötelezni. Ez gyakorlatilag azt jelenti, hogy a dologszolgáltatás jogosultja (tipikusan: a vevő) nem követelheti vissza - az egyébként visszatéríthető - pénzszolgáltatást, ha ő - a dolog vétlen elpusztulása következtében - a kapott dolgot nem tudja visszaadni.

4. A törvény az eredeti állapot helyreállításának elrendelésével egyenrangú, sőt adott esetben előnyben részesítendő jogkövetkezményként biztosítja az érvénytelenségi ok bíróság általi megszüntetésének és a szerződés nemcsak ex nunc, hanem ex tunc hatályú érvényessé nyilvánításának lehetőségét. Erre akkor kerülhet sor, ha az érvénytelenség miatti érdeksérelem a szerződés megfelelő módosításával kiküszöbölhető, vagy az érvénytelenség oka utóbb megszűnt. A bírói gyakorlat az elmúlt évtizedekben már ebbe az irányba ment, és a jogirodalom is támogatta a judikatúrának ezt a tendenciáját. A törvény ezzel megadja a bíró számára a konkrét eset igazságos és gazdaságilag célszerű eldöntéséhez szükséges mérlegelési lehetőséget. Elsősorban az üzleti élet szerződéseiben célszerű, hogy a bíróság az eredeti állapot helyreállításának elrendelése helyett a - semmisségi hibától megszabadított, egyébként jól működő - szerződés érvényessé nyilvánítását alkalmazza. Az érvénytelen szerződés érvényessé nyilvánítása esetén a felek úgy kötelesek teljesíteni és a szerződésszegésért úgy felelnek, mintha a szerződés megkötésétől fogva érvényes lett volna.

A törvény lehetővé teszi azt is, hogy a felek maguk orvosolják az érvénytelenségi okot. A hatályos jog ezt a lehetőséget kizárólag a felek által kikötött alakiság mellőzése estére ismeri el. A törvény valamennyi érvénytelenségi ok tekintetében biztosítja a felek általi orvoslás lehetőségét, ráadásul a felek választására bízza, hogy a konvalidáció ex tunc vagy ex nunc hatállyal történjék-e. A cél ebben az esetben is a szerződés lehetőség szerinti megmentése. Az érvényessé válás a törvény erejénél fogva következik be, ha a felek az érvénytelenségi okot utólag kiküszöbölik, vagy annak más okból való megszűnése estén a szerződési akaratukat megerősítik. A jogkövetkezményeket a bíróság általi érvényessé nyilvánításhoz hasonlóan kell levonni.

5. A törvény véget kíván vetni a - Ptk. gyakorlatában máig létező - bizonytalanságnak az eredeti állapot helyreállításának mibenlétével kapcsolatban: csak a természetben történő in integrum restitutio-t teszi lehetővé. A bíróság akkor rendeli el tehát az eredeti állapot helyreállítását, ha az - éspedig mindkét fél részéről - természetben lehetséges. A törvény összhangba hozza az eredeti állapot helyreállítása kapcsán szemben álló szolgáltatások visszakövetelésére vonatkozó határidőket. Ezt szolgálja az a rendelkezés, hogy az eredeti állapot helyreállítását kérő felet az elévülés vagy elbirtoklás beálltától függetlenül terheli az általa kapott szolgáltatás visszaadásának kötelezettsége. Erre a szabályra azért van szükség, mert - tipikus esetben - dologszolgáltatás áll szemben pénzszolgáltatással, és ezek visszakövetelésének időbeli lehetősége eleve különböző. A dolog visszakövetelése tulajdoni igény, amely nem évül el, és amelynek csak a másik fél (tipikusan: a vevő) elbirtoklása szab határt; ezzel szemben a pénzkövetelés - fajlagos szolgáltatásról lévén szó - nem tulajdoni, hanem kötelmi igény, és ezért elévül. Ha figyelmen kívül hagyjuk is e határidők nyugvásának és megszakításának lehetőségét, akkor is nyilvánvaló a szinkron hiánya: az elévülési idő öt év, az elbirtoklási idő tíz vagy tizenöt év.

6. A törvény az érvénytelenség jogkövetkezményeit koncepcionálisan új alapokra helyezi azokban a gyakori esetekben, amelyekben szerződés érvényessé nyilvánítására és a szerződéskötést megelőző állapot természetbeni helyreállítására a nem kerülhet sor. Az utóbbi helyzet alakul ki akkor, ha a teljesített szolgáltatás - például használatban, tevékenységben megnyilvánuló volta miatt - már eredetileg sem volt visszafordítható (eredeti irreverzibilitás). És lehetetlen az eredeti állapot helyreállítása akkor is, ha az eredetileg reverzibilis dologszolgáltatás a teljesítést követően fizikai okból (például a dolog elfogyasztása, felhasználása, elpusztulása stb. miatt) vagy jogi okból (például a dolog tulajdonjogának átruházása miatt) lehetetlenné válik (utólagos irreverzibilitás). A törvény mindkét esetcsoportban a jogalap nélküli gazdagodás elvére támaszkodva (de önálló, sui generis szabály alkotásával!) kívánja rendezni az érvénytelen szerződés alanyainak helyzetét, a bekövetkezett vagyonmozgások visszarendezését. A törvény ezzel a - dogmatikailag is tiszta és kézenfekvő - megoldással megszünteti a Ptk. fogalmi ellentmondását, amely az érvénytelen szerződés hatályossá nyilvánítását írta elő a bíróság számára, és egyben el kívánja kerülni azokat a jogalkalmazási nehézségeket is, amelyek a Ptk. [Ptk. 237. § (2) bek.] gyakorlatát terhelték. Ezért a törvény azt a rendelkezést tartalmazza, hogy ha szerződés érvényessé nyilvánítására nem kerülhet sor és a szolgáltatás természetbeni visszatérítésére nincs mód, a fél az ellenszolgáltatás nélkül maradt szolgáltatás ellenértékének pénzbeni megtérítését kérheti. Az ellenszolgáltatás nélkül maradt szolgáltatás ellenértékének pénzbeni megtérítésére vonatkozó igény - mint egyfajta alaptalan gazdagodási igény - kötelmi természetű igény, és az általános elévülési időn belül érvényesíthető. Akár eredeti, akár utólagos irreverzibilitás esetén az alaptalan gazdagodás elve szerint kell tehát megítélni a bekövetkezett vagyonmozgás miatti (esetleg kölcsönös) igényeket. A törvény a gazdagodástól történt elesés következményei tekintetében speciális szabályokat állít fel, azokat nem a jogalap nélküli gazdagodás normái szerint rendezi.

A bírói gyakorlatban adódtak olyan esetek, amikor az eredeti állapot helyreállítása valamelyik fél lényeges jogi érdekét sértette. Ilyen helyzet állt elő különösen akkor, ha a felek a dologszolgáltatásra irányuló érvénytelen szerződést (egészben vagy részben) kölcsönösen teljesítették, és az érvénytelen szerződés megkötését követően beállott lényeges piaci változások (például ingatlanok értékváltozásai) következtében a szolgáltatás és az ellenszolgáltatás közötti értékegyensúly oly mértékben megbomlott, hogy az eredeti állapot helyreállítása az egyik fél számára elviselhetetlen hátránnyal járt volna. A LB az 1/2005. PJE sz. jogegységi határozatában ilyen esetekre az in integrum restitutio feltételeinek hiányát állapította meg. A törvény erre a tényálláscsoportra gondolva teszi lehetővé, hogy a bíróság az eredeti állapot helyreállításának elrendelése helyett a jogalap nélküli gazdagodás elve szerint rendezze a felek közötti vagyoneltolódásokat abban az esetben is, ha lehetséges volna ugyan az eredeti állapot helyreállítása, de az - az eset összes körülményeit figyelembe véve - valamelyik fél lényeges jogi érdekét sértené.

Uzsorás szerződés esetén - arra tekintettel, hogy az érvénytelenség éppen a sérelmet szenvedett személy szorult helyzetének kihasználásával van összefüggésben - a törvény szerint a bíróság egészben vagy részben elengedheti a visszatérítést (illetve a sérelmet okozó felet az aránytalan előnynek megfelelő rész visszatérítésére kötelezheti), ha az még részletekben történő fizetés esetén is súlyos helyzetbe hozná a sérelmet szenvedett felet.

7. A törvény az érvénytelenség Ptk.-ban lehetővé tett jogkövetkezményei közül az állam javára való marasztalás lehetőségét nem tartja fenn. Ez a jogintézmény már régóta egyre kevésbé szolgálta azokat a jogpolitikai célokat, amelyeket a törvény egykor elérni kívánt vele, és az utóbbi időben alig került sor alkalmazására. A bevezetése óta alapvetően megváltozott társadalmi viszonyok, a piaci gazdálkodás körülményei között sem elvi, sem gyakorlati szempontok nem indokolják a magánjog logikájától idegen, büntető jellegű (represszív) szankció fenntartását.

8. A törvény annyiban változtat részleges érvénytelenség Ptk.-beli főszabályán [Ptk. 239. §(1) bek.], hogy a „feltehető” szó beiktatásával a felek közötti szerződéses kapcsolat összes körülményének objektívebb mérlegelésére ad lehetőséget a bíró számára. A törvény nem tartja szükségesnek külön szabály felvételét fogyasztó és vállalkozás közötti szerződés részleges érvénytelenségére, és ezért elhagyja a Ptk. 239. § (2) bekezdését.

9. Az érvénytelen szerződés alapján történt teljesítés esetén a szerző fél rendszerint a dolgot birtokba veszi, használja, hasznait szedi, abba beruház, a vagyontárgyat felújíthatja, átépítheti stb., illetve megrongálhatja azt. A birtoklás és használat ellenértéke, a hasznok, költségek, károk felmerülése olyan többlettényállási elemek, amelyekhez az érvénytelen szerződés csupán a feltételt adta. A törvény a megállapodott bírói gyakorlatot elfogadva tételesen mondja ki, hogy az érvénytelen szerződéshez kapcsolódó többlettényállási elemeket a megfelelő anyagi jogi (a jogalap nélküli birtoklásra vagy a jogalap nélküli gazdagodásra vonatkozó) és eljárási jogi szabályok alapján kell megítélni.

A törvény külön rendelkezik a szerződő feleknek az érvénytelen szerződésből fakadó kárigényéről. Tekintettel arra, hogy a felek között szerződéses kapcsolat érvényesen nem jött létre, a kárigényt a deliktuális kártérítési szabályok szerint kell elbírálni. A szerződés érvénytelenségét okozó fél szerződő partnere teljes kárát köteles megtéríteni, kivéve, ha magatartását - felróhatósága hiányának bizonyításával - kimenti; ez utóbbi esetben csak a negatív interessze megtérítésére köteles. A törvény a Ptk. 238. § (2) bekezdésében foglaltaknál árnyaltabban rendelkezik harmadik személyeknek az érvénytelen szerződéshez kapcsolódó kártérítési igényéről. E szerint az érvénytelen szerződés fennálltában jóhiszeműen bízó harmadik személy a szerződés megkötéséből eredő kárának megtérítését követelheti attól a szerződő féltől, akinek a magatartása az érvénytelenséget okozta; a kártérítési kötelezettség a szerződő feleket egyenlő arányban terheli, ha az érvénytelenséget együtt okozták. Ez a helytállás tehát csak a negatív interesszére terjed ki, és nem függ attól, hogy a szerződő felet (feleket) a szerződés érvénytelenségének előidézésében terheli-e felróhatóság. Ha viszont valamelyik szerződő fél a jóhiszemű harmadik személlyel szemben felróhatóan járt el, teljes kártérítéssel tartozik, függetlenül attól, hogy kinek a magatartása okozta az érvénytelenséget.

VII. CÍM

A SZERZŐDÉS HATÁLYA. HATÁLYTALANSÁG

1. A jogtudomány álláspontját teszi magáévá a törvény akkor, amikor - a Ptk.-tól eltérően - úgy foglal állást, hogy harmadik személy jogszabály által megkívánt beleegyezésének vagy jogszabály által előírt hatósági jóváhagyásnak a hiánya nem a szerződés létrejöttét, hanem hatályosságát érinti. Egyéb vonatkozásokban a törvény fenntartja a hatályos jogot: a beleegyezés, illetve a jóváhagyás esetén a szerződés a megkötésének időpontjára visszamenőleg válik hatályossá. Ezen túl a feleknek a függőben lévő beleegyezés, illetve a függőben lévő jóváhagyás ideje alatti jogaira és kötelezettségeire a törvény megfelelően alkalmazni rendeli a függőben lévő feltétellel kapcsolatos, a Ptk.-ban is meglévő szabályokat.

2. A törvény a szerződés hatálytalanságának valamennyi esetére rögzíti azt az általános tételt, hogy - mivel hatálytalan szerződés a felek által célzott joghatásokat nem képes kiváltani - a hatálytalan szerződés alapján teljesítés nem követelhető. Egységes jogkövetkezményként írja elő ezen túl az érvénytelenség jogkövetkezményeire vonatkozó szabályok megfelelő alkalmazását.

3. A törvény a Ptk.-val egyezően a relatív hatálytalanság szankciójával illeti a fedezetelvonó szerződést, és fenntartja annak hatályos részletszabályait is (Ptk. 203. §). Kiegészíti a törvény a Ptk. szabályait azzal a rendelkezéssel, hogy a harmadik személy kérelmére a szerző fél a megszerzett vagyontárgyból való kielégítést és a vagyontárgyra vezetett végrehajtást tűrni köteles. Pontosítja a törvény a fedezetelvonó szerződéssel megszerzett vagyontárgy átruházásának, illetve a vagyontárgytól történő elesésnek a következményeit: ha erre rosszhiszeműen kerül sor, a szerző fél a vagyontárgy értékéig saját vagyonából köteles helytállni a harmadik személlyel szemben. A bírói gyakorlatban felmerült problémák megoldásához kíván végül segítséget nyújtani a törvény azzal az új rendelkezéssel, amely szerint a fedezetelvonó szerződés szabályait kell alkalmazni akkor is, ha az előny nem a szerződési jognyilatkozatot tevő személynél jelentkezik.

VIII. CÍM

BÍRÓSÁGI ELJÁRÁSBAN NEM ÉRVÉNYESÍTHETŐ KÖVETELÉS

A törvény - némi szerkezeti és terminológiai változtatással - fenntartja a bírósági úton nem érvényesíthető követelésekre (naturalis obligatio-kra) vonatkozó hatályos szabályozást. Az ilyen követelések érvényesen és hatályosan létrejött jogügyletekből származnak ugyan, de az állam azokhoz a kikényszeríthetőség lehetőségét mégsem kívánja biztosítani. Érdemi változtatást jelent, hogy a bírósági úton nem érvényesíthető követeléseket biztosító vagy megerősítő szerződés nem semmis, hanem az ilyen szerződésből eredő követelés ugyanúgy bírósági úton nem érvényesíthető, mint az alapkövetelés.

IX. CÍM

A SZERZŐDÉS TELJESÍTÉSE

A törvény a szerződés teljesítésére vonatkozó szabályok egy részét kiemelten, valamennyi kötelemre általánosítva fogalmazza meg. Ezért a szerződés teljesítésének szabályai között azok a rendelkezések szerepelnek, amelyek csak szerződéses szolgáltatások teljesítéséhez kapcsolódó kérdésekre adnak választ. Ebből a rendszerből az következik, hogy szerződés-teljesítési problémáknál mind a szerződés, mind a kötelem teljesítésére vonatkozó normákat figyelembe kell venni.

XX. Fejezet

Általános rendelkezések

1. A törvény fenntartja a kárveszély átszállására vonatkozó hatályos általános szabályt.

A Ptk.-ban [Ptk. 396. § (3) bekezdés] a vállalkozási szerződésre alkalmazott rendelkezés általánosításával a törvény előírja, hogy a kötelezett köteles a jogosultnak átadni a szolgáltatásról szóló tájékoztató leírásokat és egyéb dokumentumokat.

2. A törvény a Ptk.-nál alaposabban és pontosabban szabályozza a szolgáltatás minőségével szemben támasztható követelményeket. A teljesítés körébe tartozik a szolgáltatás megvizsgálása, amelynek során - csakúgy, mint a Ptk. szerint - a jogosultnak a körülmények által lehetővé tett legrövidebb időn belül meg kell győződnie a szolgáltatás minőségéről és mennyiségéről. A hatályos jogot [Ptk. 283. § (2) bek.] tartja fenn a törvény azzal a rendelkezéssel, hogy nem kell külön megvizsgálni a azokat a tulajdonságokat, amelyek minőségét tanúsítják, vagy amelyekre jótállás vonatkozik. A törvény a minőség és mennyiség megvizsgálásának módjára vonatkozó követelményeket a szerződésekre vonatkozó általános szabályok között határozza meg, mivel ezek nemcsak a szállítási (Ptk. 380. §) és a mezőgazdasági termékértékesítési szerződés [Ptk. 418. § (1) bek.] körében relevánsak.

3. Bármely szerződés megszegését jelenti, és így a szerződés teljesítésére vonatkozó általános szabályok között indokolt elhelyezni az akadályközlési kötelezettségre vonatkozó szabályokat. Általános követelmény ugyanis, hogy ha a fél a teljesítés folyamatában látja, hogy valamely kötelezettségének - akár rajta kívülálló, elháríthatatlan ok miatt - nem tud eleget tenni, akkor erről a másik felet értesítse. Ezzel lehetővé válhat, hogy a jogosult az érdeksérelmét és kárát elhárítsa vagy enyhítse. Ha ettől a lehetőségtől azért esett el, mert a szerződésszegő kötelezett az akadályról nem értesítette, az ebből eredő kárát akkor is érvényesítheti, ha magáért az akadály folytán bekövetkezett szerződésszegésért - sikeres kimentése miatt - nem lehet a felelősséget megállapítani.

4. A törvény a kétoldalú szolgáltatást tartalmazó visszterhes szerződések esetében változatlanul az egyidejű teljesítés elvéből indul ki. Az egyidejű teljesítés lényegét azonban - a Ptk.-tól eltérően - nem az adja, hogy addig nem kell teljesíteni, amíg a másik fél a szolgáltatását nem ajánlja fel [Ptk. 281. § (1) bek.], hanem az, hogy mindaddig nem lehet a másik féltől a teljesítést követelni, amíg a fél a saját szolgáltatását nem teljesíti, vagy azt fel nem ajánlja. Az egyidejű teljesítés követelményéből nem a passzív elzárkózás, hanem az aktív kezdeményezés következik; a másik féltől teljesítést az követelhet, aki a teljesítési készségét egyértelműen kinyilvánította. Ha a fél a saját szolgáltatása teljesítését felajánlotta, a másik fél viszont ennek ellenére teljesítési hajlandóságot nem mutat, a szolgáltatás megtagadható.

5. A törvény fenntartja a közreműködő Ptk. szerinti meghatározását; azt a személyt tekinti közreműködőnek, akit a szerződő fél szerződéssel a saját kötelezettsége - egészének vagy egy részének - önálló teljesítéséhez vagy joga gyakorlásához szerződéssel vesz igénybe. A törvény szerint a kötelezett - a személyes eljárás kötelezettségét megfogalmazó jogszabályi előírás, vagy a felek ilyen tartalmú megállapodása ellenére - akkor jogosult közreműködő igénybevételére, ha az a jogosult károsodástól való megóvása érdekében szükséges. Ezekre a szerződési általános szabályokra tekintettel a törvény nem tartja fenn az egyes szerződéstípusoknál (vállalkozás, letét, megbízás stb.) a közreműködővel kapcsolatos cizellált szabályokat.

6. A törvény a teljesítési időre vonatkozó szabályok között helyezi el az Európai Parlament és a Tanács 2011/7/EU irányelvének a pénztartozás esedékessé válásának időpontjára vonatkozó szabályait. A törvény szerint ugyanis az irányelvnek a fizetési késedelem beálltára vonatkozó szabályai nemcsak a késedelmi kamat-fizetési kötelezettség beállta, hanem a kötelezetti késedelem valamennyi jogkövetkezménye szempontjából irányadók. A törvény az irányelvben csak a kereskedelmi ügyletek körére megfogalmazott szabályok közül az esedékességre vonatkozó szabályokat valamennyi pénztartozásra általánosítja: a fizetési késedelem - a felek eltérő megállapodása hiányában - főszabály szerint a fizetési felszólítás vagy a számla kézhezvételétől számított harminc nap elteltével áll be. Meghatározott esetekben nem a számla kézhezvételétől, hanem a teljesítéstől számított harminc nap elteltével esik késedelembe a kötelezett; ez a helyzet, ha a jogosult fizetési felszólításának (számlájának) a kézhezvétele a jogosult teljesítését megelőzte, ha nem állapítható meg egyértelműen a felszólítás (számla) kézhezvételének időpontja, vagy ha a kötelezettnek fizetési felszólítás (számla) bevárása nélkül teljesítenie kell fizetési kötelezettségét. Vállalkozások közötti szerződés esetén fenti rendelkezésektől a jóhiszeműség és tisztesség követelményének megsértésével egyoldalúan és indokolatlanul a jogosult hátrányára eltérő szerződési feltétel semmis.

7. A Ptk. [Ptk. 292. § (2) bek.] egyoldalúan védi az adóst. Ezért a törvény csak fogyasztó és vállalkozás közötti szerződésben nyilvánítja semmisnek az előtörlesztést tiltó szerződéses rendelkezést. E körön kívül ugyanis - kínálati piac feltételei között - az adós ilyen tilalom hiányában is képes kell, hogy legyen érdekeinek megvédésére. A törvény fogyasztó és vállalkozás közötti szerződésre kógens szabállyal előírja azt is, hogy a vállalkozás kizárólag az idő előtti teljesítésből közvetlenül fakadó költségek megtérítését követelheti, és ezen kívül nem számíthat fel külön ellenszolgáltatást (kamatot, előtörlesztési díjat vagy a kártalanítás bármilyen néven nevezett egyéb formáját).

8. A törvény általánosítja, minden szerződésre vonatkozó diszpozitív rendelkezésként fogalmazza meg a Ptk.-ban csak egyes szerződéstípusoknál (letét, bizomány) kimondott azt a szabályt, amely szerint az ellenszolgáltatás magában foglalja a szerződés teljesítésével rendszerint együtt járó költségeket.

9. A törvény elhagyja a Ptk. zártfajú szolgáltatással kapcsolatos szabályát. A teljesítés lehetetlenné válásának elveiből ugyanis külön szabály nélkül is következik, hogy aki maga termelte (vagy egyéb módon zártfajúan meghatározott) dolog szolgáltatására vállal kötelezettséget, nem köteles a hiányzó dolog helyett a teljesítés céljára hasonló rendeltetésű más dolgot beszerezni, ha a szerződésben meghatározott dolog szolgáltatására részben vagy egészben nem képes. Erre csak ilyen irányú külön szerződéses kikötés (vagy szerződésmódosítás) esetén lehetne őt kötelezni.

XXI. Fejezet

A teljesítés különös esetei

1. A szerződésben vagylagosan kikötött szolgáltatásokra a törvény fenntartja a Ptk.-nak [Ptk. 230. § (1) bek.] azt a szabályát, hogy a választás joga főszabályként a kötelezettet illeti. Eltér azonban a hatályos szabályozástól abban, hogy a választási jog nem a bírósági határozattal kitűzött teljesítési határidő elteltéig, hanem a szerződésben megjelölt idő elteltéig tart. A választási jog gyakorlásával való késedelem esetén a másik fél a bizonytalanságot eloszlathatja azáltal, hogy megfelelő póthatáridőt tűz, amelynek eredménytelen eltelte a választási jog feltétlen átszállását eredményezi.

2. A törvény fenntartja a Ptk.-nak az osztható szolgáltatás teljesítésére vonatkozó szabályát. Magában a szabályban juttatja ugyanakkor kifejezésre azt, hogy itt nem fizikai, hanem jogi megítélésről van szó: a jogosult szerződési érdeke a meghatározó a szolgáltatás osztható vagy oszthatatlan volta szempontjából. Nem lehet szó osztható szolgáltatásról, ha a fél kizárta a részteljesítés lehetőségét, vagy pedig a szolgáltatás természete, az ügy körülményei szerint a jogosult szerződési érdekét csak az egész szolgáltatás egyidejű teljesítése elégíti ki.

3. A törvény a szerződések teljesítésének szabályai között, tartalmilag a Ptk. (Ptk. 233. §) rendelkezéseivel egyezően, de kiegészítésekkel és pontosításokkal rendezi a harmadik személy javára szóló szerződést. Változatlanul érvényesül, hogy a harmadik személy - ha közvetlenül jogosult a kötelezettség teljesítését követelni - a javára kikötött joggal attól kezdve rendelkezik, hogy őt a szerződésből folyó jogáról valamelyik fél értesítette; a harmadik személy részéről külön elfogadó nyilatkozatra nincsen szükség. Ha azonban a harmadik személy mégis értesíti a jogosultat vagy a kötelezettet, hogy a javára kikötött jogot elfogadja, ez azzal jár, hogy a jogosult ezt követően a harmadik személyt a teljesítéshez való jogától nem foszthatja meg. Ugyanilyen joghatálya van, ha a harmadik személy a jogosulttól olyan értesítést kapott, amely szerint a javára kikötött jog visszavonhatatlan. A harmadik személynek a jogosultságot külön elfogadnia tehát nem kell; ugyanakkor elfogadni nem is köteles, a javára kikötött jogot visszautasíthatja. Ilyenkor a szerződés teljesítéséhez fűződő jog a javára szerződött felet illeti meg.

X. CÍM

A SZERZŐDÉSSZEGÉS

A szerződés megszegésére vonatkozó szabályok körében rendszertani, szerkezeti szempontból változást jelent, hogy a szerződésszegés közös szabályait a törvény a szerződésszegésre vonatkozó rendelkezések élére helyezi, és csak ezután következnek a szerződésszegés egyes esetei. Ez utóbbiak között szerepelnek sorrendben: a kötelezett késedelme, a jogosult átvételi késedelme, a hibás teljesítés, és végül a teljesítés lehetetlenné válása, a teljesítés megtagadása és a vállalt jognyilatkozat megtételének elmulasztása.

XXII. Fejezet

A szerződésszegés általános szabályai

1. A szerződésszegés általános szabályai kettős szerepet játszanak: e normák szerint ítélendők meg a külön nem nevesített szerződésszegések, és ezek a rendelkezések alkalmazandók a nevesített szerződésszegésekre is akkor, ha az adott szerződésszegés külön szabályai nem írnak elő eltérő rendelkezéseket. Mindkét szerep világosabban jut kifejeződésre, ha az általános szabályok a Cím élére kerülve megelőzik a különös szerződésszegések speciális normáit.

A szerződésszegések általános szabályai között a törvény módosított formában tartja fenn a felelősségkizáró és felelősségkorlátozó szerződéses kikötés semmisségére vonatkozó szabályt. Elhagyja a Ptk. 316. §-ában foglalt azt a szabályt, amely a szerződésszegési igény fenntartásához jogfenntartó nyilatkozatot kívánt meg arra az esetre, ha a jogosult a teljesítést a szerződésszegésről tudva elfogadja. Egy ilyen szabály fenntartása - a kockázatok egyoldalú telepítése miatt - annak ellenére indokolatlan, hogy a törvény szerződési rendelkezései tudatosan a piacgazdaság szigorúbb követelményeit tartják szem előtt. A sérelemből eredő igényérvényesítéshez a törvényből fakadó jogot nem szükséges külön jognyilatkozattal fenntartani; ellenkezőleg: az igény elvesztéséhez kell külön joglemondó nyilatkozat. Ha pedig a teljesítés elfogadása adott esetben a szerződésnek ráutaló magatartással történő módosításaként fogható fel, a követelést ezen a címen el lehet utasítani. Egészen kivételesen elképzelhető az is, hogy a jogosult magatartása a jóhiszeműség és tisztesség követelményébe ütközik, és akkor erre hivatkozva lehet a jogosult követelését elutasítani.

2. A törvény meghatározza a szerződésszegés fogalmát. A bevezető szabály egyértelműen kifejezésre juttatja, hogy nemcsak a törvényben nevesített magatartások vagy körülmények valósíthatnak meg szerződésszegést, hanem bármilyen magatartás (akár tevés, akár mulasztás), amely azt eredményezi, hogy a szerződés egyáltalán nem, vagy nem a tartalma szerint megy teljesedésbe. A szerződés megszegését eredményezheti tehát a szerződés bármely tartalmi elemének bármilyen magatartással megvalósuló sérelme.

A szerződésszegés ténye független attól, hogy a szerződésszegő fél magát kimentette-e vagy sem; a kimentés a szerződésszegés szankciói szempontjából releváns. A kimentésre vonatkozó általános szabályt a törvény - tartalmilag lényegesen megváltoztatva, de rendszertani szempontból a Ptk.-hoz hasonlóan - a szerződésszegéssel okozott károkért való felelősség szabályánál mondja ki. A szerződésszegés szankciói arra adnak választ, hogy milyen jogokat érvényesíthet a sértett fél szerződésszegő partnerével szemben, ha ez utóbbi olyan okból, amelyért ő viseli a kockázatot, nem szerződésszerűen teljesít. A szerződésszegés szankciórendszere a törvényben több szinten, az általánostól a különös felé haladva egymásra épül. A mindenfajta szerződésszegésre kiható törvényi feltételek a szerződésszegés általános szabályai között találhatók; ezektől az egyes nevesített szerződésszegési esetekre vonatkozó rendelkezések eltérhetnek; és mindezek kiegészülhetnek az egyes szerződéstípusok körében található szankciókkal. A minden szerződésszegés esetén elvileg alkalmazható, ebben az értelemben általános szerződésszegési jogkövetkezmények a következők: a teljesítés követelése, visszatartási jog gyakorlása, meghatározott feltételek beállta esetén: elállás (azonnali hatályú felmondás) és - ugyancsak meghatározott feltételek mellett - kártérítés.

A szerződésszegés jogkövetkezményeinek feltételeinél a törvény érvényesíti azt az elvet, amely arányosságot követel meg a sérelem jellege, nagysága és a szankció között. Ha a szerződésszegésnek csak enyhébb következményei vannak, a sértett fél sem élhet drasztikus jogkövetkezményekkel. A szerződésszegésnek azok a jogkövetkezményei, amelyek nem zárják ki egymást, együttesen is érvényesíthetők. Együttesen érvényesíthető például adott esetben a szerződéstől való elállás és a kártérítés; kizárják viszont egymást a teljesítés követelése és az elállás.

Az is lehetséges, hogy a fél az érdeksérelmét nem a szerződésszegés jogkövetkezményeivel orvosolja, hanem erre más jogintézményt vesz igénybe, például a szerződés megtámadásával annak érvénytelenségét állapíttatja meg. A Ptk. joggyakorlata is ismer olyan eseteket, amikor a fél az egymással „konkuráló jogcímek” (például: a szerződés megtámadása tévedésre vagy feltűnő értékaránytalanságra hivatkozva; vagy: a hibás teljesítés jogkövetkezményeinek alkalmazása, esetleg a tájékoztatási kötelezettség elmulasztása miatti kártérítés) közül választva az adott esetben számára előnyösebb jogokat gyakorolja. A rendelkezés a törvény szintjén is biztosítja meghatározott jogkövetkezmények együttes alkalmazását és a konkuráló jogcímek közötti választás lehetőségét. Ez utóbbi esetben a jogosultnak a követelés jogcímét egyértelműen meg kell jelölnie. A konkuráló jogcímek közül a választási jog gyakorlása azt is jelenti, hogy a követelést a bíróság csak a megjelölt jogcím szerint - és ne más jogcímen - bírálja el.

3. Az európai kontinentális jogrendszerek általánosan elismerik a sértett félnek a természetbeni teljesítéshez való jogát. A teljesítés követeléséhez való jog azonban nem korlátlan, számos kivétel ismeretes a kontinentális jogokban is. A törvény ugyan nem ad tételes felsorolást ezekről, de külön rendelkezés nélkül is nyilvánvaló, hogy kizárt a teljesítés, ha az fizikai vagy jogi okból lehetetlenül, vagy egyébként jogellenes lenne. Nem fér össze továbbá a teljesítés követelésével az sem, ha a jogosult fedezeti ügyletet alkalmazott, mivel a fedezeti ügylet éppen a teljesítést helyettesíti. A Ptk.-hoz hasonlóan a törvény sem engedi meg természetbeni teljesítés követelését akkor sem, ha ez a kötelezett számára aránytalanul súlyosabb terhet jelentene, mint amennyi előnyt a jogsérelem természetbeni orvoslása a jogosult számára nyújtana. Az érdeksérelem természetbeni orvoslásának az arányosság elve mind a késedelem, mind a hibás teljesítés körében határt szab. Nincs viszont akadálya annak, hogy a jogosult a személyhez kötött szolgáltatás természetbeni teljesítését követelje a kötelezettől, mivel ez éppúgy kikényszeríthető, mint bármely más szolgáltatás.

A természetbeni teljesítés követeléséhez kapcsolódik a jogosultnak az a joga, hogy bármely szerződésszegés esetén a szerződésszerű teljesítésre megfelelő póthatáridőt tűzzön. Ha a póthatáridő is eredménytelenül telik el, általában ez a szerződésszegést önmagában is súlyossá teszi, ezen túl pedig az egyes nevesített szerződésszegési esetekben a póthatáridő elmulasztásához további, külön jogkövetkezmények kapcsolódnak.

4. A törvény a szerződésszegés általános jogkövetkezményeként kezeli a visszatartási jog gyakorlását: a jogosult a szerződésszerű teljesítésig a saját esedékes szolgáltatását bármely szerződésszegés esetében visszatarthatja. A szolgáltatás visszatartása nem végleges, hanem átmeneti állapot: csak az alapul szolgáló ok fennállásáig vagy addig jogszerű, amíg a másik fél megfelelő biztosítékot nem nyújt. A visszaélések elkerülése érdekében a szolgáltatását jogszerűen visszatartó személy eljárására a törvény a megbízás nélküli ügyvitel szabályait rendeli alkalmazni.

5. A szerződésszegés miatti elállás feltételeit a nevesített szerződésszegések esetében a törvény - a Ptk.-hoz hasonlóan - külön-külön (például a kötelezetti késedelem, vagy a hibás teljesítés jogkövetkezményei között) meghatározza. Általános szabályként pedig - elsősorban a nem nevesített szerződésszegésekre tekintettel - kimondja, hogy a jogosultnak akkor van joga az elállásra, ha a szerződés teljesítéséhez fűződő érdeke a szerződésszegés következtében megszűnt.

Az elállás a szerződést a megkötésének időpontjára visszamenő hatállyal szünteti meg. Ennél fogva a már teljesített szolgáltatások visszajárnak, vagyis a szerződéstől elálló fél követelheti az általa teljesített szolgáltatás visszatérítését, és maga is köteles visszaadni az esetleg kapott szolgáltatást. Az eredeti állapot helyreállítása azonban - az érvénytelenség jogkövetkezményeivel azonos módon - csak akkor alkalmazható, ha a szerződéskötéskor fennállott helyzet természetben visszaállítható, vagyis mindkét fél képes természetben visszatéríteni a számára teljesített szolgáltatást. Irreverzibilis szolgáltatás esetében az eredeti állapot helyreállítására nincs mód, ezért a jogosult a szerződésszegés miatt elállás helyett azonnali hatályú felmondással élhet. Ilyenkor a felek közötti elszámolás az érvénytelenséghez hasonlóan történik. Az elállást vagy felmondást indokolni kell, ha azt több okból történhetett. A jogosult a megjelölt okról másikra is áttérhet.

6. A törvény tételesen szabályozza az üzleti gyakorlatban rendszeresen alkalmazott és a judikatúrában általánosan elismert fedezeti szerződést: a fedezeti vételt és a fedezeti eladást. Megfelelő időpontban és megfelelő ellenérték mellett fedezeti szerződést köthet a jogosult elállás (vagy azonnali hatályú felmondás) esetén, és - kártérítés formájában - követelheti a szerződésszegő kötelezettől az eredeti és a fedezeti szerződés ellenértéke közötti különbséget és a fedezeti szerződés megkötéséből eredő költségeit.

7. A Ptk. - a 318. § utaló normája segítségével - egységesen szabályozza a szerződésszegéssel és a szerződésen kívüli magatartással okozott károkért való felelősséget. A Ptk. egységes kártérítési rendszere kiterjed mind a felelősség alóli kimentés (XXIX. Fejezet), mind a kár megtérítésének szabályaira (XXXI. Fejezet). Ez az elegáns egységes megoldás gyakorlati előnyökkel is jár: a deliktuális és a kontraktuális kártérítési felelősségi tényállások között esetleg felmerülő elhatárolási kérdéseknek nincs gyakorlati következménye.

a) A törvény mindezen előnyök ellenére két döntő ponton szakít a Ptk. egységes kártérítési jogi rendszerével. Eltérő alapra helyezi a kimentést a szerződésszegési és a szerződésen kívüli kártérítési felelősség esetében, és ugyancsak különböző szabályokat állapít meg a kártérítési jog e két területén a megtérítendő kár feltételeinél. A koncepcionális változásnak az az oka, hogy a kártérítési felelősségnek eltérőek a gyökerei szerződésen kívüli jogellenes károkozó magatartás és szerződésszegésnél esetében. Deliktuális felelősség esetében a károkozó és a károsult között a károkozó magatartást megelőzően egy abszolút szerkezetű jogviszony létezik, és egy tartózkodásra kötelező tiltó norma megsértése hozza létre a relatív szerkezetű kárkötelmet. Kontraktuális felelősség esetében viszont a károkozást megelőzően is fennáll egy relatív szerkezetű jogviszony a felek között: a szerződés, amely meghatározza a felek egymással szembeni jogait és kötelezettségeit. Itt a károkozó magatartás a szerződésben vállalt kötelezettség megszegése. Az eltérő kiinduló helyzetből adódik, hogy a károkozó magatartás más természetű a két területen. Deliktuális felelősségnél a károkozás általános tilalma (a neminem laedere elve) szenved sérelmet, és a magatartást (bármely magatartást) éppen az teszi jogellenessé, hogy káreredmény kapcsolódik hozzá. Kontraktuális felelősségnél viszont a károkozó magatartás egy szerződésben önként vállalt kötelezettség megszegését jelenti. A szerződéses jogviszony a kárkötelem alanyait, a károkozó és a károsult személyét is behatárolja: a károkozó a kárt nem általában „másnak”, hanem a „másik szerződő félnek” okozza. Lehetséges, hogy ugyanaz a magatartás a szerződéses jogviszonyon kívül is kárt okoz (a kivitelezési vagy a gyártási hiba például nemcsak a szerződéses partnernek okozhat kárt), és ilyenkor a károkozás a deliktuális felelősség szabályai szerint ítélendő meg. A szerződésszegésért való kártérítési felelősség azonban mindenképpen szerződéses kötelezettségvállalást és annak megszegését tételezi fel. A döntő különbség tehát az, hogy a kontraktuális felelősséget egy önként, tudatosan, átgondoltan vállalt szerződéses kötelezettségvállalás megszegése alapozza meg; ez a feltétel a deliktuális kárfelelősség esetében hiányzik. Az egyéb feltételek vonatkozásában: a kár beállta és az okozati összefüggés tekintetében a két felelősségi terület elvileg azonosnak tekinthető.

A kontraktuális és a deliktuális kárfelelősség kiinduló alapjában mutatkozó különbség következményeit a törvény az említett két vonatkozásban vonja le. Egyrészt a szerződésszegési kártérítési felelősség szabályozásánál megszigorítja a szerződésszegő fél kimentését, elszakítva azt a deliktuális felelősség körében változatlanul megtartott felróhatósági (vétkességi) elvtől. Másrészt a szerződésszegő fél által a szerződésszegéskor előrelátható károkra korlátozza a megtérítendő következménykárok és az elmaradt haszon mértékét. A két változtatás szorosan összefügg egymással. A megszigorított, objektív alapú kimentés és a kártérítés nagyságának korlátozása egészséges egyensúlyi helyzetet teremt a vagyoni forgalomban a szerződő felek közötti kockázatmegosztás terén. E két alapvető ponton kívül a törvény is megtartja a kártérítési felelősségi jog egységét.

b) A szerződésszegéssel okozott károkért való felelősség alóli kimentés szabályozásánál a törvénynek a kockázatok felek közötti helyes elosztását kell megoldania. A törvény modelljéül szolgáló üzleti viszonyokban a felelősség megállapításánál a merőben szubjektív szempontok egyébként sem igazán használhatók. A hagyományos felelősségi értékelés a felróhatóság (vétkesség) középpontba állításával individuális emberi hibát, magatartási rendellenességet feltételez. Az üzleti viszonyokra jellemző nagyszámú, egymással bonyolult kölcsönhatásban álló tényező közül azonban igen nehéz kiválasztani a releváns magatartásokat, és azok között ugyancsak problematikus értékelni az esetleges emberi hibák szerepét és súlyát. E helyett abból helyes kiindulni, hogy valamely tevékenység üzletszerű folytatása szükségszerű kockázatvállalást jelent, és az esetleges konfliktus feloldása nem a magatartás utólagos értékelésével, hanem a tevékenységgel együtt járó kockázat telepítése útján célszerű. A magánjogi szerződéseknél a szerződésszegés kárkövetkezményeinek telepítése tehát elsősorban kockázatelosztást, és nem valamely egyéni hiba szankcionálását kell, hogy jelentse. Ez a megközelítés a nem kifejezetten üzleti szerződések körében is megfelelő, általában itt is helyes tehát a szerződésszegésért megállapítandó kártérítési felelősség alóli kimentés elszakítása a felróhatósági (vétkességi) elvtől. Ezért a törvény a károkozó kimentési lehetőségét - néhány helyen, például az ingyenes szerződéseknél, kivételt téve - nem üzleti szerződési viszonyokban is megszigorítja.

A törvény felfogása szerint a szerződéses, azaz önkéntes kötelezettségvállalás nem szerződésszerű teljesítésének szankcionálása nem lehet a szerződésszegő fél igyekezetének függvénye. A másik fél a kárának megtérítésére tarthat igényt akkor is, ha a szerződésszegő történetesen úgy járt el, ahogy az adott helyzetben általában elvárható. A szerződéses vállalás megszegése miatt ennél szigorúbb kimentési mércét kell alkalmazni, mert a másik fél jogos ügyleti várakozásai a szerződésszegés folytán meghiúsultak. Ezt a bírói gyakorlat már évtizedekkel ezelőtt felismerte. A szerződésszegéssel okozott károk megítélésénél (különösen gazdálkodó szervezetek viszonyában) az 1970-es évek óta fokozatos szigorítás figyelhető meg. A bíróságok a Ptk. 339. §-ának kimentési klauzuláját - legalábbis a vagyoni forgalom professzionális szereplőinek szerződésszegése esetén - szigorúan, objektivizálva értelmezik, azaz gyakorlatilag csak elháríthatatlan külső körülmény bizonyítása esetén ismerik el a felróhatóság hiányát. A törvény ezt a szigorító tendenciát kívánja normatív formába önteni, elszakítva a szerződésszegéssel okozott károkozásért való felelősséget a felróhatósági (vétkességi) elvtől. Természetesen szerződésszegés esetében sem lehet abszolút a kártérítési felelősség, a szerződésszegő félnek biztosítani kell megfelelő kimentési lehetőséget. A törvény nemzetközi példák alapulvételével fogalmazza meg a kimentési klauzulát, és három feltétel együttes (konjunktív) meglétét kívánja meg. A bizonyítási terhet a törvény mindhárom kimentési feltétel tekintetében a szerződésszegő félre helyezi.

ba) Elsőként azt kívánja meg a törvény a szerződésszegés miatt bekövetkezett kárért való felelősség alóli mentesüléshez, hogy a károkozó körülmény a szerződésszegő fél ellenőrzési körén kívül merüljön fel. Ellenőrzési körön kívüli, azaz a szerződésszegő fél által nem befolyásolható az a körülmény, amelyre a fél nem képes hatást gyakorolni. Ezeket a körülményeket természetesen nem lehet tételesen felsorolni, de bizonyos típusokat ki lehet emelni. Ilyen körülménynek tekinthetők mindenekelőtt a vis maior hagyományos esetei. A fél ellenőrzési körén kívülinek tekinthetők tehát a természeti katasztrófák: földrengés, tűzvész, járvány, aszály, fagykár, árvíz, szélvihar, villámcsapás stb., továbbá bizonyos politikai-társadalmi események: mint például háború, forradalom, felkelés, szabotázs, közlekedési útvonal (repülőtér) lezárása. Ide sorolhatók ezen kívül meghatározott állami intézkedések: behozatali-kiviteli tilalmak, devizakorlátozások, embargó, bojkott és hasonlók. Ebbe a körbe tartozhatnak adott esetben súlyos üzemzavarok, valamint a szerződésszerű teljesítést lehetetlenné tevő radikális piaci változások (mint drasztikus árrobbanás, a fizetés pénznemének rendkívüli meggyengülése stb.). A másik oldalról közelítve, nem minősül a szerződésszegő fél ellenőrzési körén kívül lévő oknak a saját üzemi rend szervezési vagy egyéb zavara, a fél alkalmazottainak magatartása, piaci beszerzési nehézségek és hasonlók. A bíróságnak a konkrét eset összes körülményeit mérlegelve kell állást foglalnia abban a kérdésben, hogy a fél ellenőrzési körén kívül eső körülményként merült-e fel a szerződésszerű teljesítés akadálya.

bb) A kimentés második feltételeként támasztja a törvény, hogy a szerződésszegő fél számára a saját ellenőrzési körén kívül felmerülő körülmény a szerződéskötés idején objektíve ne legyen előre látható. Nem ad tehát alkalmat a kártérítési felelősség alóli mentesülésre a fél ellenőrzési körén kívül felmerülő teljesítési akadály sem, ha azzal (például a közlekedési útvonal lezárásával vagy az állami intézkedéssel) a kötelezettséget vállaló félnek a szerződés megkötéskor objektíve, azaz a szerződésszegő fél helyzetében lévő személyek mércéjével mérve, számolnia kellett.

bc) Harmadik konjunktív feltétele a kimentésnek, hogy nem volt elvárható, hogy a fél a szerződésszerű teljesítést akadályozó körülményt elkerülje, vagy annak kár-következményeit elhárítsa. Míg az előző feltételt, azaz az akadály előreláthatóságát a törvény a szerződéskötés időpontjában rendeli vizsgálni, addig ez a harmadik feltétel a szerződésszegés időpontjában vizsgálandó.

c) A törvény a szerződésszegési kártérítés körében is a teljes kártérítés elvéből indul ki. Ez azt jelenti, hogy a megtérítendő kár elvben mind a szolgáltatásban keletkezett kárt („tapadó kárt”), mind a jogosult egyéb vagyonában bekövetkezett kárt (következménykárt), mind pedig a jogosult elmaradt hasznát magában foglalja. Előreláthatósági klauzula felállításával korlátok közé szorítja ugyanakkor a törvény a megítélhető következménykárokat és az elmaradt jövedelmet (lucrum cessans).

A szerződésszegés következtében ténylegesen felmerülő kárral, azaz a szerződésszegés következményeinek elhárításához szükséges indokolt költségeivel, a fedezeti vétel (vagy fedezeti eladás) kárkövetkezményeivel, hibás teljesítés esetén a szolgáltatás hibájában álló kárral stb. - mint lehetséges kárral - a szerződésszegő félnek mindig számolnia kell. Ebben a körben az előreláthatósági klauzula nem jut tehát szerephez.

A következménykárokkal kapcsolatban és az elmaradt haszon tekintetében a bírói gyakorlat eddig is állított fel korlátokat, és tett kivételeket a teljes kártérítés elve alól. Ehhez a bírósági ítéletek különböző módszereket alkalmaznak. Néha a bizonyítottság hiányával indokolják a jogosult által érvényesített kárigény részleges elutasítását, más esetekben az okozati összefüggés hiányát hozzák fel döntésük indokaként. A kártérítés mértékének behatároló szempontjaként különösen gyakran szerepel az oksági kapcsolat megszakadása. Ezt természetesnek találhatjuk, mivel a kárkövetkezmények láncolata elvileg végtelen, és a bíróság - a teljes kártérítés elvének fenntartása mellett - az okozati lánc elvágásával szoríthatja keretek közé a ténylegesen megtérítendő kárt. Az okozatosság határainak megvonásával történő felelősségmérséklés elsősorban az ún. adekvát okozatosság elvének alkalmazásával történik. A bírói ítéletek nem ritkán egyéb módon (például a károkozó magatartás és a kár közötti okozati összefüggés „laza” voltára, távolságára, nem „döntő” vagy nem lényeges jellegére stb. hivatkozással) szakítják meg az okozati összefüggést a szerződésszegés és a következménykárok, illetve az elmarad haszon között.

A törvény a szerződésszegéssel okozott kár mértékének reális határok közé szorítására vonatkozó törekvéseket előreláthatósági klauzula felállításával kívánja segíteni. Az előreláthatósági klauzula bevált, nemzetközi egyezményben (Bécsi Vételi Egyezmény) és modell-törvényekben is alkalmazott jogi eszköz a szerződésből eredő piaci és egyéb kockázatoknak a szerződő felek közötti igazságos megosztására. Ösztönzi a szerződő felet arra, hogy a szerződéskötéskor szükség szerint tájékoztassa partnerét egy esetleges szerződésszegés várható kárkövetkezményeiről, különösen a lucrum cessans és a lehetséges következménykárok nagyságáról. Ha ugyanis az általa előre látott, de a másik fél által nem ismert kockázatról nem ad tájékoztatást, a bekövetkező kárt neki kell viselnie. Az előreláthatósági korlát fő célja a szokatlan, előre nem látható, rendkívüli és ezért előre nem is kalkulálható károk kizárása. Az adott szerződés szokásos következményeit lényegesen meghaladó károk kockázatát rendszerint kizárólag a szerződő partner figyelemfelhívása alapján ismerheti meg a fél. És a károk kockázatának ismeretében hozható reális döntés a szerződés megkötéséről és annak feltételeiről: az ellenszolgáltatásról, az esetleges felelősségkorlátozásról, illetve biztosítási szerződés kötéséről stb. Az előreláthatósági klauzula rugalmas eszköz a bíró kezében a szerződésszegés következtében előállott elmaradt hasznok és a következménykárok felek közötti megosztásához, és jobban illik a szerződési jogi szemlélethez, a piaci megfontolásokhoz, az üzleti gondolkodásmódhoz. El kell ismerni, hogy az egyik fél által sem előrelátható károk kockázata a törvény megoldása mellett is a károsult félnél marad. Ez a következmény azonban nem az előreláthatósági klauzula hibája, hanem a kárveszélyviselés általános elvéből következik.

Az előreláthatósági klauzula alkalmazása azt jelenti, hogy a következménykárok és az elmaradt haszon megtérítendő összege nem haladhatja meg azt a veszteséget, amelyet a szerződésszegő fél a szerződés megkötésének időpontjában előre látott, vagy amelyet előre kellett látnia azon tények és körülmények alapján, amelyekről mint a szerződésszegés lehetséges következményeiről az említett időpontban tudott vagy tudnia kellett. Magától értetődő, hogy az előreláthatósági klauzula alkalmazására sor kerül akkor is, ha az elmaradt vagyoni előnyt, illetve következménykárt - szerződésszegéssel okozott - személyhez fűződő jogsértés idézi elő.

A megtérítendő kár meghatározásához előírt előreláthatóság más kritérium, mint a felelősség alóli kimentés egyik feltételeként meghatározott előreláthatóság. A megtérítendő kár meghatározásánál az előreláthatóság követelménye kizárólag a szerződő partnernél esetlegesen bekövetkező kárra és annak nagyságrendjére vonatkozik. Nem fogja tehát át magát a szerződésszegést vagy annak lehetőségét és a felelősség további előfeltételeit: az okozati összefüggést és a kimentés három elemét. A felelősség alóli kimentés egyik feltételét képező előreláthatóság és a megtérítendő kár mértékét behatároló előreláthatóság tehát két különböző dologra vonatkozik: az előbbi a szerződésszerű teljesítést akadályozó körülményre, az utóbbi a szerződésszegés által a jogosult jövedelem-kiesésére és esetleges következménykáraira.

A törvény az előreláthatóság fogalmát itt is ugyanúgy objektív értelemben használja, mint a kimentéssel kapcsolatban. Ennek megfelelően az előreláthatósági követelményt nem a konkrét szerződésszegőre, hanem egy hasonló helyzetben lévő személyre vonatkoztatva kell érteni. A szerződést megszegő fél felelőssége ezért nemcsak az általa ténylegesen előre látott károkra terjed ki, hanem mindarra, amit egy, az ő helyében ésszerűen és gondosan eljáró személy előre látott volna. Ebbe a körbe tartozik mindaz, amit a jogosult a szerződéskötést megelőzően a szerződéssel kapcsolatban a kötelezett tudomására hozott, különösen a szerződéshez fűződő elvárásai, az áru vagy más szolgáltatás felhasználási módja és célja, egy speciális üzleti helyzet stb. Mindebből következik, hogy az adott üzletágban szokásosnak tekinthető kárkövetkezményeket a szerződésszegő félnek mindig meg kell térítenie. A konkrét szerződés szokatlan kockázatát viszont a szerződésszegő félnek csak akkor kell viselnie, ha az adott kockázatot a szerződéskötés időpontjában ténylegesen ismerte, előre látta. Az előreláthatóság követelménye nem megy el odáig, hogy a szerződő félnek a várható kockázatot részleteiben, a kárkövetkezmények összegszerűségére kiterjedően ismernie kelljen. Elegendő, de egyben szükséges is viszont, hogy a fél felismerhette: egy esetleges szerződésszegése milyen jellegű és milyen nagyságrendű kárt idézne elő.

A kárkövetkezmények és kockázatok előreláthatósága szempontjából a szerződéskötés időpontja mérvadó. Ebben az időpontban tud ugyanis dönteni a szerződő fél a szerződéses kötelezettségvállalásról és annak részlet-feltételeiről. A szerződéskötés után nyert információk csak akkor befolyásolhatják a szerződésszegő fél felelősségét, ha a felek a szerződést is ennek megfelelően módosítják.

A törvény egyértelművé teszi, hogy a károsultat terheli a bizonyítási kötelezettség arra vonatkozóan, hogy a szerződésszegő fél a szerződésszegés kárkövetkezményeit mennyiben látta előre, illetve kellett, hogy előre lássa. Mivel a megtérítendő kár (és azon belül annak mértéke) a szerződésszegő fél felelősségének egyik alapvető előfeltétele, bizonyítása a kárt szenvedett szerződő fél terhére esik. Az előreláthatósági klauzula céljának megvalósulása is ezt a megoldást kívánja meg. Ahhoz ugyanis, hogy a későbbi szerződésszegő fél a szerződés megkötésekor megalapozottan és tudatosan tudjon a kockázatvállalás ügyében állást foglalni, mindenekelőtt a későbbi károsultnak kell őt megfelelő ténybeli (ismeretbeli) helyzetbe hoznia. Neki kell megfelelő tájékoztatás formájában gondoskodnia arról, hogy szerződő partnere a várható károk kockázatának minél pontosabb ismeretében tudjon dönteni a kockázat vállalásáról, a kockázatvállalás áráról, esetleg a kockázatnak biztosítással történő kivédéséről.

Azt a felet, aki a szerződést szándékosan szegi meg (például másnak adja el a leszerződött árut), a törvény nem védi az előreláthatósági klauzulával, neki a jogosult teljes kárát meg kell térítenie.

8. A Ptk.-tól eltérően a törvény nem bízza a gyakorlatra annak a kérdésnek a megválaszolását, hogy miként kell megítélni a szerződésszegéssel okozott kárért való felelősséget, ha a szerződésszegés egyben deliktuális felelősségi tényállást, tipikus esetben veszélyes üzemi felelősségi tényállást is megvalósít. Ilyen „kettősfedelű” káresemény következik be például akkor, ha gépjárművel, vasúton vagy más fokozott veszéllyel járó tevékenységgel teljesített személyfuvarozási szerződés keretében balesetet szenved az utas.

A törvény egyértelműen kizárja az igények kumulációját: a jogosult kártérítési igényét a kötelezettel szemben csak a szerződésszegéssel okozott károkért való felelősség szabályai szerint érvényesítheti. A Ptk. bírói gyakorlata és a korábbi jogirodalom ellentétes álláspontot fogadott el, alapvetően a veszélyes üzemi felelősség szigorított kimentési mércéjére és a károsultra emiatt kedvezőbb eredményére tekintettel. A törvény szerint azonban a kontraktuális kártérítési felelősség annyira közel kerül az üzembentartó felelősségéhez, hogy a választásnál és a döntésnél ez a mozzanat nem jelenti a mérleg nyelvét. Egy adott káreset megítélésénél mind a kimentés, mind a megtérítendő károk tekintetében ugyanarra az eredményre lehet jutni: a kimentés feltételrendszere szinte azonos, a szerződésszegési felelősségé még szigorúbb is; az előreláthatósági klauzula a deliktuális felelősségi rendszerben is alkalmazható az okozatossági lánc elvágására; sőt itt elvileg még a méltányosságból történő mérséklés lehetősége is nyitva van. Nincs értelme tehát, hogy a törvény kiemelje a tényállást természetes közegéből: a szerződéses viszonyból.

9. A törvény mind a kimentés feltételei, mind a megtérítendő károk körét tekintve szétválasztja a szerződésszegési és a szerződésen kívüli kártérítési felelősség rendszerét. Ennek nem kívánatos (de tudatosan vállalt) következménye az, hogy a deliktuális és a kontraktuális kártérítési felelősségi tényállások között esetleg felmerülő elhatárolási kérdéseknek érdemi gyakorlati következménye lehet. Ilyen helyzet áll elő például abban az esetben, amikor a jogosultnak a szolgáltatáson kívüli vagyonában a teljesítés kapcsán (például az áru leszállítása során) következik be kár, és azt kell minősíteni. Noha ilyenkor lényegében az oltalmi (és nem a szerződési) érdek sérelme következik be, a törvény kizárólag a szerződésszegési kártérítési szabályok alkalmazását engedi meg, a deliktuális szabályok érvényesülését egyértelműen kizárja. A törvény ezzel a megoldással el akarja kerülni, hogy adott esetben különböző felelősségi rendszerben kelljen megítélni ugyanazon káresemény következményeit attól függően, hogy a jogosult szerződési vagy oltalmi érdeke sérül.

10. Ingyenes szerződések tekintetében figyelembe kell venni, hogy a felek nem kölcsönös szolgáltatásokkal tartoznak egymásnak, és az ingyenesség ténye a felelősség enyhítését indokolja. Még az ingyenesség sem jogosítja fel azonban a kötelezettet arra, hogy szándékos magatartásával vagy a szolgáltatással kapcsolatos lényeges információ visszatartásával kárt okozzon a szolgáltatás tárgyában. A törvény az így okozott károkért felelőssé teszi az ingyenes szolgáltatás kötelezettjét. A jogosult vagyonában az ingyenes szolgáltatással okozott károkért pedig a felróhatósági felelősség kimentési mércéje szerint felel a kötelezett. Ezekkel a szabályokkal a törvény érdemben és általánosított formában a Ptk.-nak az ajándékozási szerződésre adott szabályát tartja fenn.

11. A kockázatok arányos megosztása azt kívánja meg, hogy a kötelezett feleljen az általa a szerződés teljesítése érdekében igénybe vett közreműködőért. A törvény fenntartja a közreműködő Ptk.-ban adott meghatározását; azt a személyt tekinti közreműködőnek, akit a szerződő fél a kötelezettsége - egészének vagy egy részének - teljesítéséhez vagy joga gyakorlásához szerződéssel vesz igénybe. A törvény szerint is a szerződő fél a közreműködője károkozásáért szerződő partnerével szemben úgy felel, mint saját eljárásáért, vagyis a közreműködő által okozott kárért fennálló felelősség alól ugyanúgy mentheti ki magát, mint saját károkozása esetén. Ezt a tételt mondja ki a Ptk. is (Ptk. 315. §). Személyes szolgáltatási kötelezettség esetén a kötelezett csak a jogosult hozzájárulása esetén vagy a jogosult károsodástól való megóvása érdekében vehet igénybe közreműködőt. Szigorúbb a felelősség, ha a kötelezett nem volt jogosult közreműködőt igénybe venni. Ilyen esetben a kötelezettnek minden olyan kárt meg kell térítenie, amely közreműködő igénybevétele nélkül nem következett volna be. Ebben a szabályban a törvény a Ptk.-nak egyes szerződéstípusoknál (vállalkozásnál, megbízásnál stb.) alkalmazott tételét általánosítja.

Ugyancsak a kockázatok arányos megosztása kívánja meg, hogy a kötelezett ne tartozzék helytállni a vele szerződéses kapcsolatban nem álló (de az ő szolgáltatásában megjelenő teljesítményt nyújtó) további harmadik személyekért. A törvény ezért nem kívánta a közreműködő fogalmának tágításával a szerződési láncolatból eredő kockázatot a harmadik személy teljesítményét a szolgáltatásába beépítő kötelezettre telepíteni. Egy ilyen megoldás ellen szólna önmagában az a körülmény, hogy a törvény szigorítja a szerződésszegésért (és ezzel a közreműködőért fennálló) kártérítési felelősség alóli mentesülés feltételeit. És ugyancsak a fogalom szélesítésével szemben kell értékelni azt is, hogy a kötelezett megtérítési igénnyel - a jogviszonyok áttörésének lehetősége hiányában - a törvény szerint is csak közvetlen elődjével szemben léphet fel. A jogosultnak ugyanakkor lehetősége van a szerződésszegést okozó harmadik személy ellen fordulni. Az esetek egy részében a termékfelelősség címén támaszthat kártérítési igényt a gyártóval (importálóval, forgalmazóval) szemben, más esetekben az általános deliktuális felelősség alapján léphet fel a tényleges károkozóval szemben. A fogyasztót - ezeken a lehetőségen kívül - segíti a törvény azzal is, hogy bevezeti a termékszavatosság intézményét.

A törvény a közreműködőjéért helytálló kötelezettnek visszkereseti igényt biztosít. Megtérítési igény addig illeti meg a kötelezettet közreműködőjével szemben, ameddig neki a jogosulttal szemben a közreműködő szerződésszegése miatt helyt kell állnia.

12. Oszthatatlan szolgáltatás egy részére vonatkozó szerződésszegés szükségképpen az egész szerződésre kihat, így a jogkövetkezmények az egész szerződésre nézve beállnak. A szerződésszegésből eredő jogok az egész szerződésre gyakorolhatók, ha a szolgáltatás oszthatatlan teljesítése a szerződésből vagy egyébként a körülményekből egyértelműen következik, így például dologösszesség értékesítésénél, vagy gazdasági egység (például étterem, üzlet) eladásánál vagy üzemeltetési és hasznosítási jogának átengedésénél. Más a helyzet osztható szolgáltatás esetében. Az osztható szolgáltatás jellegéből következik, hogy az ilyen szolgáltatás egy részére kiható szerződésszegés (késedelem, hibás teljesítés stb.) csak az érintett részre vonatkozik, kivéve, ha a jogkövetkezmények részleges alkalmazása a jogosult lényeges jogi érdekét sérti. Ez a helyzet akkor, ha a jogosult szerződéses érdekét csak az egész szolgáltatás szerződésszerű teljesítése elégíti ki.

13. Új rendelkezésként szól a törvény a szerződésszegés általános szabályai között a közbenső szerződésszegésről. A jogintézmény nem ismeretlen, az egyes szerződések Ptk.-beli szabályai (például a vállalkozási szerződés körében) már tartalmaznak ilyen rendelkezéseket. A közbenső intézkedés megkövetelése azonban nemcsak egyes nevesített szerződéstípusokhoz kapcsolódhat, hanem bármilyen, akár nem nevesített szerződésnél is jelentőséghez juthat, méghozzá mindkét szerződéses pozícióban. A törvény az általánosított szabály megfogalmazásánál a jogosult késedelmének egyik Ptk.-beli esetéből [Ptk. 302. § b) pont] indul ki. A közbenső intézkedési kötelezettség kölcsönösen terheli a feleket, azt nem lehet csak a jogosult személyéhez kötni. Így például építési szerződés esetén a jogosultnak kell biztosítani az építési engedélyt, biztosítani kell a munkaterületet, a kötelezettnek viszont rendszerint számlát kell kiállítania ahhoz, hogy a jogosult a vállalkozói díjat megfizethesse. A pénzkötelmeknél pedig kifejezetten általánosnak tekinthető közbenső intézkedés a jogszabályban vagy a szerződésben megkövetelt számlaadási kötelezettség. A közbenső intézkedés elmulasztása a törvény szerint általános formában nevesített szerződésszegés.

A törvény a joggyakorlatban felmerült kérdésre egyértelmű választ ad, amikor rögzíti, hogy a közbenső intézkedés elmulasztása csak abban a részben zárja ki a másik fél szerződésszegését, amely a közbenső intézkedés elmulasztásával okozati összefüggésbe hozható.

14. A törvény a szerződésszegés közös szabályai között rendelkezik az előzetes szerződésszegésről. Előzetes szerződésszegésnek minősül, ha a teljesítési idő lejárta előtt, a teljesítés időszakban nyilvánvalóvá válik, hogy a kötelezett a szolgáltatást nem fogja tudni szerződésszerűen teljesíteni. Az előzetes szerződésszegést a Ptk. a vállalkozási szerződések körében szabályozza. A teljesítési idő előtt nyilvánvalóvá váló késedelem vagy hibás teljesítés azonban nemcsak a vállalkozási szerződéshez, hanem bármely olyan szerződéshez kapcsolódhat, ahol a teljesítés időben elhúzódó folyamatot feltételez. Előzetes szerződésszegési helyzetnek minősülhet például, ha nyilvánvalóvá válik, hogy a pénzfizetésre köteles fél - vagyoni viszonyainak jelentős megromlása, különösen csődhelyzete folytán - a viszontszolgáltatás teljesítésére nem lesz képes, vagy ha a szolgáltatást folyamatosan vagy időszakonként visszatérően kell teljesíteni, és a másik fél a saját szolgáltatásával késedelembe esik.

Előzetes szerződésszegés esetén a jogosult - a konkrét helyzetnek megfelelően - bármely szerződésszegési szankciót igénybe vehet, ideértve a visszatartás jogát is.

15. A szerződésszegés szabályai a törvényben is alapvetően diszpozitívak, azoktól tehát a felek egyező akarattal eltérhetnek, kivéve, ha az eltérést a törvény (például fogyasztó és vállalkozás szerződésének bizonyos vonatkozásaiban) tiltja.

Elvben megengedettek a felelősségkorlátozó és a felelősségkizáró klauzulák is. Az ezek korlátaira vonatkozó hatályos szabályok a Ptk.-ban (Ptk. 314. §) az ismételt törvénymódosítások után is sok vitára adnak alkalmat. Ezért a törvény az ilyen kikötések érvényességét a hatályos jogtól eltérően rendezi: kifejezett semmisségi szankciót csak a szándékosan okozott károkért, továbbá az életet, testi épséget vagy egészséget megkárosító szerződésszegésért fennálló felelősséget korlátozó vagy kizáró klauzulákra mond ki.

XXIII. Fejezet

Késedelem

1. A kötelezetti késedelemre vonatkozó rendelkezések körében a törvény a Ptk. szabályainak többségét fenntartja. Ezek mellett meghatározza a vállalkozások közötti fizetési késedelemre alkalmazandó új szabályokat. E körben a törvény a kereskedelmi ügyletekhez kapcsolódó késedelmes fizetések elleni fellépésről szóló, az Európai Parlament és a Tanács 2011/7/EU irányelvéből fakadó jogharmonizációs kötelezettségnek tesz eleget.

Más nevesített szerződésszegésekhez hasonlóan a kötelezett - a szerződésszegéssel okozott károkért való felelősség általános szabályai szerint - köteles megtéríteni a jogosultnak a teljesítési késedelemmel - a szolgáltatás tárgyában és a jogosult vagyonában - okozott kárt.

2. A jogosulti késedelem Ptk.-beli estei közül a közbenső intézkedések (előkészítő intézkedések, nyugta kiállítása, értékpapír visszaadása) elmulasztását a törvény a közbenső szerződésszegés szabályaival rendezi. Ennek következtében a jogosulti késedelem arra az esetre korlátozódik, amikor a jogosult felajánlott teljesítést nem fogadja el. A jogosult késedelmének jogkövetkezményei ennek megfelelően kifejezetten erre a szerződésszegésre szabottak: az át nem vett dolog őrzésére a kötelezett a megbízás nélküli ügyvitel szabályai szerint köteles. A törvény szerint teljesítésnek csak a szerződésszerű szolgáltatás minősül, ezért a törvény ezt külön nem mondja ki.

Más nevesített szerződésszegésekhez hasonlóan a jogosult - a szerződésszegéssel okozott károkért való felelősség általános szabályai szerint - köteles megtéríteni a kötelezettnek az átvételi késedelemmel okozott kárt.

XXIV. Fejezet

Hibás teljesítés

1. A törvény részben új alapokra helyezi, és részleteiben is megújítja a hibás teljesítésre és annak jogkövetkezményeire vonatkozó szabályokat. A Ptk. a jótállást a szerződést biztosító mellékkötelezettségek körében helyezi el, nem tisztázza igazán a jótállási kötelezettség mibenlétét, és a kellékszavatossághoz képest érdemi többletet csak egy különös kimentési körülmény felállításával ad: a felelősség alóli mentesülést annak bizonyítása alapozza meg, hogy a hiba oka a teljesítés után keletkezett. A jótállás és a kellékszavatosság szoros összefüggése a gyakorlatban természetesen ennek ellenére sem lehetett kétséges.

A törvény a hibás teljesítés egységes fogalmát alkotja meg, annak középpontjába a szolgáltatás minőségi fogyatékosságát helyezi, és egyértelművé teszi, hogy a hibás teljesítés szempontjából a teljesítés időpontja releváns. Ez utóbbiból okszerűen következik, hogy nyilvánvalóan nem teljesít hibásan a kötelezett, ha a hiba oka a teljesítést követően keletkezik szolgáltatásban. Kimondja a törvény azt is, hogy nincs szó hibás teljesítésről, ha a jogosult a hibát a szerződéskötés időpontjában ismerte. (Ez utóbbi tételből világosan kiderül, hogy a hiba jogosult általi ismerete nem csak a kellékszavatossági jogot zárja ki, ahogy a Ptk. mondja, hanem a kártérítési igényt is.) Az így megalkotott fogalomhoz kapcsolja a törvény a jogkövetkezményeket: a kellékszavatosságot, a jótállást és a kártérítést. Ezzel egyúttal megszünteti a hibás teljesítés két hagyományos jogkövetkezménye: a kellékszavatosság és a jótállás közötti indokolatlan különbségeket.

Tekintve, hogy a törvény (a hatályos joghoz hasonlóan) a kellékszavatosság és a jótállás szabályai közé integrálja az Európai Parlament és a Tanács 1999/44/EK irányelvét „a fogyasztási cikkek adásvételének és a kapcsolódó jótállásnak egyes vonatkozásairól”, a kellékszavatosság és a jótállás szabályai fogyasztó és vállalkozás szerződésében egyoldalúan kógensek, vagyis semmis az olyan kikötés, amely a fogyasztó hátrányára tér el. Értelemszerűen az egyoldalú kógencia nem vonatkozik a kártérítési szabályokra, hiszen azok nem irányelvi eredetűek.

2. A törvény a kellékszavatossági jogokat a Ptk. rendszerét fenntartva határozza meg. A jogosult - a kötelezett érdekeit is figyelembe vevő törvényi keretek között - szabadon választhatja meg az igényelt szavatossági jogot. A hatályos szabályokat tartja fenn a törvény a más szavatossági jogra történő áttéréssel kapcsolatban is. A törvény feljogosítja a bíróságot, hogy a jogosult kérelmétől eltérjen; fogyasztó és vállalkozás szerződésében a bíróságot ez a jog nem illeti meg. Más szerződésben sem kötelezheti a bíróság a kötelezettet olyan kellékszavatossági jog teljesítésére, amely ellen minkét fél tiltakozik.

A hibás teljesítés hatályos szabályai közül a legtöbb kritika a kellékszavatosság határidők rendszerét illeti. A gyakorlati tapasztalatok arra mutatnak, hogy a kiskereskedelmi adásvételi modellre mintázott hat hónapos általános elévülési határidő a tartós használatra rendelt dolgokra (különösen épületekre) rövid, a különböző jogvesztő határidők szintén rendkívül szűkre szabottak, egyáltalán a jogosult számára a határidők kezelése bonyolult és nehezen áttekinthető. A fogyasztói adásvételről szóló irányelv tárgyi hatálya kizárólag a fogyasztási cikkekre, ingó dolgokra terjed ki, nem tesz különbséget tartós és nem tartós fogyasztási cikkek között, a tartós használatra rendelt dolgokra, ingatlanokra, építményekre pedig egyáltalán nem vonatkozik. Az irányelvnek a Ptk.-ba történt beültetése ezért csak a fogyasztói adásvétel hatálya alá eső körben érintette a szavatosság határidők rendszerét, amely a szolgáltatások széles körében már nem működik megfelelően.

A törvény az eddigi hat hónapos elévülési határidőnél hosszabb, egyéves általános elévülési szavatossági határidőt ír elő. A főszabály alól fogyasztó és vállalkozás közötti szerződés esetében állapít meg kivételt a törvény, ahol az általános elévülési idő két év; ennél rövidebb határidő csak használt dolgok esetén köthető ki, de ott is legalább egy évet biztosítani kell. Ha a szerződés alapján szolgáltatott dolog ingatlan, akkor a szavatossági igény bármely szerződés (nemcsak fogyasztó és vállalkozás közötti szerződés) esetén öt éves elévülési határidő alatt érvényesíthető.

A törvény megszünteti a jogvesztő határidőket. A jogvesztő határidők előírásával a Ptk. célja a kellékszavatossági igények érvényesíthetőségével kapcsolatos bizonytalan jogi helyzet egyértelmű lezárása volt. Ez a konstrukció ugyanakkor számos problémát idézett elő. Ezeket a bírói gyakorlat (I. sz. PED-GED) igyekezett korrigálni, de összességében nem tudta a határidők rendszerével kapcsolatos valamennyi bizonytalanságot megszüntetni, sőt (például a jogvesztő határidő utáni igényérvényesítés lehetőségének megnyitásával) újakat is felvetett. A törvény elvi kiindulási pontja, hogy jogvesztés - mint az alanyi jog elenyészését eredményező szigorú jogkövetkezmény - előírása csak kivételes esetekben indokolt. Egy magánjogi alanyi jog érvényesíthetőségének időbeli korlátok közé szorításához nincs szükség arra, hogy a jogalkotó a jog megszűnését mondja ki. A hatályos jogban dogmatikai következetlenséghez vezet továbbá, hogy a Ptk. a jogvesztő határidők rögzítése mellett biztosítja a szavatossági igények kifogásként való érvényesíthetőségét is, noha elenyészett alanyi jog kifogásként történő érvényesítése fogalmilag nyilvánvalóan kizárt. A törvény szerinti szabályozással ezek az ellentmondások megszűnnek, a kellékszavatossági igények érvényesítését kizárólag elévülési természetű határidők korlátozzák. A törvény abból indul ki, hogy a szolgáltatott terméknek megállapítható a természetes elhasználódás által behatárolt élettartama, aminek eltelte után már nem várható el a kötelezettől a hiba orvoslása. S emellett az igényérvényesítés lehetőségének az elévülés nyugvása miatti meghosszabbodásával szinte arányosan nő a hibás teljesítés bizonyításának nehézsége.

A törvény nem tartja fenn a Ptk. [Ptk. 308. § (2) bek.] szerinti speciális állatszavatossági határidőt. A hatvan napos határidőnek nem jogi, az igényérvényesítésre kiható, hanem szakmai tartalma van, és az állatbetegségek lappangási idejét határolja be. Ennek viszont a bizonyítási teher szempontjából van jogi jelentősége; indokolatlan ezért, hogy az egyébként bizonyított hibás teljesítés mellett az állat szolgáltatására irányuló szerződés esetén a szavatossági igényérvényesítési határidő az általánosnál rövidebb legyen.

A kellékszavatossági igény érvényesítésével kapcsolatos hatályos további részletszabályokat a törvény tartalmilag fenntartja. Ezek közé a szabályok közé tartoznak a hiba közlésére, a szavatossági jogok kifogásként történő érvényesítésére, az érvényesített szavatossági igény terjedelmére, a szavatossági igény érvényesítésével kapcsolatos költségviselésre és a kötelezett gazdagodási igényére vonatkozó rendelkezések.

3. A törvény bevezeti a gyártónak a termék hibája miatti közvetlen, szavatossági természetű helytállását a fogyasztóval szemben. A termékszavatosság alapját képező termékhiba fogalma nem teljesen azonos a hibás teljesítés fogalmával. Termékhibáról akkor van szó, ha az eladott ingó dolog (tipikus estben: tartós fogyasztási cikk) nem felel meg a gyártó általi forgalomba hozatalakor hatályos minőségi követelményeknek, vagy nem rendelkezik a gyártó által adott leírásban szereplő tulajdonságokkal. A hibás teljesítéshez hasonló viszont, hogy a gyártó csak azokért a hibákért tartozik helytállni, amelyek akkor keletkeztek, amikor a termék még az ellenőrzése alatt állt.

A termékszavatosság vállalkozás által forgalomba hozott ingó dolgokra (termékekre) terjed ki, és - noha az érintettek között nem áll fenn szerződéses jogviszony - biztosítja, hogy a fogyasztó a termék hibája miatti egyes kellékszavatossági igényeit közvetlenül a gyártóval szemben érvényesíthesse. A termékszavatosság kizárólag a hiba természetbeni orvoslására szolgál: elsősorban kijavítására, másodsorban - ha a kijavítás nem lehetséges - kicserélésre ad igényt a fogyasztónak. Gyártónak a törvény - a termékfelelősségi szabályokhoz hasonlóan - nem csak a termék előállítóját tekinti, hanem a forgalmazóját is. A termékszavatossági helytállás - eltérően a kellékszavatosságtól - nem feltétlen, hanem a termékfelelősségi kimentési okokhoz hasonló okok alapján kimentést biztosít a gyártónak és a forgalmazónak.

A termékszavatosság és a kellékszavatosság egymás mellett létező polgári jogi igény, amelyeket azonban ugyanazon hiba miatt - természetesen - egyszerre nem lehet érvényesíteni. A fogyasztó az adott helyzet lehetőségei alapján maga döntheti el, hogy egy adott hiba miatti szavatossági igényét melyik eszközzel és kivel szemben érvényesíti: kellékszavatossági igényt támaszt szerződő partnerével (az eladóval) szemben, vagy pedig termékszavatossági igényt a gyártóval vagy a forgalmazóval szemben. Eredményes igényérvényesítés esetén az érvényesített hiba tekintetében a párhuzamos igény is megszűnik. Az egyik út sikertelensége viszont nem zárja ki, hogy a fogyasztó igényét a másik jogcímen érvényesíthesse, ha annak feltételei fennállnak. Termékszavatossági kötelezettsége teljesítése estén a termék kijavított részére vagy a kicserélt termékre a szerződő partner kellékszavatossági kötelezettsége megszűnik, ez a kötelezettség a továbbiakban a gyártót vagy a forgalmazót fogja terhelni.

A törvény a termékszavatossági igény érvényesítéséhez kétéves jogvesztő határidőt biztosít, amelyet a terméknek a gyártó általi forgalomba hozatalától kell számítani. A kellékszavatossági igénytől eltérő megoldást: jogvesztő határidő alkalmazását az indokolja, hogy a gyártó nem áll jogviszonyban a fogyasztóval, vagyis termékszavatosság előírása a szerződési jogviszony relatív szerkezetének áttörését jelenti. Emiatt indokolt a helytállást szigorúbb időhatárok közé szorítani, és meghatározott idő elteltével a bizonytalan jogi helyzetet végleg lezárni. Ha a kétéves határidőn belül a termék gazdát cserél, a termékszavatossági igény az új tulajdonost illeti meg.

4. A törvény - a Ptk.-tól eltérően - a jótállás szabályait nem a szerződést biztosító mellékkötelezettségeknél, hanem a hibás teljesítés jogkövetkezményei között helyezi el. A gyakorlatban ugyanis a jótállás szinte kizárólag a hibás teljesítés orvoslásának eszközévé vált; a kötelezettség más szempontból szerződésszerű (például a határidőben történő) teljesítésére való ösztönzésnek vannak alkalmasabb szerződési biztosítékai (például a kötbér). A kellékszavatosság szabályainak jelzett kiigazítása alapján a kellékszavatosság és a jótállás rendszertani kapcsolata, közös elvi alapja a törvényben egyértelművé válik, és a jótállás a törvényben ugyanolyan kimentést megkövetelő helytállás, mint a kellékszavatosság.

A törvény szerint, csakúgy, mint a hatályos jogban, a jótállás a felek megállapodása (a jótállási nyilatkozat), illetve jótállási kötelezettséget előíró jogszabály alapján jön létre. A jótállás önként vállalt többletkötelezettséget jelent, vagyis a jótállás tartalmát elsősorban az azt megalapozó szerződés határozza meg, kivéve, amikor a jótállásra jogszabály kötelez, ilyenkor nyilvánvalóan a jótállás mibenlétét is a jogszabálynak kell rögzítenie. A törvény erre tekintettel a jótállás alapján történő helytállás mibenlétét nem határozza meg közelebbről, hanem általános jelleggel annyit mond, hogy a jótállásra kötelezett személy a jótállást keletkeztető jognyilatkozatban vagy jogszabályban foglalt feltételek szerint köteles helytállni a hibás teljesítésért. Tipikus esetben a jótállás alapján a kötelezett szavatossági jellegű kötelezettséget vállal, a hibás szolgáltatás kijavítását, kicserélését, esetleg árleszállítást. A szerződés szólhat úgy, hogy a jótállási igény meghatározott harmadik személlyel szemben érvényesíthető.

5. Más nevesített szerződésszegésekhez hasonlóan a kötelezett - a szerződésszegéssel okozott károkért való felelősség általános szabályai szerint - köteles megtéríteni a jogosultnak a hibás teljesítéssel okozott kárt. A törvény az általános kártérítési szabályokat a hibás teljesítési tényállások sajátosságait figyelembe vevő fontos szabállyal egészíti ki. A jogosult kártérítés formájában a szolgáltatás tárgyában bekövetkezett (ún. tapadó) kára megtérítését csak a természetbeni reparációt jelentő kellékszavatossági jogok (kijavítás, kicserélés) kimerülése esetén, és csak a kellékszavatossági határidőn belül igényelheti. Ennek nyilvánvaló oka az, hogy az ilyen károk megtérítése - funkcióját tekintve - az ellenszolgáltatás leszállításának, azaz a szavatossági jogok második lépcsőjében alkalmazható igénynek minősül. A törvény biztosítja ugyanakkor azt a lehetőséget, hogy a jogosult elévült kártérítési igényét (szavatossági jogaihoz hasonlóan) az ugyanabból a szerződésből eredő követeléssel szemben kifogásként érvényesíthesse. Mindez természetesen csak a szolgáltatás tárgyában bekövetkezett károkra vonatkozik; a jogosult vagyonában bekövetkezett tényleges károk és az elmaradt haszon a szerződésszegéssel okozott károkért való felelősség általános szabályai szerint és az általános (ötéves) elévülési idő alatt érvényesíthetők.

6. A Ptk. a jogszavatosságot a legfontosabb tulajdonátruházó szerződésnél, az adásvételi szerződésnél szabályozza, és a bérletnél erre a szerződésre a jogszavatossági jogok értelemszerűen megfelelő alkalmazást írja elő. A gyakorlat ezeket a rendelkezéseket valamennyi tulajdonátruházó, illetve használati szerződésre alkalmazza. A törvény a jogszavatosságot az általános szerződésszegési szabályok közé emeli ki, és tartalmi pontosításokat is végrehajt. Ezek között kell említeni, hogy jogszavatossági kötelezettséget ír elő nemcsak tulajdonjog, hanem más jog, továbbá követelés visszterhes átruházásának esetére is. Fontos az a pontosítás is, amely - tipikusan: szellemi tulajdon tárgyain fennálló - felhasználási szerződések vonatkozásában a jogszavatossági kötelezettséget „vagyoni jog által védett dolog” (és nem jog) felhasználásával kapcsolatban fogalmazza meg.

7. A törvény a vállalkozási és más eredményszerződések tekintetében a hibás teljesítés különös szabályait is meghatározza. E szerződések sajátossága abban áll, hogy a tevékenységgel előállítható mű - az új dolog vagy más eredmény - átadását megelőzi a létrehozás folyamata, vagyis a teljesítés része a mű előállítása, maga a tevékenység végzése is. Ezért a kellékszavatossági jogok itt változott formában fogalmazhatók meg.

A hibás teljesítés külön szabályai között szól továbbá a törvény a bérbeadó szavatossági kötelezettségének általánosításával megalkotott, valamennyi használati kötelemre előírt kellék- és jogszavatosságáról.

XXV. Fejezet

A szerződésszegés egyéb esetei

1. A törvény nem tartja fenn a Ptk. azon szabályát, amely szerint a lehetetlen szolgáltatásra irányuló szerződés semmis. A Ptk. szabálya túlzottan merev. A szerződés megkötése és a szerződés teljesítése közötti időben a lehetetlenség oka adott esetben kiküszöbölhető vagy megszűnhet.

Tekintettel arra, hogy a törvény az elmondottak miatt szakít az impossibilium nulla est obligatio ősi elvével, és a szerződéskötéskor lehetetlen szolgáltatásra irányuló szerződést nem tekinti semmisnek, az eredeti (már a szerződéskötéskor is fennállott) és az utólagos (a szerződéskötést követően beállott) lehetetlenség egyforma jogi megítélés alá esik. A törvény mindkét esetcsoportba tartozó tényállásokat szerződésszegésnek fogja fel, a teljesítés meghiúsulásának nevezi, és egyformán szankcionálja. A törvény egyebekben nem változtat tartalmilag a teljesítés lehetetlenné válásának hatályos szabályain. A teljesítés meghiúsulása azt a szerződésszegési esetet nevesíti tehát, amikor a szerződés teljesítése - akár a szerződéskötéskor már fennállott, akár a szerződéskötés után beállott - fizikai vagy jogi okból nem lehetséges. A jogkövetkezmények megállapításánál - a Ptk. lehetetlenülési szabályaival egyezően - a törvény a szerint különböztet, hogy a meghiúsulásért fennáll-e valamelyik fél felelőssége (szubjektív meghiúsulás), vagy pedig arra úgy kerül sor, hogy azért egyik fél sem felelős (objektív meghiúsulás).

2. Nem változik a teljesítés megtagadásának szabályozása sem. A teljesítés megtagadása a törvény felfogásában is azt feltételezi, hogy a szerződésszegő fél egyértelműen és félreérthetetlenül kifejezze azt a szándékát, hogy teljesíteni sem a teljesítési időben, sem később (vagyis egyáltalán) nem kíván. Ilyen esetben nyílik meg a választási lehetőség a másik fél számára, hogy szerződésszegő partnerének nyilatkozata ellenére bíróság ítélettel a teljesítést mégis megkísérelje kikényszeríteni, vagy pedig a teljesítés meghiúsulásának kártérítési következményeit válassza. Ezt a szerződésszegést nemcsak a kötelezett, hanem a jogosult is elkövetheti. Ha például a jogosult a szerződésszerűen felajánlott szolgáltatás átvételét jogos ok nélkül megtagadja, a kötelezett is választhat a jogosulti késedelem és a meghiúsulás jogkövetkezményei között.

3. A törvény helyes és a gyakorlatban bevált volta miatt változatlanul fenntartja a Ptk.-nak (Ptk. 295. §) azt a szabályát, amely felhatalmazza a bíróságot, hogy a jogosult keresete alapján ítélettel pótolja a szerződésben vállalt, de meg nem tett (például: ingatlan-nyilvántartási bejegyzést engedő) jognyilatkozatot. A szabályt viszont a rendszertanilag megfelelőbb helyre: a szerződésszegés (és nem a teljesítés) szabályai közé helyezi.

XI. CÍM

A SZERZŐDÉS MEGERŐSÍTÉSE ÉS MÓDOSÍTÁSA

XXVI. Fejezet

A szerződés megerősítése

1. A szerződés megerősítésének eszközei valamilyen szerződésszegéshez kapcsolódó, a kötelezett által önként vállalt többletszankciót biztosítanak a jogosult számára, és egyben a kötelezett teljesítési készségét juttatják kifejezésre. Míg a szerződésszegés törvényi szankciói önmagukban, külön vállalás nélkül, a törvény erejénél fogva, a felek külön kikötése nélkül járulnak a szerződésszegéshez és érvényesíthetők a sérelmet szenvedett fél által, addig a szerződés megerősítésének többletszankciói szerződésszegés esetén is csak akkor érvényesíthetők, ha azt a felek a szerződésben előre kikötötték. Megjegyzést érdemel, hogy a hasonló jellegű jótállást a törvény - a szorosabb tartalmi kapcsolódásra tekintettel - nem ebben a fejezetben, hanem a hibás teljesítés jogkövetkezményei között helyezi el.

A törvény nem itt, a szerződések általános szabályai között, hanem vagy a dologi jogban (zálogjog) vagy az egyes szerződéstípusok körében (kezesség, garancia) rendelkezik a szerződés megerősítését szolgáló további fontos eszközökről. Ezek az intézmények nemcsak megerősítik a kötelezett teljesítési készségét, hanem - a kötelezett saját vagyonából vagy harmadik személy vagyonából - a teljesítés fedezetét is bővítik.

A szerződések általános szabályai között a törvény a foglalót, a kötbért és a jogvesztés kikötését szabályozza. Bár a törvény a szerződési jogban a formátlanság elvét követi, a kötbér és a jogvesztés kikötése csak írásban érvényes.

2. A szerződés meghiúsulásához kapcsolódó önként vállalható többletszankció a foglaló. A Ptk.-hoz képest változás, hogy a törvény a foglalót csak pénzösszeg formájában fogalmazza meg. Más dolog átadásának a törvényben foglalóként történő elismerése eleve problematikussá teszi a foglaló funkcióját, miután más dolog a teljesítésbe rendszerint nem számítható be, és kétszeresen az esetek többségében nem adható vissza. A szabályozás diszpozitív jellege mellett természetesen nem lehet akadálya annak, hogy a felek foglalóként például meghatározott mennyiségű aranyat vagy más fajlagos szolgáltatásként megjelölt dolgot határozzanak meg.

A foglalót ma az esetek döntő többségében nem kézen-közön adják át, hanem banki úton átutalják. A törvény a bírói gyakorlatot terhelő problémák elkerülése érdekében mellőzi ezért a Ptk.-ban szereplő „a szerződés megkötésekor” kitételt, és nemcsak az „átadott”, hanem az átutalással (vagy bármely egyéb módon) „fizetett” pénzösszeget is foglalónak tekinti. A törvény hangsúlyossá teszi, hogy foglalót fizetni nem a kötelezettségvállalás „jeléül” szokás (erre éppen az előleg szolgál), hanem a foglaló a kötelezettségvállalás megerősítéseként, külön vállalt többletszankcióként kerül átadásra. Változatlanul irányadó viszont, hogy a fizetett pénzösszegnek ez a rendeltetése a szerződésből ki kell, hogy tűnjön. Minthogy a foglaló kárátalány szerepet is betölt, a törvény az elvesztett vagy kétszeresen visszatérítendő foglaló értékét nem csak a kártérítésbe, hanem a kötbérbe is beszámítani rendeli. Ezt az indokolja, hogy a kötbér is kárátalány, és nem indokolt megengedni a két azonos funkciójú szankció együttes érvényesítését.

A túlzott mértékű foglaló összegének bírósági általi mérséklésének szabályát a törvény azzal a pontosítással tartja fenn, hogy egyértelművé teszi: erre csak abban az esetben van lehetőség, ha a kötelezett ilyen értelmű kérelmet terjeszt elő.

3. A törvény egyértelművé kívánja tenni, hogy a kötbér kárátalány-funkciót tölt be, vagyis mentesíti a jogosultat a szerződésszegésből eredő kár bizonyítási terhe alól; ebből a szempontból a kötbér a foglalóhoz hasonlít, még ha a két intézmény alkalmazási köre eltérő is. A kötbér következetes átalány-kártérítés felfogásával összhangban - a Ptk.-nál pontosabban - határozza meg a törvény a kötbér és a többi szerződésszegési szankció viszonyát. A törvény is lehetővé teszi ugyanakkor, hogy a jogosult érvényesíthesse a szerződésszegő kötelezettel szemben a kötbért meghaladó kárát.

A törvény a kötbérfelelősséget a szerződésszegésből eredő kártérítési felelősséggel egyező módon szabályozza: a szerződésszegő fél a kötbérfelelősség alól akkor mentesülhet, ha szerződésszegését kimenti. Ezzel tehát a kötbérigény kontraktuális kárfelelősségi megítélés alá esik. A szerződésszegéssel okozott károkért való felelősség szabályainak szigorítása, objektivizálása mellett indokolatlan volna, hogy a kárátalány-funkciót betöltő kötbér alól más feltételekkel mentesülhessen a kötelezett, mint az őt egyébként terhelő kontraktuális kárfelelősség alól.

A túlzott mértékű kötbér összegének bírósági általi mérséklésének szabályát a törvény azzal a pontosítással tartja fenn, hogy egyértelművé teszi: erre csak abban az esetben van lehetőség, ha a kötelezett ilyen értelmű kérelmet terjeszt elő.

XXVII. Fejezet

A szerződés módosítása

A szerződés a felek autonómiájának területe; állami (adott esetben: bírósági) beavatkozásra csak a kógens tilalomfák által kijelölt kirívó esetekben, a közérdek vagy a gyengébb fél (tipikusan: a fogyasztó) érdekének védelmében kerül sor. Ez az elv érvényesül a szerződés módosításánál is. A Ptk.-hoz hasonlóan a törvény is csak egy vonatkozásban enged bírósági beavatkozást a fennálló szerződéses jogviszonyba, éspedig a clausula rebus sic stantibus elvét juttatva érvényre. Tartós jogviszonyoknál mód van bírósági szerződésmódosításra, ha a szerződés megkötését követően bekövetkezett körülmény folytán a szerződés változatlan feltételek melletti teljesítése lényeges érdeksérelemmel járna. A Ptk. szabályozását (Ptk. 241. §) a törvény - a bírói gyakorlatban kialakult szigorítási tendenciát követve - további konjunktív feltételekkel egészíti ki.

A bírósági szerződésmódosításra tartós jogviszonyban a körülmények lényeges érdeksérelemmel járó megváltozása esetén is csak akkor kerülhet sor, ha a körülmények megváltozásának lehetősége a szerződéskötéskor nem volt előrelátható, a változást a sérelmet elszenvedő fél nem maga idézte elő, és a körülmények megváltozása nem tartozik az érintett fél rendes üzleti kockázatának körébe. Különösen az utóbbi feltétel normatív kimondása látszott szükségesnek. A professzionális gazdasági szereplők követelményrendszerére épülő törvény világossá teszi, hogy mindenki maga köteles felmérni a szerződéskötéssel együtt járó üzleti kockázatot, és annak bírói segédlettel történő csökkentésére nincs lehetőség.

A bírósági szerződésmódosítás kezdő időpontját illetően a törvény világossá teszi, hogy a bíróság nem módosíthatja a szerződést ex tunc hatállyal, arra legfeljebb a szerződésmódosításra irányuló igény bírósági érvényesítésének időpontjától kezdődően kerülhet sor.

A módosítás tartalmi határait a törvény úgy határozza meg, hogy a körülmények változásából eredő veszteségek és előnyök újbóli elosztása miatt egyik fél lényeges jogi érdeke se sérüljön.

XII. CÍM

ENGEDMÉNYEZÉS, JOGÁTRUHÁZÁS, TARTOZÁSÁTVÁLLALÁS ÉS SZERZŐDÉSÁTRUHÁZÁS

XXVIII. Fejezet

Engedményezés

1. A törvény szerint a követelések és a jogok átruházására is a tulajdonjog átruházásával azonos logika szerint kerül sor.

Első lépésként tehát a követelés és a jog átruházásához is jogcím szükséges. Ilyen jogcímként ugyanazok a jogcímek jöhetnek számításba, mint tulajdonátruházás esetén. Ennek megfelelően adásvétel és ajándékozás tárgya dolog mellett jog és követelés is lehet. Míg dolgok esetén az adásvételi vagy ajándékozási szerződés alapján az eladó kötelezettsége a birtok átruházása, addig követelések esetén e kötelezettség az engedményezés, jogok esetén pedig a jogátruházás. E változtatással összhangban a törvény úgy rendelkezik, hogy a követelés átruházással való megszerzéséhez az átruházásra irányuló szerződés vagy más jogcím, és a követelés engedményezése szükséges. Az engedményezést pedig úgy definiálja a törvény, mint az engedményező és az engedményes kölcsönös és egybehangzó akaratnyilatkozatát, amelynek eredményeként az engedményes az engedményező helyébe lép. A törvény egyértelművé teszi tehát, hogy az engedményezés nem kötelezettségvállalás, hanem maga a jogváltozást kiváltó rendelkező ügylet, amellyel a követelés átkerül az engedményes vagyonába.

A kötelező és a rendelkező ügylet elválasztása a gyakorlat számára nem jelent problémát. Ha az engedményezett követelés az engedményezés időpontjában már létezik és az az engedményező vagyonába tartozik, akkor nincs akadálya annak, a szerződés megkötésére és az engedményezésre egyidejűleg, akár egy okiratban kerüljön sor. A két ügylet megkülönböztetése akkor bír jelentőséggel, ha a felek a kötelező ügyletet meg kívánják kötni, de az a jogviszony, amelyből a követelés fakadni fog, még nem létezik, a követelés nem tartozik az engedményező vagyonába vagy a követelés átszállását a felek valamilyen feltétel teljesüléséhez kívánják kötni.

2. E változtatásból, azaz az engedményezés jogcímes jellegéből fakad, hogy a törvény nem tartalmaz szabályt az engedményező felelősségére, mivel azt az engedményezés mögötti jogcím határozza meg. Ha az engedményezésre adásvétel alapján került sor, az engedményező felelősségére az eladó szavatosságára vonatkozó rendelkezések, ha a jogcím ajándékozás volt, a felelősségre az ajándékozó felelősségére vonatkozó rendelkezések irányadóak.

3. E változással függ össze a jövőbeli követelések engedményezésére vonatkozó szabályozása is. Ahogy lehetséges jövőben létrejövő vagy jövőben megszerzendő dolog tulajdonának átruházására kötelezettséget vállalni, de nem lehetséges nem létező vagy az átruházáskor nem az eladó tulajdonában álló dolog tulajdonjogát átruházni, ugyanígy jövőbeli követelés átruházására is lehet kötelezettséget vállalni, de még nem létező követelést nem lehet engedményezni. Jövőbeli követelések átruházására vonatkozó kötelezettség teljesítése (engedményezés) ugyanis csak akkor lehetséges, ha az annak tárgyául szolgáló követelés már létezik. Ebből a szempontból a törvény akkor tekinti a követelést jövőbelinek, ha még nem létezik az a jogviszony, amelyből a követelés fakad. Ha az alapul szolgáló jogviszony már létezik, a még ténylegesen létre nem jött követelés is engedményezhető.

4. A Ptk. nem tartalmaz szabályt az engedményezést kizáró kikötésekre. A joggyakorlat általában ezt megengedi, és érvénytelennek tekinti az ilyen tilalomba ütköző engedményezést. Az utóbbi időben azonban közzétételre kerültek olyan döntések is, amelyek ezt a joghatást megtagadták az ilyen kikötésektől, és csupán szerződésszegésnek minősítették az engedményezést kizáró kikötésbe ütköző engedményezést. A bírói gyakorlat azzal is szembesült azonban, hogy az engedményezést kizáró kikötések jellemzően általános szerződési feltételekben jelennek meg, és így követelések széles körét vonják ki a vagyoni forgalomból. Ezzel kapcsolatban egy ítélet az engedményezést kizáró kikötést a szokásos szerződési gyakorlattól és a szerződésre vonatkozó rendelkezésektől lényegesen eltérőnek tekintette, amely ezért az a Ptk. 205/B. §-a alapján csak akkor válik a szerződés részévé, ha azt a másik fél külön felhívás után kifejezetten elfogadta.

A törvény engedményezést kizáró kikötésre vonatkozó szabálya kialakítása során több lehetőség is felmerült. A probléma kezelésének legradikálisabb módja az ilyen kikötés semmisnek nyilvánítása; ezzel azonban a törvény a polgári jogtól szokatlan eszközzel avatkozna be a felek egyébként széles körűen védett autonómiájába, és az indokolt esetekben is tilalmazná az engedményezés kizárását. Lehetséges megoldás lenne az ilyen kikötések harmadik személlyel szemben hatálytalannak minősítése is; ez azonban nem feltétlenül érné el a kívánt hatást, hiszen a hatálytalanság nem érinti az engedményező felelősségét az engedményezést kizáró kikötés megszegéséért, és a kellően súlyos szankciók alkalmasak a jogosultnak az engedményezéstől való elrettentésére. A törvény által elfogadott kompromisszumos megoldás szerint a követelés engedményezését kizáró kikötés harmadik személlyel szemben hatálytalan, az olyan kikötés pedig semmis, amely e szerződésszegés esetére felmondási jogot biztosít vagy kötbérfizetési kötelezettséget ír elő. E megoldás eredményeként tehát az engedményezést kizáró kikötések érvényesek, de csak relatív hatállyal bírnak, ezért a követelés átszállását nem tudják megakadályozni. Az ilyen kikötésbe ütköző engedményezés szerződésszegésnek minősül, de a kötelezett lényegét tekintve csak kártérítési igénnyel élhet, ha az engedményezés következtében kára merült fel. A törvény általános szerződési feltételekre vonatkozó rendelkezései szerint vizsgálandóak azok az esetek, amelyekben a kötelezettek általános szerződési feltételben zárják ki a velük szembeni követelések engedményezését.

5. A Ptk. szűkszavúan és nem kellően világosan rendelkezik a kötelezett értesítésének jogi jelentőségéről. Egyrészt kimondja, hogy az engedményezésről a kötelezettet értesíteni kell, azonban ezt mindjárt úgy pontosítja, hogy a követelés az értesítéstől függetlenül átszáll az engedményesre, így az értesítés joghatása csupán az, hogy a kötelezett ezt követően már nem jogosult az engedményezőnek teljesíteni. Az előzőekben kifejtettek szerint az engedményezéssel megtörténik a követelés átszállása az engedményesre, ebből a szempontból tehát a kötelezett értesítésének a törvény szerint sincs jelentősége.

A törvény az értesítés joghatását egyértelműen meghatározza, és ahhoz két jogkövetkezményt fűz. Egyrészt, az értesítést követően az engedményessel szemben hatálytalan a kötelezett és az engedményező közötti, a követelés alapjául szolgáló szerződés módosítása. Másrészt pedig, a kötelezett az engedményessel szemben azokat a kifogásokat érvényesítheti és azokat az ellenköveteléseket számíthatja be, amelyek az engedményezővel szemben az értesítésekor már fennállt jogalapon keletkeztek.

6. A törvény az engedményezésről való értesítéstől megkülönbözteti a teljesítési (fizetési) utasítást. Amint fentebb láttuk, az értesítéshez - hacsak az nem tartalmaz egyúttal teljesítési utasítást is - nem fűződik olyan joghatás, hogy a kötelezett ettől az időponttól csak az engedményesnek történő teljesítéssel szabadul a kötelemből.

A kötelezett mindaddig az engedményezőnek köteles teljesíteni, amíg nem kap olyan teljesítési utasítást, amely az engedményes személyét, valamint az engedményes telephelyét, ennek hiányában székhelyét (természetes személy esetében lakóhelyét, ennek hiányában szokásos tartózkodási helyét) vagy számlaszámát meghatározza. Ezt követően a kötelezett a teljesítési utasításnak megfelelően köteles teljesíteni, az ettől eltérő teljesítés esetén viseli a kétszeri teljesítés veszélyét.

A teljesítési utasítás származhat akár az engedményezőtől, akár pedig az engedményestől. Ha a teljesítési utasításra a kötelezett értesítését követően kerül sor, és az értesítés megjelölte az engedményest, teljesítési utasítást kizárólag az engedményes adhat. Ha a teljesítési utasításra a kötelezett értesítését megelőzően kerül sor, az engedményes engedményezési okirattal vagy más hitelt érdemlő módon kell, hogy igazolja, hogy a követelést rá engedményezték. Összhangban azzal, hogy a követelés már magával az engedményezéssel átszáll az engedményesre, az engedményező, ha a kötelezett - az engedményezésről szóló értesítést követően, de a teljesítési utasítás hiányában - a részére teljesít, az így birtokába került vagyontárgyakat köteles a sajátjától elkülönítve kezelni, és az engedményes részére késedelem nélkül kiadni. A törvény - a bizományoshoz került dolgokhoz hasonló védelmet biztosítva - kimondja, hogy az engedményező hitelezői az ilyen vagyontárgyakra nem tarthatnak igényt.

A törvény az engedményes kötelezettel szembeni fellépésének megkönnyítése céljából választási jogot biztosít az engedményesnek. Az engedményező, az engedményes választásának megfelelően, köteles a kötelezettet az engedményezésről írásban értesíteni vagy az engedményezési okiratot az engedményesnek átadni. A kötelezett értesítésére tehát, a hatályos szabályokkal egyezően, akár az engedményező, akár az engedményes által sor kerülhet.

7. A törvény új szabályként rendelkezik a többszöri és az utólagos engedményezésről. Az adósvédelem elvéből következik, hogy az értesítés esetében nem érvényesül az elsőként szerző védelme. Ha azonos követelést többször engedményeztek, az első engedményes szerezte meg a követelést, hiszen később az engedményező olyan követelést engedményezett, amelynek már nem ő volt a jogosultja, és amely felett így rendelkezési joggal nem bírt. Igaz, hogy ilyen esetekben a későbbi engedményes nem szerezte meg a követelést, ha azonban elsőként ad teljesítési utasítást a kötelezettnek, jogosult lesz a teljesítést követelni és a neki történő teljesítéssel a kötelezett szabadul a kötelemből. A kötelezett ugyanis nincs abban a helyzetben, hogy megállapítsa, hogy történt-e korábbi engedményezés. Természetesen ez nem érinti a korábbi engedményes jogát, hogy a követelést érvényesítő engedményestől jogalap nélküli gazdagodás címén követelje a kötelezett által teljesített összeg kifizetését.

Utólagos engedményezés esetén a többszöri engedményezéssel ellentétben nem érvénytelen engedményezésről van szó, hanem arról, hogy a követelést megszerző engedményes továbbengedményezte a követelést. A kötelezett annak köteles teljesíteni, aki a követelés esedékessé válásakor jogosultnak minősül, utólagos engedményezés esetén tehát a kötelezett az utolsóként teljesítési utasítást adó engedményesnek köteles teljesíteni. Ezekben az esetekben az engedményezés bizonyítékául benyújtott okiratokból megállapítható, hogy melyik engedményezés a legkésőbbi, így a kötelezett számára nem jelent problémát annak megfelelően teljesíteni.

8. Bár a jogirodalomban - jellemzően a jogosulti és a kötelezetti alanycsere szembenállítására - elterjedt az az állítás, hogy az engedményezéssel a kötelezetti pozíciója nem válik terhesebbé, ez az állítás azonban nem felel meg a valóságnak. A kötelezett számára az engedményezés teher, hiszen egyrészt a korábbi helyett új hitelező kerül vele jogviszonyban, aki adott esetben a korábbi jogosulttól eltérően a követelés kíméletlen behajtásában lehet érdekelt, másrészt pedig a jogosult személyének a változása kiteszi a kötelezettet a kétszeri teljesítés veszélyének. Nagyobb számú követelés esetén a kötelezett ki kell, hogy alakítson egy olyan rendszert, amely alkalmas a jogosulti pozícióban bekövetkező jogutódlás követésére, azaz annak lehetővé tételére, hogy a kötelezett esedékességkor tudja, hogy kinek és milyen címre vagy számlaszámra történő teljesítéssel szabadul a kötelemből. Ezeket a költségeket minden kötelezett maga viseli. Vannak ugyanakkor olyan költségek, amelyek közvetlenül az engedményezéssel összefüggésben merültek fel. Ha a kötelezett az eredeti szerződés alapján banki átutalással köteles a tartozását teljesíteni és a jogosult egy külföldi engedményesre engedményezi a követelést, a kötelezett belföldi helyett nemzetközi átutalás költségét köteles megfizetni. Ezért mondja ki a törvény, hogy ezeket a költségeket nem a kötelezett viseli, hanem azt az engedményező és az engedményes kötelesek megtéríteni.

XXIX. Fejezet

Jogátruházás

1. A Ptk. nem rendelkezik a jogok átruházhatóságáról, ebből következően a hatályos jogban a jogok főszabályként forgalomképtelenek, és csupán azon alanyi jogok minősülnek forgalomképesnek, amelyeket jogszabály külön forgalomképesnek minősít. Az alanyi jogokat létrehozó jogszabályok sem tekinthetőek azonban következetesnek a jogok átruházhatósága kérdésében. Egyes jogszabályok kifejezetten rendelkeznek az általuk létrehozott vagyoni értékű jogok átruházhatóságáról, míg más jogszabályok ellenkezőleg rendelkeznek: a jogok forgalomképtelenségét mondják ki, és ezzel azt sugallják, mintha jogszabályi tilalom hiányában a jogok forgalomképesek lennének. A jogok átruházhatósága a bírói gyakorlat számára is problémát jelentett. A know how-t például a Ptk. védelemben részesíti, de annak forgalomképességéről nem rendelkezik, a bírói gyakorlat és a jogirodalom ugyanakkor mégis elismeri annak átruházhatóságát.

A törvény egyértelművé teszi: a jogok forgalomképesek, és átruházásuk a követelésekhez hasonlóan, azaz az engedményezésre vonatkozó szabályok szerint történik. E szabály alól kivételt a törvény két körben fogalmaz meg: a jogok forgalomképességét jogszabály zárhatja ki vagy az a jog természetéből következhet.

2. A törvény a jogok átruházását a követelések átruházásával azonos módon szabályozza: a jogok átszállásához is érvényes jogcím és a jogcímre tekintettel a jogátruházás szükséges. A jogátruházás az átruházó és az új jogosult szerződése, amellyel az új jogosult az átruházó helyébe lép. A törvény a jogátruházásra az engedményezés szabályait rendeli alkalmazni.

3. A törvény speciális szabályt fogalmaz meg a lajstromozott jogok átruházására. Ha a jog fennálltát közhiteles nyilvántartás tanúsítja, a jog átszállásához a jogátruházáson felül a jogosult változásának a nyilvántartásba való bejegyzése szükséges. A közhiteles nyilvántartás funkciója, hogy - az ingatlan-nyilvántartáshoz hasonlóan - megbízható információt adjon az abban nyilvántartott jog jogosultjáról. Ez a megoldás lehetővé teszi, hogy a lajstromban bízva jogot szerző személyek az ingatlan-nyilvántartásban bízva szerző személyekhez hasonló védelmet élvezzenek. A lajstromokkal kapcsolatos szabályokat ugyanakkor nem a törvénynek, hanem az érintett nyilvántartásoknak kell meghatározniuk, itt csupán annak rögzítése szükséges, hogy valamely lajstromban nyilvántartott jog megszerzése csak a nyilvántartásban való bejegyzés útján lehetséges.

XXX. Fejezet

Tartozásátvállalás

1. A törvény - a Ptk. szabályától eltérően - a tartozásátvállalást a régi és az új kötelezett, valamint a jogosult háromoldalú szerződésének tekinti. Szükséges azonban nyomatékosan rámutatni arra, hogy a tartozásátvállalás létrejöttének dogmatikai korrekciója nem érinti a tartozásátvállalás gyakorlatát, mivel a jogviszonyban a gazdasági racionalitás alapján a hatályos szabályozás szerint is mindhárom fél közreműködése szükséges volt.

2. Annak érdekében, hogy a jogosulti hozzájárulás ne nehezítse meg szükségképpen az ügyletet, a törvény kimondja, hogy a jogosult a tartozásátvállaláshoz a hozzájárulását előzetesen is megadhatja. A hitelező előzetes jognyilatkozata jelentősen meggyorsítja és ezáltal olcsóbbá teszi a tartozások átvállalását azáltal, hogy a jogosulttal szembeni mozzanat elmaradhat. Ilyen esetekben ugyanis a tartozásátvállalás létrejön a régi és az új kötelezett megállapodásával. Bár a törvény nem tekinti tipikusnak azokat a helyzeteket, amelyekben a hitelező előzetesen hozzájárulna ahhoz, hogy az adós a felülvizsgálata nélkül megszabaduljon tartozásától, bizonyos piacokon ez gyakori. A hitelszerződéseknek például jellemző tartalma, hogy a kötelezett előzetesen megadja a hozzájárulását ahhoz, hogy a bank a hitelt átruházza. A hitelátruházás során egyaránt szükség lehet tartozásátvállalásra, illetve szerződésátruházásra is.

A jogosult előzetes jognyilatkozata esetén a főszabály helyett - amely szerint a tartozásátvállalás a tartozásátvállalási szerződés létrejöttével válik hatályossá - más megoldásra van szükség. A tartozásátvállalás ebben az esetben megvalósul a kötelezett és az átvállaló megállapodásával. A jogügyletnek a jogosulttal szembeni hatályosulásához szükség van a jogosultnak a tartozásátvállalás létrejöttéről történő értesítésére.

A jognyilatkozat - a jogosult és a kötelezett közötti bizalmi kapcsolattól függően - visszavonhatóan és visszavonhatatlanul is megtehető. A jogosult számára jelentős kockázatot jelent a visszavonhatatlan jognyilatkozat, mivel ezáltal elveszti a kötelezett személye feletti kontrollt, és az eredeti kötelezettnél kevésbé fizetőképes átvállaló tartozásátvállalását sem akadályozhatja meg. Erre jelenthet megoldást a visszavonható jognyilatkozat. A jogviszonyok kiszámíthatósága iránti igény azonban megkívánja, hogy a jogosult nyilatkozatának megtételekor tegye egyértelművé, hogy az visszavonható-e, és ha igen, milyen körülmények esetén vagy milyen módon. Ilyen nyilatkozat hiányában a nyilatkozat a törvény diszpozitív szabálya alapján visszavonható.

3. A törvény két, a régi magánjogunkban ismert jogintézményt: a teljesítésátvállalást és a tartozáselvállalást is szabályoz. A teljesítésátvállalás nem valódi tartozásátvállalás, hanem a régi kötelezett és az átvállaló szerződése, amelyben az átvállaló arra vállal kötelezettséget, hogy esedékességkor a kötelezettnek a jogosulttal szemben fennálló tartozását az átvállaló fogja teljesíteni. A megállapodás kizárólag a felek között hatályos, a jogosult és az átvállaló között nem hoz létre jogviszonyt, így a jogosult nem követelheti a tartozás teljesítését az átvállalótól. Az átvállaló nemteljesítése esetén az eredeti kötelezett szerződésszegés címén fordulhat szembe az átvállalóval. A felek célja lehet magának a teljesítésátvállalásnak a létrehozása, de a teljesítésátvállalás jelenthet egy közbenső lépést a tartozáselvállalás vagy akár a tartozásátvállalás felé is.

4. Tartozáselvállalás esetén új adós jelenik meg a kötelemben. A tartozáselvállalás rokon a teljesítésátvállalással abban a tekintetben, hogy nem következik be alanycsere a kötelemben: a régi adós nem szabadul a kötelezettsége alól. A két intézmény között a legfőbb különbség az, hogy tartozáselvállalás esetén az átvállaló és a hitelező közvetlen jogviszonyba kerülnek egymással, a hitelező az átvállalótól jogosult követelni a tartozás teljesítését.

5. A törvény nem tartalmaz külön rendelkezést arra, hogy harmadik személy a jogosulttal megállapodhat-e az eredeti kötelezett tartozásának átvállalásáról, mivel ezt a szerződések általános szabályainak (harmadik személy részéről felajánlott teljesítés) kell rendezniük.

XXXI. Fejezet

Szerződésátruházás

1. A Ptk. nem rendelkezik arról, hogy maga a szerződési pozíció átruházható-e. Míg az engedményezés és a tartozásátvállalás eredményeként kizárólag a kötelem jogosulti illetve kötelezetti pozíciójában következik be jogutódlás, addig a szerződésátruházás arra teremti meg a lehetőséget, hogy az egyik szerződő fél a teljes szerződési pozícióját átruházza egy harmadik személyre. Az átruházás eredményeként az eredeti szerződő fél szabadul a jogviszonyból, amely a szerződésbe belépő fél és az eredeti szerződés másik fele között marad fenn. E kérdésben a bíró gyakorlat sem volt egységes.

A szerződésátruházás szabályozásával megteremti a Ptk. a szerződési pozíció átruházásának a lehetőségét és a feltételeit. A szerződésátruházás egy sui generis háromoldalú szerződés az eredeti jogviszony alanyai (átruházó és kötelezett) és az átvállaló között. A szerződésátruházás eredményeképp a szerződésbe belépő fél a szerződésből kilépő fél szerződési pozíciójába lép be. Mivel a szerződési pozíció nem más, mint jogok és kötelezettségek összessége, a szerződésbe belépő felet mindazok a jogok megilletik és mindazok a kötelezettségek terhelik, amelyek a szerződésből kilépő felett megillettek, illetve terheltek.

A szerződésátruházás gazdasági jelentőségét az adja, hogy a jogok mellett a kötelezettségek tekintetében is tiszta helyzetet teremt: a szerződésből kilépő fél minden kötelemből szabadul. A szerződésbe belépő félre szállnak át a szerződésátruházást megelőzően keletkezett kötelezettségek, így a szerződésbe belépő fél lesz felelős a szerződésből kilépő fél által okozott károkért is.

2. A törvény főszabályként kimondja, hogy a szerződés biztosítékai a szerződésátruházással megszűnnek. Ez a megoldás a szerződésátruházás dogmatikai jellegéből adódik, azonban a szerződésátruházást választó felek igényeit nyilvánvalóan nem elégíti ki. A törvény ezért egyrészt megteremti annak a lehetőségét, hogy a szerződést biztosító mellékkötelezettség az új szerződő félre is átszálljanak. A szerződésátruházás mögöttes szabályaként a tartozásátvállalás szabályai érvényesülnek. Így érvényesül az a szabály is, hogy fennmarad a követelést biztosító mellékkötelezettség, ha a mellékkötelezettség kötelezettje a tartozásátvállaláshoz hozzájárul. Ez a szabály megfelelő megoldás azokra az esetekre, ahol a biztosíték létrejöttének az időpontja nem bír relevanciával (például a kezesség esetén). Zálogjog esetén ugyanakkor a zálogjogosultak rangsora miatt jelentőséggel bír, hogy mikor jött létre a zálogjog. Ezért a törvény lehetővé teszi, hogy a zálogjogosult hozzájárulása esetén az új zálogjog az eredeti zálogjog ranghelyén jöjjön létre. Ez a megoldás a szerződésbe belépő fél és a zálogjogosult érdekeire egyaránt tekintettel van, és nem befolyásolja a rangsorban hátrébb álló zálogjogosultak pozícióját sem.

3. A szerződésátruházáshoz szükséges jogosulti hozzájárulás előzetes megadásának szabályait a törvény a tartozásátvállalással azonos módon szabályozza. Ha a szerződésben maradó fél előzetesen hozzájárulását adja a szerződésátruházáshoz, akkor a főszabály - amely szerint a szerződésátruházás a három fél megállapodásával hatályossá válik - helyett más megoldásra van szükség. A szerződésátruházás ebben az esetben megvalósul a szerződésből kilépő és a szerződésbe belépő fél megállapodásával. A jogügyletnek a szerződésben maradó féllel szembeni hatályosulásához szükség van a szerződésben maradó félnek a szerződésátruházás létrejöttéről történő értesítésére.

4. A szerződésátruházás szabályai mögött háttérszabályként - a szabályozandó kérdések hasonlósága miatt - az engedményezés és a tartozásátvállalás szabályai állnak. A szerződésátruházás szabályozása során - a párhuzamos szabályozás elkerülése érdekében - szükséges az engedményezés és a tartozásátvállalás szabályaira visszautalni. Az utaló szabály elsősorban az engedményezőre vonatkozó szavatossági szabályokat hívja fel.

XIII. CÍM

A SZERZŐDÉS MEGSZÜNTETÉSE MEGÁLLAPODÁSSAL ÉS EGYOLDALÚ NYILATKOZATTAL

1. A szerződés - csakúgy, mint a Ptk. szerint - a felek közös megegyezésével ex nunc hatállyal megszüntethető és ex tunc hatállyal felbontható. A szerződés teljesítés nélküli megszüntetése mindkét esetben a szerződésből eredő kötelezettségek és jogosultságok megszűnéséhez vezet. A törvény szerint a szerződés felbontásáról csak akkor lehet szó, ha a teljesített szolgáltatások természetben visszatéríthetők. A szerződés felbontása esetében a felek a szerződést a megkötésének időpontjára visszamenő hatállyal kívánják megszüntetni, amikor is az eredeti állapotot kell helyreállítani. A törvény pedig következetesen azon az elvi alapon áll, hogy az eredeti állapot helyreállítása a nyújtott szolgáltatások természetbeni visszatérítését jelenti. Így rendezi a törvény a szerződés érvénytelenségének jogkövetkezményeit is. Ha tehát a szerződéskötés előtt fennállott helyzetet nem lehet visszaállítani, mert bármelyik szolgáltatás irreverzibilis, a szerződés felbontása helyett a szerződés (jövőre szóló) megszüntetésére vonatkozó szabályokat kell alkalmazni.

2. A törvény a szerződés közös megegyezéssel történő megszüntetése mellett - kivételesen, de több helyen - továbbra is lehetőséget enged a szerződés egyoldalú megszüntetésre. Ez történhet a szerződéskötésre visszamenő hatállyal: elállással, és a jövőre nézve: felmondással. A törvény a felmondás és az elállás lényegét - ismétlések elkerülése végett - a megszüntetésre és a felbontásra történő utalással rendezi: az ex nunc hatályú megszüntetést jelentő felmondásra a megszüntetés szabályai, az ex tunc hatályú megszüntetést eredményező elállásra a felbontás szabályai alkalmazandók. A törvény az elálláshoz is a szerződéskötéskor fennállott helyzet természetben történő visszaállítását követeli meg. Kimondja ezért, hogy elállásra a fél csak reverzibilis szolgáltatások esetében, vagyis csak akkor jogosult, ha az általa kapott szolgáltatás egyidejű visszaadására képes, és azt felajánlja. Ez a megoldás a bírói gyakorlatban már elfogadott.

A törvény szerint a felek változatlanul biztosíthatnak elállási jogot meghatározott összeg megfizetése (bánatpénz) ellenében. Ilyen szerződéses kikötés esetében a bánatpénz értékét meghaladó kár megtérítése nem követelhető, hiszen a felek a szerződésben a bánatpénz megfizetésére tekintettel kikötötték az elállás jogát, így jogellenesség az elálló oldalán nem merül fel. A bánatpénz a másik fél kizárólagos kártalanítását szolgálja a szerződés egyoldalú megszüntetéséért, lényegét tekintve az elállási jog megvásárlását jelenti. Ebben különbözik a bánatpénz a teljesítés felróható elmaradása (mint szerződésszegés) esetére kikötött kötbértől, amelynek megfizetése mellett a jogosult érvényesítheti a kötbért meghaladó kárát.

A Ptk. tartós jogviszonyt létrehozó, határozatlan időre kötött egyes nevesített szerződéstípusoknál külön kimondja a felmondás lehetőségét. A törvény felfogása szerint ezt a lehetőséget általános jelleggel, minden tartós jogviszonyt létrehozó, határozatlan időre kötött szerződénél meg kell nyitni. A felmondási jogot biztosító szabály kógens jellegű. A törvény a felmondás feltételeit rugalmasan, a bírói gyakorlat számára kellő szabadságot engedve határozza meg; a rendes felmondáshoz határidőt nem tűz, hanem annak megítélését a bíróság mérlegelésére bízza. A felmondási idő meghatározásánál a másik fél lényeges jogi érdekét figyelembe kell venni.

A törvény szerint a szerződés megszüntetésére vonatkozó rendelkezéseket megfelelően alkalmazni a szerződés bíróság által történő megszüntetésére.

HARMADIK RÉSZ

EGYES SZERZŐDÉSEK

XIV. CÍM

A TULAJDONÁTRUHÁZÓ SZERZŐDÉSEK

XXXII. Fejezet

Az adásvételi szerződés általános szabályai

1. Az adásvételi szerződés az egyik legegyszerűbb, tömegesen előforduló és évezredes fejlődésen keresztül letisztult szerződésfajta, a szerződések általános szabályainak kialakulásakor egy sor általános szabály éppen az adásvételi szerződésből absztrahálódott, így végső soron az adásvételi szerződés nemcsak más szerződéstípusok modellje volt, hanem az általános szerződési szabályokhoz is alapanyagul szolgált. Ennek köszönhető az, hogy az adásvételi szerződés alaptípusának szabályozása viszonylag kis terjedelemben, néhány normával megoldható volt a Ptk.-ban, és a törvény sem kíván ezen a helyzeten változtatni. Az általános szerződési szabályok olyan jól illeszkednek az adásvételi szerződés igényeihez, hogy elkerülhetővé teszik e szerződéstípus részletekbe menő szabályozását, és feleslegessé teszik azt, hogy az általános szabályokhoz képest több vagy eltérő szabályokat kelljen megfogalmazni e szerződéstípusra vonatkozóan. Sőt az adásvételi szerződésre vonatkozó szabályok általánosodása a törvényben is tovább folytatódik: például a törvény a jogszavatosság intézményét, a tájékoztatási kötelezettséget és a vételár meghatározására vonatkozó szabályokat a szerződések általános szabályai között szabályozza, és ezzel feleslegessé teszi ugyanennek a kérdéskörnek az adásvételi szerződés szabályai között történő kezelését.

2. A törvény az adásvételi szerződést olyan általános szerződéstípusként kívánja szabályozni, amely az árutulajdon bármely tárgyának átruházására irányuló kötelem létrehozására alkalmas. Elhagyhatóak tehát a Ptk.-nak azok a szabályai, amelyek - az adásvételi szerződés mellett - kifejezetten tulajdonátruházási szerződésként jelentek meg, bár a jelenlegi körülmények között lényegi különbség már nem mutatható ki közöttük. Elhagyja ennek megfelelően a törvény a szállítási szerződést, amely a Ptk. fokozatos fejlődése során oly mértékben vesztette el specifikus jegyeit, hogy mára fogalmi szinten nem is határolható el az adásvételi szerződéstől. Önmagában az a körülmény, hogy a szállítási szerződésnek fogalmi eleme az, hogy a teljesítésnek a szerződéskötéshez képest egy későbbi időpontban kell bekövetkeznie, nem teszi szükségessé önálló szerződéstípus fenntartását, már csak azért sem, mert az adásvételi szerződés esetén sem tilos a felek olyan megállapodása, amely szerint az adásvételi szerződés teljesítésére egy későbbi időpontban kerül sor, és az ilyen halasztott adásvétel a szállítási szerződéstől nem határolható el. Az adásvételi szerződés altípusai között helyezi el a törvény a mezőgazdasági termékértékesítési szerződést. A közüzemi szerződést pedig a vállalkozási szerződés altípusaként szabályozza a törvény arra tekintettel, hogy egyrészt nem minden esetben irányul tulajdonátruházásra a közüzemi szerződés (például szennyvízelvezetési szolgáltatás, távbeszélő-szolgáltatás, távhőszolgáltatás), másrészt pedig a szerződés tárgyától függetlenül nem a tulajdonátruházás adja a szolgáltatás lényegét, hanem a szolgáltatónak a szolgáltatás folyamatos és biztonságos teljesítésére irányuló helytállási, készenléti kötelezettsége.

3. A törvény nem terjesztette ki a dologfogalmat: dolog a törvény alapján is csak birtokba vehető testi tárgy lehet. Változtat ugyanakkor a törvény azon, hogy mi képezheti adásvétel tárgyát. A törvény egyértelművé teszi, hogy az engedményezés és a törvény által új jogintézményként szabályozott jogátruházás egyaránt a tulajdonátruházással azonos módon valósul meg. A jogok és a követelések átszállásához jogcím és engedményezés illetve jogátruházás szükséges. A jogok és követelések átruházásának jogcíme éppen olyan sokféle lehet, mint a dolgok tulajdonjogának átruházása esetén. Ennek megfelelően a törvény az adásvétel és az ajándékozás körében is kimondja, hogy a dolog adásvételére vonatkozó szabályokat kell megfelelően alkalmazni arra a szerződésre is, amelyből jog vagy követelés visszterhes átruházására vonatkozó kötelezettség fakad.

4. A törvény lényegesen változtat a tulajdonjog-fenntartás szabályán. A tulajdonjog-fenntartás hasonló funkciót tölt be, mint a zálogjog. Az eladó hitelezővé válik, a vételár-követelését azonban nem az eladott dolgon alapított zálogjoggal biztosítja, hanem a zálogjognál erősebb és kényelmesebb biztosítékot választ: fenntartja a tulajdonjogát a vételár teljes megfizetéséig, azaz a hitel törlesztéséig. A törvény nem sújtja semmisséggel a tulajdonjog-fenntartást, azonban a publicitás követelményét e körben is érvényesíteni kívánja, ezért előírja a tulajdonjog-fenntartás nyilvántartásba vételét. Ez ingatlanok esetén nem újdonság, az ingatlan-nyilvántartás eddig is tartalmazta a tulajdonjog-fenntartást, a törvény azonban a nyilvántartásba vételi kötelezettséget kiterjeszti az ingókra is. A hitelbiztosítéki nyilvántartásba be nem jegyzett tulajdonjog-fenntartás következménye kettős. A törvény egyrészt áttöri a nemtulajdonostól való tulajdonszerzés szabályát, amikor kimondja, hogy nyilvántartásba vételi hiányában a vevőtől jóhiszeműen és ellenérték fejében szerző megszerzi az átruházással az ingó dolog tulajdonjogát. Másrészt a törvény azt is elismeri, hogy be nem jegyzett tulajdonjog-fenntartás esetén a vevő annak ellenére jogosult a dolgon zálogjogot alapítani, hogy ahhoz a törvény zálogjogi szabályai szerint a zálogkötelezett rendelkezési joga szükséges lenne. A törvény e szabályokkal kíván egyensúlyt biztosítani az eladó, a vevő és a harmadik személy hitelezők érdekei között.

5. A törvény az ingókhoz hasonlóan ingatlanok esetén is a birtok megszerzéséhez fűzi a hasznok és a kockázatok átszállását, ha az a tulajdonosváltozás ingatlan-nyilvántartási bejegyzése előtt bekövetkezik. Mivel az ingatlan-nyilvántartási bejegyzés sokszor hosszabb időt vesz igénybe, a gazdasági szükségszerűség azt diktálja a feleknek, hogy ne várják meg a birtokátruházással a tulajdonátruházás lebonyolódását, hanem a szerződés által kielégítendő szükségleteknek megfelelően adják át az eladott ingatlant. Ilyen körülmények között rendszeresen és akár hosszabb időre is elválnak az ingatlan tulajdoni, illetve birtok- és használati viszonyai, ezért kell rendezni azt a kérdést, hogy ebben az időszakban hogyan alakuljon a tulajdonosi jogok gyakorlása, illetve kötelezettségek teljesítése.

XXXIII. Fejezet

Az adásvétel különös nemei

1. A törvény több ponton módosítja a Ptk.-nak az elővásárlási, visszavásárlási és vételi jogra vonatkozó szabályait, és e mellett szabályozza az eladási jogot is.

2. A tulajdonos több személynek is biztosíthat elővásárlási jogot ugyanarra a dologra. Ez történhet úgy, hogy azonos alkalommal állapodik meg több jogosulttal, de úgy is, hogy egymást követően kerül sor az elővásárlási jogot létesítő megállapodások aláírására. Az első esetben a szerződésben rögzíteni lehet, hogy a több jogosult milyen sorrendben gyakorolhatja az elővásárlási jogot. Ha ilyen megállapodásra nem kerül sor, mindegyikük azonos rangsorban válik az elővásárlási jog jogosultjává. Ha az elővásárlási jogok egymást követő megállapodásokkal létesülnek, akkor a törvény szerint a jogosultak a jogok keletkezésének sorrendjében gyakorolhatnak csak elővásárlási jogot, vagyis az időben később keletkezett elővásárlási jog jogosultja csak akkor gyakorolhatja jogát, ha a korábbi nem kívánt élni a jogaival. Természetesen szerződési szabályról lévén szó, a felek eltérő módon is megállapodhatnak, tehát később létesített elővásárlási jog állhat azonos rangsorban korábbival, ha ebbe a korábbi jogosult is beleegyezik.

3. Az ajánlat közlésével olyan helyzet áll elő, mintha a tulajdonos eladási ajánlatot tett volna a harmadik személytől származó ajánlatnak megfelelő tartalommal. Erre a nyilatkozatra tehát az ajánlatra vonatkozó általános szabályokat kell alkalmazni - ideértve az ajánlattal szemben támasztott alaki követelményeket is. Az eladó által tett ajánlat - az általános szerződési szabályoknak megfelelően - ajánlati kötöttséget eredményez, amely megteremti az előfeltételét annak, hogy az ajánlati kötöttség időtartama alatt a jogosulttól érkező elfogadó nyilatkozattal adásvételi szerződés jöjjön létre. Ez a szabály pótolja a Ptk.-nak azt a hiányosságát, hogy az elővásárlási jog gyakorlására vonatkozó nyilatkozatok sorában nincs a tulajdonos részéről az elővásárlási jog jogosultjának címzett olyan akaratnyilatkozat, amely a később létrejövő szerződés egyik oldalaként lenne felfogható. Az ajánlat általános szabályából következik az is, hogy a harmadik személytől származó ajánlatnak az elővásárlási jog jogosultjával való közlése olyan nyilatkozatnak számít, amely nem vonható vissza a tulajdonos tetszése szerint, hanem csak az ajánlat visszavonásának általános szabályai szerint. Ha az elővásárlási jog jogosultja az ajánlati kötöttség időtartamán belül nem tesz elfogadó nyilatkozatot, a tulajdonos az általános szabályok szerint megkötheti az adásvételi szerződést az ajánlatot tevő harmadik személlyel. Az elővásárlási jog gyakorlása úgy történhet, hogy a jogosult a vele közölt ajánlat alapján keletkezett ajánlati kötöttség időtartama alatt elfogadó nyilatkozatot tesz. Az ajánlat elfogadásával szerződés jön létre, mégpedig a tulajdonos és az elővásárlási jog jogosultja között.

4. A törvény rendezi, hogy mi történik abban az esetben, ha több jogosult is élni kíván elővásárlási jogával. A törvény a szabályozás során abból indul ki, hogy e jogosultak egyaránt jogosultak a dolog tulajdonjogának megszerzésére, ezért közöttük közös tulajdon jön létre. Arra tekintettel azonban, hogy a törvény lehetőség szerint nem kívánja közös tulajdonba kényszeríteni a feleket, biztosítja a lehetőséget, hogy erre tekintettel a jogosultak visszavonják az elfogadó nyilatkozatukat.

5. A visszavásárlási jog szabályai is módosulnak. A visszavásárlási jog sarkalatos kérdése a visszavásárlási ár meghatározása. A törvény a jelenlegi szabályozástól eltérően nem kívánja az eredeti eladási árban rögzíteni a visszavásárlási árat. Piacgazdasági viszonyok mellett az egyes áruk ára a piaci viszonyoknak megfelelően állandó változásban van, ezért az ár egy meghatározott időpontban való rögzítése a felek közötti vagyoni egyensúly megbontását eredményezné, hiszen a vevő az eredeti adásvételi szerződéskor vélhetően a piaci viszonyoknak megfelelő árat fizeti ki, de ha visszavásárlás esetén ugyanezt az árat kapná vissza, akkor a visszavásárlás pillanatában nem a piaci viszonyoknak megfelelő értékarányos csere bonyolódna le, és valamelyik fél a másik rovására előnyben részesülne. E helyett a törvény elsősorban a felekre kívánja bízni a visszavásárlási ár meghatározását. Nyilvánvaló, hogy a felek sem fogják tudni pontosan megmondani, hogy a jövőben hogyan fog alakulni az adásvétel tárgyának piaci ára, de az esetleges tévedés kockázatát ez esetben tudatosan vállalják (és nem a jogszabály által rájuk kényszerített értékaránytalan cserét kötelesek elszenvedni), továbbá körültekintő eljárásukkal jelentősen csökkenthetik is a helytelen ármegállapításból eredő kockázatot. Különösen igaz ez, ha figyelembe vesszük, hogy az ár megállapítása nem csak konkrét pénzösszeg meghatározásával történhet, hanem az ármegállapítás módszerének, így például valamilyen számítási módnak a meghatározásával is. A törvény nem tekinti a visszavásárlási jog érvényes kikötése feltételének a visszavásárlási ár meghatározását. Ha a felek nem rendelkeznek a visszavásárlási árról, akkor a törvény szerint a dolognak a visszavásárláskori forgalmi értéke képezi a visszavásárlási árat. Ha a felek között erről az árról nem jön létre megállapodás, végső soron a bíróság szakértő bevonásával állapíthatja meg a fizetendő vételárat.

6. A törvény a vételi jog fogalmát a jelenleg hatályos szabályozással azonos tartalommal határozza meg. Olyan hatalmasságról van szó, amelynek alapján a vételi jog jogosultja egyoldalú akaratelhatározásával akkor is megveheti a dolgot, ha a tulajdonos azt nem akarja eladni. Új elem a törvényben a vételi jog párjának, az eladási jognak a szabályozása. A modern kereskedelmi gyakorlatban igény mutatkozik arra, hogy a dolog tulajdonosa jogot szerezhessen arra, hogy a dolgát egyoldalú nyilatkozattal eladhassa meghatározott személynek. Jelenleg ilyen jogosultságot a felek a szerződési szabadság elve alapján létesíthetnek, ám a jogszabályi rendelkezés hiánya azt eredményezi, hogy a szükséges garanciák e joggal kapcsolatban nem feltétlenül érvényesülnek. Ezért mindenképpen indokolt e létező jelenségnek a Ptk.-ban való megjelenítése.

7. A törvény elhagyja a Ptk. szabályát, amely szerint e jogok érvényesen legfeljebb öt évre voltak kiköthetőek (374. § (2) bek.). Nincs ugyanis olyan legitim érv, amely azt indokolná, hogy az öt évet meghaladó időre kikötött elővásárlási, visszavásárlási vagy vételi jog minden esetben érvénytelen lenne. Tekintettel azon helyzetek sokszínűségére, amelyekben e jogintézményeket a felek alkalmazták, a törvény diszpozitív szabályként sem szabályozza e kikötések időtartamát, abban a felek állapodhatnak meg.

8. A törvény apróbb pontosításokkal fenntartja a részletvétel Ptk.-beli szabályát. Érdemi változást jelent e körben az, hogy a törvény szerint az elállási jog vagy a részletfizetési kedvezmény megvonása nem az eladó által kiköthető, hanem az eladó által a törvény alapján gyakorolható jogként jelenik meg annak érdekében, hogy a részletfizetési kedvezményt nyújtó eladók számára a törvény a részletfizetés elmulasztása esetére hatékony szankciót biztosítson.

XXXIV. Fejezet

Az adásvételi szerződés altípusai

1. A törvény a Ptk.-nak a szállítási szerződésre vonatkozó egyéb szabályait nem veszi át, mert azok vagy kifejezetten megtalálhatóak a szerződésekre vonatkozó általános szabályok között, vagy pedig a felek együttműködési kötelezettségéből egyértelműen következnek. A törvény tekintettel van ugyanakkor az olyan adásvételi szerződések sajátosságaira, amelyek fajlagos szolgáltatásra irányuló kötelezettséget tartalmaznak a szerződéskötéshez képest későbbi teljesítési idő meghatározása mellett. Az ilyen szerződések gazdaságszervező funkciót látnak el, mert az eladó szerződéssel biztosított háttérrel végezheti a szolgáltatás tárgyának előállítását vagy beszerzését.

2. A szerződéskötés és teljesítés idejének eltéréséből eredő bizonytalanságra tekintettel a törvény - a GK 13. sz. állásfoglalás nyomán - rögzíti, hogy létrejöhet úgy is adásvételi szerződés, hogy a felek bizonyos eltérést engednek meg a szerződésben kikötött mennyiségtől. Tekintettel arra, hogy a szerződésben a mennyiségi eltérés (tolerancia) mértékét meg kell határozni, a szerződés szerinti szolgáltatás olyan mértékben meghatározottnak tekintendő, amilyen mértékben ez a kötelem keletkezéséhez szükséges lehet. Az eladó szerződésszerűen teljesít, ha a mennyiségi eltérés által biztosított alsó és felső határ között teljesít.

3. A mennyiségi bizonytalanság azonban a gyakorlatban a vételár tekintetében is vitákat szülhet. Ha a vételárat a szerződés szerinti mennyiségre határozták csak meg, de nem rendelkeztek arról, hogy milyen ellenértéket kell fizetni akkor, ha a mennyiségi tolerancia kihasználásával az eladó kisebb vagy nagyobb mennyiséget szolgáltat, kérdéses lehet, hogy vajon a kikötött vételárat vagy a tényleges mennyiséghez igazított, arányosított vételárat kell-e megfizetni. A törvény a kiegyensúlyozott és gazdasági okokkal alátámasztható vagyonmozgások védelme érdekében az arányos fizetési kötelezettség mellett foglal állást, ez azonban nem zárja ki, hogy a felek - eltérve a törvényi szabályozástól - a megengedett mennyiségi eltérés határain belül a ténylegesen szolgáltatott mennyiségtől függetlenül a szerződés szerinti ellenérték megfizetésében állapodjanak meg.

4. A mennyiségi tolerancia csak a megengedett határok közötti teljesítést teszi szerződésszerűvé, a mennyiségi eltérés megengedett keretein kívül eső mennyiség szolgáltatásával viszont az eladó szerződésszegést követ el.

5. Tekintettel arra, hogy a fajlagos szolgáltatás halasztott teljesítésére kötött adásvételi szerződés esetén a teljesítésig bekövetkező időszakban megszűnhet az a szükséglet, aminek a kielégítésére a szerződés szolgált volna, a törvény - a szállítási szerződés Ptk.-beli szabályaihoz hasonlóan - megadja a vevőnek azt a jogot, hogy elálljon a szerződéstől.

6. A törvény nem szabályozza önálló szerződéstípusként a mezőgazdasági termékértékesítési szerződést, mert ezeknek a szerződéseknek a lényege ugyanúgy dolog tulajdonjogának átruházása, mint bármely más adásvételi szerződés. A törvény csupán az ilyen ügyletek néhány specialitását szabályozza. A mezőgazdasági termelés sajátosságaiból adódik viszont az, hogy a termelés eredményeként létrejövő áru mennyisége többnyire nem határozható meg előre teljes biztonsággal. Erre tekintettel a törvény - a Ptk.-hoz hasonlóan - megengedi azt, hogy az eladó, ha saját termelésű árunak későbbi időpontban történő átruházására kötötték a szerződést, tíz százalékkal kevesebbet teljesítsen. A kikötött mennyiségtől való ilyen mértékű eltérés nem minősül szerződésszegésnek. A törvény ugyanakkor nem kötelezi a vevőt arra, hogy az eladónál keletkező esetleges többlet-terméket átvegye a szerződés alapján, hiszen ez nem lenne összeegyeztethető az adásvételi szerződés szükségletkielégítési funkciójával, és azért sem szükséges, mert az eladó - piacgazdasági körülmények között - a többletet a piacon értékesítheti. Ugyancsak a mezőgazdasági termelés bizonytalanságaival magyarázható, hogy a termék elkészültének időpontja nem határozható meg pontosan a szerződéskötéskor. Ha abból indulunk ki, hogy a mezőgazdasági termény vevője rendelkezhet az áru raktározásához szükséges kapacitással, akkor indokolt lehet megengedni, hogy a szerződésben kikötött idő előtt megtörténjen a teljesítés, mert a vevő - megfelelő felkészülési idő után - készen állhat az áru átvételére, míg az árunak az átvételig történő tárolása a termelőnek aránytalan terhet jelentene.

7. Speciális szabályozást igényel az az eset, amikor a szerződő felek nemcsak a tulajdonszerzési mozzanatban kapcsolódnak össze, hanem már az átruházandó dolog előállítása, megtermelése is a közöttük létrejövő jogviszony tárgya. Ennek a tulajdonátruházást megelőző együttműködésnek tipikus esete az, amikor az eladó nem általában mezőgazdasági termék vagy jószág tulajdonának átruházására vállal kötelezettséget, hanem maga termelte termény vagy termék, illetve maga nevelte vagy maga hizlalta állat a szerződés tárgya, és a felek a szerződés tárgyának előállítása körében is együtt kívánnak működni, mégpedig a szerződés által szabályozott módon. Ez a szerződés abban tér el a mezőgazdasági vállalkozási szerződéstől, hogy itt az eladó a saját tulajdonában álló mezőgazdasági terméket állít elő, és azt ruházza át a vevőre, míg a vállalkozási szerződés esetén a vállalkozó más tulajdonában álló területen termel, vagy más tulajdonában álló állatot nevel, szolgáltatása tehát kizárólag a tevékenységre terjed ki. Ezekben az esetekben sem jön létre kockázatközösség a szerződő felek között. Ha a teljesítést elősegítő szolgáltatásokat ellenérték fejében vállalta a vevő, akkor az ellenértéket az eladó attól függetlenül köteles teljesíteni, hogy az általa megtermelt mezőgazdasági áru fedezetet nyújt-e ezekre a szolgáltatásokra. Hasonlóképpen, ha a vevő termelési előleget folyósított, azt az eladó köteles visszafizetni, illetve az eladott termék árába beszámítani. A visszafizetési kötelezettség ez esetben sem múlhat azon, hogy az előleg felhasználásával folytatott termelés fedezetet nyújt-e az előleg visszatérítésére.

XXXV. Fejezet

A csereszerződés

A törvény nem változtat érdemben a Ptk.-nak a csereszerződésre vonatkozó szabályain, a változások csupán az adásvételi szerződés körében jelzett változásokkal való összhang megteremtését célozzák.

XXXVI. Fejezet

Az ajándékozási szerződés

A törvény a háború előtti magyar ptk. javaslatok rendszerét követve az ajándékozást - a Ptk.-tól eltérően - a tulajdonátruházó ügyletek között helyezi el. A törvény azon túl, hogy az ajándékozási szerződés fogalmát és tárgykörét a tulajdonátruházó ügyletekkel összhangban állapítja meg, alapjaiban nem változtat a Ptk.-beli szabályozáson. Továbbra is a szerződés legfontosabb tartalmi ismérvei, hogy az ajándékozó saját vagyona rovására nyújtson a másiknak ellenszolgáltatás nélkül vagyoni előnyt a tulajdonában álló dolog átruházásával. Az ajándékozás alapvető fogalmi eleméből, az ingyenességből következik, hogy ha az átadott dologért bármiféle ellenszolgáltatás kötnek ki a szerződésben, nem ajándékozási vagy legalábbis nem tisztán ajándékozási szerződés jön létre.

XV. CÍM

A VÁLLALKOZÁSI TÍPUSÚ SZERZŐDÉSEK

XXXVII. Fejezet

A vállalkozási szerződés

1. A vállalkozási szerződés általános szabályai

1. A törvény számos ponton változtat a Ptk.-nak a vállalkozási szerződésre vonatkozó szabályain. A változtatás indoka egyrészt a törvény absztrahálási, általánosítási szándékaival magyarázható. Ennek eredményeként ugyanis a Ptk. vállalkozási szerződési szabályaiból több rendelkezés szerződési jogi általános szabállyá vált. Ilyen szabály például a közbenső szerződésszegés szabálya. Ugyanennek az elvnek az eredménye, hogy a Ptk.-ban az egyes vállalkozási altípusok között szabályozott intézményeket a törvény a vállalkozási szerződés általános szabályai közé emelte, ha az nem csupán egyetlen altípus esetén alkalmazandó. Így vált általános szabállyá például a többletmunkára vonatkozó rendelkezés, amelyet a Ptk. az építési szerződés szabályai között tartalmazott, de amely e szerződéstípuson túl más vállalkozási szerződés esetén is jelentőséggel bír.

A változtatás másik indoka, hogy a Ptk.-nak a vállalkozási szerződésre vonatkozó szabályai mellett az egyes vállalkozási szerződések szabályait közjogi normák eltérést nem engedő módon szabályozzák. A törvény ezért az egyes vállalkozási szerződési altípusok esetén csupán az adott altípus fogalmát és legfőbb szabályait határozza meg a törvény absztrakciós szintjén, míg a részletszabályokat, ahol ilyenek szükségesek, a kapcsolódó közjogi normák tartalmazzák.

2. Összhangban a törvény azon törekvésével, hogy az egyes szerződések szabályai kizárólag a szerződés feleire vonatkozó kötelezettségeket tartalmazzanak, a törvény elhagyja vagy módosítja a vállalkozási szerződésnek a Ptk.-ban szereplő azon szabályait, amelyek a vállalkozó és a megrendelő jogviszonyán túlmutató kérdéseket szabályoznak. Így például egyértelművé teszi a törvény, hogy ha ugyanazon a munkaterületen egyidejűleg vagy egymást követően több vállalkozó tevékenykedik, a munkák gazdaságos és összehangolt elvégzésének feltételeit a megrendelő köteles megteremteni.

3. A törvény a Ptk.-nál precízebben határozza meg a szolgáltatás tartalmát. Evidens, ezért a törvény nem is mondja ki, hogy a vállalkozó a szerződésben meghatározott munka elvégzésére köteles. Lényegében a hatályos joggal (az építőipari kivitelezési tevékenységről szóló 191/2009. (IX. 15.) Korm. rendelet és EBH2000. 201.) összhangban határozza meg a törvény a többletmunka és a pótmunka fogalmát. E szerint a többletmunka fogalma két esetcsoportra vonatkozik. Az első rendelkezés evidenciát fogalmaz meg: a vállalkozó köteles elvégezni a vállalkozási szerződés tartalmát képező valamennyi munkát, függetlenül attól, hogy azt a vállalkozói díj meghatározása során figyelembe vette-e. A törvény ugyancsak kimondja, hogy a vállalkozó köteles elvégezni az olyan munkát is, amely nélkül a mű rendeltetésszerű használatra alkalmas megvalósítása nem történhet meg. Ez utóbbi esetben a törvény a tervben nem szereplő munkákkal kapcsolatos kockázatot a vállalkozóra telepíti. A vállalkozó köteles kivitelezés előtt a terveket megvizsgálni. E vizsgálat eredményeként a vállalkozó abban a helyzetben lehet, hogy felismerje, hogy melyek azok a munkák, amely nélkül a mű rendeltetésszerű használatra alkalmas megvalósítása nem történhet meg. E munkák elvégzése mindenképp a vállalkozó feladata. Nem változtat a törvény a pótmunka fogalmán.

Eltér ugyanakkor a törvény a hatályos jogtól abban a kérdésben, hogy a vállalkozó átalánydíjas vállalkozási szerződés esetén mennyiben követelheti a többletmunka ellenértékét. A törvény fenntartja, hogy átalánydíjas vállalkozási szerződés esetén a vállalkozó a többletmunka ellenértékének megtérítésére nem jogosult. Új szabályként mondja ki azonban a törvény, hogy megrendelő köteles megtéríteni a vállalkozónak a többletmunkával kapcsolatban felmerült olyan költségét, amely a szerződés megkötésének időpontjában nem volt előrelátható. A törvény célja, hogy olyan szabályozási környezetet teremtsen, amelyben egy kellő gondossággal eljáró vállalkozó pontosan kalkulálhat a vállalkozás során felmerülő költségeivel, és a vállalkozói díjat ennek megfelelően határozhatja meg. Egy vállalkozási szerződés teljesítése során, különösen például komplex kivitelezési szerződések esetén számos előre nem látható körülmény merülhet fel, amellyel egy gondosan eljáró vállalkozó sem számolhatott. A törvény e körülmények ellenére is kötelezi a vállalkozót a szerződés teljesítésére (hacsak a felmerült körülmény miatt a szerződés nem lehetetlenült vagy nincs helye bírói szerződésmódosításnak), de az így felmerült költségei megtérítését a vállalkozó követelheti a megrendelőtől. E szabály lényegében összhangban van a nemzetközi gyakorlattal (pl. FIDIC) is, amely a szerződéskötéskor előre nem látható körülmények esetén lehetővé teszi a felmerült költségek megtérítését.

4. A vállalkozási szerződés teljesítésének második fázisa a tevékenység folytán előállított munkaeredmény egyszeri jogi aktussal történő átadás-átvétele. Valójában átadás-átvételre akkor kerülhet sor, ha a tevékenység eredménye valamilyen dologban testesül meg. A vállalkozás általános szabályai között a törvény csupán arra utal, hogy az átadás-átvétel mindig az adott szakmában szokásos, ismeretes és elterjedt eljárás keretei között folytatható le. Az általános szabályok csupán azt a követelményt támasztják, hogy a szolgáltatás természetéhez igazodóan a felek elvégezzék azokat a vizsgálatokat, amelyek a minőség megnyugtató megállapításához szükségesek.

5. Az átvétel megtagadása a megrendelő részéről nem lehet önkényes, ennek feltételeit a törvény előírja. Olyan kisebb hiányok miatt, amelyek a rendeltetésszerű használatot nem gátolják, a megrendelő az átvételt nem tagadhatja meg. A jelentéktelen, kisebb hibák együttes előfordulása vagy azok javítása miatt a megrendelő az átvételt akkor tagadhatja meg, ha azok megakadályozzák, ellehetetlenítik a rendeltetésszerű használatot. A mű létrehozatala után végzett javítások természetes velejárója, hogy kényelmetlenséget, a használatban fennakadást okoznak, a teljesítés időpontját illetően azonban csak az olyan hibáknak, hiányoknak van jelentősége, melyek a létesítmény rendeltetésszerű használatát oly mértékben akadályozzák, hogy ezzel a mű használatát, például a létesítmény működését lehetetlenné teszik. Ha azonban a kisebb hibák olyan mennyiségűek, hogy azok elhárítása, kijavítása a használatba vételt megakadályozza, az átadás nem minősíthető eredményesnek. A főszabálytól a felek eltérhetnek, így megállapodhatnak abban, hogy teljesítésnek kizárólag a hibáktól és hiányoktól mentes átadás minősül.

6. A törvény a joggyakorlat eredményeit felhasználva építi be a törvényszövegbe, hogy ha a megrendelő az átadás-átvételi eljárást nem folytatja le, a teljesítés joghatásai a tényleges birtokbavétel, illetve használatbavétel alapján is beállnak.

7. A törvény pontosítva veszi át a Ptk.-nak a megrendelőt megillető elállási jogra vonatkozó szabályát, egyértelművé téve, hogy a szerződés teljesítésének megkezdését követően elállás helyett felmondási jog illeti meg a megrendelőt. A törvény korlátozza a vállalkozót az elállás vagy felmondás esetén megillető kártérítés mértékét: a vállalkozó annál magasabb összegre, mint amihez a szerződésszerű teljesítése eredményeként jutott volna - vagyis a vállalkozói díjat meghaladó összegre - nem tarthat igényt. A vállalkozót egyebekben a kártalanítás tekintetében is terheli a kárenyhítési kötelezettség.

8. Összhangban a törvény azon koncepciójával, hogy az ellenszolgáltatást a nem szükségképpen ingyenes szerződések fogalmi elemévé tette, és ezen szerződések esetén külön rendelkezett azok ingyenes alakzatairól, a törvény a vállalkozási szerződés esetén is egyértelművé teszi, hogy az ingyenes vállalkozás is vállalkozási szerződésnek minősül. E körben a törvény egyetlen diszpozitív szabályt fogalmaz meg, nevezetesen, hogy a vállalkozási szerződés ingyenessége ellenére köteles a megrendelő a vállalkozó költségeit megtéríteni.

2. A tervezési szerződés

1. A törvény, eltérve a Ptk.-tól, elsőként a tervezési szerződés szabályozza, hiszen az építési tevékenység tágabb, átfogó folyamatában a tervezés fázisa - a terv funkciójából adódóan - mindig megelőzi a kivitelezést, és ezt a törvényi szabályozás szerkezeti felépítésében is indokolt kifejezésre juttatni. A törvény a Ptk.-tól eltér abban is, hogy a tervezési szerződés fogalmi körülírásában nem csupán a tervező munka elvégzését, hanem annak eredményeként a tervdokumentáció előállítását és átadását is rögzíti.

2. A tervezési munka a tárgyát tekintve igen széleskörű lehet, irányulhat: épület, építmény létrehozására, meglévő építmény újraépítésére, átalakítására, javítására, lebontására (építési-szerelési munkára); gépi, üzemi berendezések, technológiai folyamatok megtervezésére (technológiai-szerelési terv); bármely más műszakilag kivitelezhető tevékenység megtervezésére (például kertészeti munkák, talaj melioráció stb.); kapcsolódhat továbbá más tervezési munkákhoz, így további tervezést elősegítő adatok felderítésére (például talajmechanikai, geológiai, vízkutató vizsgálatok), előterv (tanulmányterv) készítésére, amely a részletek nélkül, többféle variáns felvetésével választási lehetőséget biztosít, és vonatkozhat már elkészült terv szakmai felülvizsgálatára, vagy helyszínre adaptálására, átdolgozására. A tervezési szerződés lehetséges alkalmazási köreit azonban a törvény még példálózva sem sorolja fel összhangban azzal a törekvéssel, hogy a törvény általában igyekszik mellőzni a példálózó felsorolásokat.

3. A joggyakorlat a tervdokumentáció kiemelkedő fontosságát felismerve a tervezővel szemben igen magas, tendenciaszerűen növekvő szakmai követelményeket támasztott. A döntésekben megjelenő követelményeket a törvény a norma szintjén fogalmazza meg. A tervdokumentáció alapján az építménynek műszakilag kivitelezhetőnek kell lennie, ami azt jelenti, hogy a terv betartásával elkészült létesítmény a rendeltetésszerű használatra minden tekintetben alkalmas legyen. Jelenti másrészt azt is, hogy a terv mindig műszaki megoldás kivitelezését irányozza elő („megtervezhető” például egy rendezvény lebonyolítása, a fellépő művészek sorrendje, időtartama stb. is, az ilyen „tervre” azonban nem a tervezési szerződés, hanem a vállalkozás általános szabályai az irányadók). A tervdokumentációnak ki kell elégítenie valamennyi, az adott építményre, épületszerkezetre, a megvalósítás adott munkafázisára, a tervezési folyamatra kötelezően megfogalmazott, különböző szabványokban, műszaki előírásokban, tervezési segédletben stb. részletezett konkrét szakmai elvárást. Követelmény az is, hogy a tervezett megoldások gazdaságosak, célszerűek, korszerűek legyenek. A tervdokumentáció akkor jó, ha megfelel a korszerű műszaki követelményeknek, és egyben kielégíti a gazdaságosság szempontját is, mind a létesítmény (építmény, berendezés stb.) létrehozásánál, mind annak üzemeltetési költségei tekintetében. A terv költségvetési részének megalapozott, valósághű számításokat kell tartalmaznia, és nem tévesztheti meg a megrendelőt a kivitelezés reális költségvonzatát illetően. Hibás a terv, ha a tervdokumentáció szerinti kivitelezési költség összege lényegesen meghaladja a szerződésben közvetlenül vagy közvetve meghatározott, a megrendelőnek erre a célra rendelkezésre álló összeget.

4. A tervszolgáltatással szembeni sokirányú, magasabb szintű elvárások törvényi rögzítése azért is fontos, mert világossá teszi, hogy ezek bármelyikének megsértése a tervezési szerződés megszegését, hibás teljesítését eredményezheti, és a megrendelő a szerződésszegés általános szabályaiból eredő jogait gyakorolhatja. A tervezési szerződés hibás teljesítése annyiban sajátos, hogy közvetlen érdeksérelmet csak akkor okoz, ha a hibás terv alapján készül el a létesítmény. A tervhiba miatti érdeksérelem az elkészült létesítmény hibájában manifesztálódik. Ez indokolja, hogy a tervezővel szemben a terv hibás teljesítése miatt mindaddig gyakorolhatók a szerződésszegésből eredő jogok, ameddig a terv alapján kivitelezett szolgáltatás tervhibával összefüggő hibás teljesítése miatt a kivitelezővel szemben érvényesíthetők a hibás teljesítésből eredő jogosultságok. A Ptk. 410. § (1) bekezdésétől eltérő szövegezés indoka mégis az, hogy a különös rendelkezés nem a hibás teljesítés miatti határidő kezdetére, hanem a határidő lejártára vonatkozik, vagyis a hibás terv miatt a tervdokumentáció átadásától kezdve már a megrendelő az esetleges hibás teljesítés miatt felléphet, a határidő azonban nem az általános szabályok szerint jár le, hanem a hibás terv alapján kivitelezett szolgáltatás igényérvényesítési határidejével együtt. A hibás terv alapján kivitelezett létesítmény hibájáért természetesen nemcsak a tervező, hanem a kivitelező is felelősséggel tartozik.

3. A kivitelezési szerződés

1. Az építési vállalkozási szerződések csoportjában a tervezési szerződést logikusan a kivitelezési szerződés követi. Az altípus elnevezése kifejezésre juttatja az építési, szerelési és más hasonló munkák jogi szempontból közös, lényegi vonását: azt, hogy a felek ennél a szerződéstípusnál a szolgáltatást tervdokumentációra utalással határozzák meg. A vállalkozó nem általában valamilyen építmény, hanem mindig konkrétan megtervezett építmény előállítását vállalja, a szolgáltatása a tervdokumentáció kivitelezésében áll. A törvény ugyanakkor - a Ptk.-t kiegészítve - kifejezett rendelkezésként előírja, hogy a vállalkozó az építési, szerelési munka elvégzése mellett az előállított mű átadására is köteles.

2. A törvény e körben csupán a tervdokumentáció elkészítésének és megvizsgálásának, a teljesítési határidőnek és az átvételnek a speciális szabályait tartalmazza kellő absztraktsággal megfogalmazva. A kivitelezési tevékenység közjogi és egyes magánjogi elemeire az építőipari tervezési és kivitelezési tevékenységre vonatkozó külön jogszabályok, így az épített környezet alakításáról és védelméről szóló 1997. évi LXXVIII. törvény (a továbbiakban: Étv.) és a 191/2009. (IX. 15.) Korm. rendelet részletes rendelkezéseket tartalmaznak.

4. A kutatási szerződés

A törvény lényegét tekintve megőrzi a kutatási szerződés hatályos szabályait. A változtatások egy részét a szerződések közös szabályaival illetve a vállalkozási szerződés általános szabályaival való összhang megteremtése indokolja (pl. írásbeliség megszüntetése). A további változtatások célja a kutatási szerződés szabályainak pontosítása. E körben a törvény legfőbb célja a kutatási szerződéssel érintett szerzői jogi vagy iparjogvédelmi oltalomban részesíthető alkotásokkal kapcsolatos vagyoni jogok helyzetének egyértelmű szabályozása, amely a Ptk.-ból hiányzott. A törvény egyértelművé teszi, hogy a kutatási szerződés arra irányul, hogy a kutató kutatómunkával elérhető, jogi oltalomban részesíthető eredményt állítson elő. Erre tekintettel a kutató eltérő megállapodás hiányában köteles a védelemből eredő vagyoni jogokat a megrendelőre átruházni, ha az eredmény szerzői jogi védelemben részesül vagy iparjogvédelmi oltalomban részesíthető, vagy ha ez nem lehetséges, a megengedett legszélesebb terjedelmű felhasználási jogot engedélyezni.

5. Az utazási szerződés

A szervezett utazási formákról szóló 90/314/EGK irányelv egyaránt tartalmaz közjogi és magánjogi jellegű normákat. A törvény az irányelv magánjogi normáit implementálja. E körben kimondja a törvény - az irányelv szabályait átvéve - a szerződés írásba foglalásának kötelezettségét, a szerződési pozíció átruházásának jogát, és az ilyen esetekben érvényesülő, a törvény szerződésátruházásra vonatkozó szabályától eltérő speciális felelősségi szabályt, valamint biztosítja e szabályok féloldalú kógenciáját.

A törvény a fogyasztó fogalmát a Ptk.-tól eltérően a természetes személyekre szűkíti. Ez a változtatás a fogyasztói irányelvekkel is összhangban áll. Az utazási irányelv azonban nem szűkíti a fogyasztó fogalmát természetes személyekre. A törvény erre tekintettel az utazási szerződést nem fogyasztói szerződésként szabályozza, hanem olyan szerződésként, ahol a vállalkozóval szemben a megrendelő áll. Megrendelő a természetes személy és jogi személy egyaránt lehet, így a fogyasztófogalom leszűkítése ellenére nem merül fel kollízió az irányelv és a törvény szabályai között.

6. A mezőgazdasági vállalkozási szerződés

Az adásvételi szerződés altípusaként szabályozott, saját termelésű mezőgazdasági áru szolgáltatására kötött adásvételi szerződés mellett fenntartja a törvény a mezőgazdasági termékértékesítési szerződés vállalkozási típusát is, amikor a vállalkozó a tulajdonában álló állat nevelésére, vagy terménynek a megrendelő tulajdonában álló területen való megtermelésére, a megrendelő díj fizetésére köteles. E körben a törvény megőrzi a Ptk. speciális lehetetlenülési és előleg visszafizetési szabályát.

7. A közszolgáltatási szerződés

A Ptk. a szállítási szerződéssel egy Fejezetben szabályozza a közüzemi szerződést. Ezt az elhelyezést az indokolta, hogy a közüzemi szerződésben tulajdonátruházási és vállalkozási elemek keveredtek. A törvény ugyanakkor a közüzemi szerződés esetén a vállalkozási elemet (közüzemi szolgáltatás nyújtása) tekinti jellegadónak, így a közüzemi szerződést a vállalkozási szerződés altípusaként szabályozza. E körben a törvény célja - tekintettel a közüzemi szerződéseket részletesen szabályozó külön jogszabályokra - csupán annyi lehet, hogy egyértelművé tegye, hogy e szerződés a törvény hatálya alá tartozik, és rögzítse, hogy e körben a szolgáltatót főszabályként szerződéskötési kötelezettség terheli.

A törvény az Európai Unió irányelvei hatására változtat a közüzemi szerződés elnevezésén, és a szerződést - összhangban például a vasúti személyszállítást igénybe vevő utasok jogairól és kötelezettségeiről szóló 1371/2007/EK rendelettel - közszolgáltatási szerződésnek nevezi el. Közszolgáltatásnak a törvény - szintén az uniós terminológiával (pl. az Európai Unió működéséről szóló szerződés 14. cikke) összhangban - az általános gazdasági érdekű szolgáltatást minősíti.

XXXVIII. Fejezet

A fuvarozási szerződés

1. A fuvarozás egyes ágazatait nemzetközi szerződések és nemzeti jogszabályok egyaránt részletesen szabályozzák. A törvény feladata nem az, hogy ezeket az ágazati szabályokat megismételje, hanem az, hogy a törvény absztrakciós szintjén megfogalmazza a fuvarozás általánosan érvényesülő szabályait. E szabályok érvényesülnek a nemzetközi egyezmények eltérő szabályozásának hiányában.

Kétségtelen, hogy a fuvarozás lebonyolításában az esetek túlnyomó részében több személy vesz részt. Jogi értelemben azonban a fuvarozási szerződés a fuvarozó és a fuvarozóval szerződő személy (feladó) között jön létre. A feladó vagy a saját érdekében jár el (pl. egy gyár a saját termékének a fuvarozására köt szerződést a fuvarozóval), vagy egy harmadik személy (a feladó szerződő partnere) küldeményének a továbbítása érdekében. Jellemzően ezt a tevékenységet végzik a professzionális szállítmányozó és logisztikai cégek). Az esetek túlnyomó részében a küldeményt a feladótól és a feladó szerződő partnerétől különböző harmadik személy számára kell kiszolgáltatni. A törvény azonban a fuvarozási jogviszonyt a fuvarozó és a feladó közötti jogviszonyként szabályozhatja csak, mivel a jogviszonynak e harmadik személyek nem részesei. Így a feladó és bármely harmadik személy közötti jogviszony a fuvarozási szerződés szabályozása szempontjából nem releváns, annak tartalma a fuvarozási szerződést nem érinti. A fuvarozási szerződésnek nem részese így a címzett sem. A törvény - összhangban azzal az elvvel, hogy a szerződésben nem részes felekre nem telepít kötelezettséget - a címzett kötelezettségeit sem tartalmazza, csupán - egyfajta harmadik személy javára szóló szerződésként - a címzett jogait biztosítja.

A törvény a fuvarozási szerződést a Ptk. szerkezetétől eltérően a vállalkozási típusú szerződések között szabályozza. A szerkezeti változás eredményeként a Ptk. fuvarozási szerződésre vonatkozó szabályai közül több eltűnik, mivel azokat a törvény a vállalkozási szerződés általános szabályaként (vagy még általánosabban, a szerződések általános szabályaként) fogalmazza meg. Ez indokolja például az utasítási jog elhagyását és a díjra vonatkozó szabály lerövidülését.

Mivel a fuvarozási szerződés tárgya küldemény, amely fogalmilag csupán dolog lehet, ezért a törvény nem veszi át a Ptk. azon szabályát, amely szerint személyek szállításának elvállalására a vállalkozás szabályait kell megfelelően alkalmazni [Ptk. 506. § (3) bek.].

2. A törvény lényegesen változtat a Ptk. fuvarlevélre vonatkozó szabályain. A hatályos szabályok a fuvarlevél kiállításának jogkövetkezményként csupán annyit határoznak meg, hogy ellenkező bizonyításáig a fuvarlevél bizonyítja a szerződés létrejöttét és a küldemény átvételét. A törvény meghatározza, hogy milyen minimális tartalommal kell a fuvarlevélnek bírnia ahhoz, hogy ahhoz a törvény szerinti jogkövetkezmények fűződjenek. Ehhez a törvény formai és tartalmi feltételeket egyaránt meghatároz. Formai feltétel, hogy a fuvarlevelet írásba kell foglalni, és azt mindkét félnek alá kell írnia. Tartalmi feltétel, hogy a fuvarozáshoz kapcsolódó alapinformációkat, így a feleket, a küldeményt, annak átvételét és a kiszolgáltatás helyét a fuvarlevél meghatározza. A törvény az ilyen formai és tartalmi feltételeknek megfelelő dokumentumhoz a Ptk. szerinti joghatásokon túl további két joghatást fűz. A fuvarlevél bizonyítja a küldemény és a csomagolás külsőleg jó állapotát, és - fenntartás hiányában - a küldemény mennyiségi megfelelőségét.

3. További lényeges változtatás, hogy bár a törvény a fuvarlevél kiállítását nem teszi kötelezővé, egyértelművé teszi, hogy a feladó jogosult kérni az átvétel igazolását. Tekintettel arra, hogy a törvény nem csupán az üzletszerűen fuvarozást végzőkre vonatkozik, ezért a törvény úgy rendelkezik, hogy a feladó kérése esetén a fuvarozót választási jog illeti meg, hogy fuvarlevelet vagy az átvételről egyszerű elismervényt állít-e ki.

4. A törvény jelentősen kiegészíti a Ptk. csomagolásra vonatkozó rendelkezéseit. Egyrészt előírja a megfelelő csomagolás kötelezettségét. A küldemény csomagolása akkor megfelelő, ha az más személyeket és vagyontárgyakat nem veszélyeztet. Másrészt előírja a törvény a küldemény kezeléséhez és továbbításához szükséges információk és okiratok feltüntetésének illetve átadásának a kötelezettségét. Új szabály, hogy ha a csomagolás vagy a küldemény kezeléséhez szükséges információ hiányossága a küldemény átvételét követően válik nyilvánvalóvá, a fuvarozó megtagadhatja a küldemény továbbítását, megfelelő biztosítékot kérhet, illetve meghatározott esetekben felmondhatja a szerződést.

5. A törvény veszélyes áru fuvarozása esetére a feladót általában terhelő tájékoztatási kötelezettséget meghaladó tájékoztatási kötelezettséget ír elő. A csomagolás veszélyes áruk fuvarozása esetén kiemelt jelentőséggel bír, hiszen a nem megfelelő csomagolás jelentős kockázatot jelenthet az életre és más személyek vagyontárgyaira egyaránt. A feladó csomagolási kötelezettségére vonatkozó rendelkezés és ezzel összefüggésben a fuvarozó jogait biztosító norma a veszélyes áruk esetén is megfelelő, ezért a veszélyes áruk csomagolására a törvény külön normát nem fogalmaz meg. Természetesen ágazati jogszabályok meghatározhatják, hogy egyes veszélyes árukat hogyan kell csomagolni ahhoz, hogy azok továbbításával járó kockázat minimalizálható legyen.

6. A törvény ugyancsak pontosítja a Ptk.-nak a küldemény be- és kirakására vonatkozó szabályait. A törvény következetesen elhagyja a Ptk. azon szabályait, amely a szerződésben nem részes felekre vonatkozó kötelezettséget fogalmaz meg. A Ptk. szerint a kirakás a címzettet terheli, annak ellenére, hogy a fuvarozási szerződés a feladó és a fuvarozó között jön létre. Ennek megfelelően hallgat a törvény arról, hogy kit terhel a kirakodási kötelezettség, és mond biztosítékként csupán annyit, hogy ha a kirakást senki sem végzi el, a fuvarozó a feladó költségére jogosult kirakodni. A be- és kirakodás körében továbbá utasítási jogot biztosít a törvény a fuvarozónak. E körben a fuvarozó jogosult például annak meghatározására, hogy a feladó a küldeményt a fuvareszközön hol jogosult elhelyezni.

7. A törvény új szabályként rendelkezik a fuvarozási akadályról, erre az esetre tájékoztatási kötelezettséget írva elő. Nem tekinti azonban a törvény a fuvarozási akadályt automatikusan a szerződést megszüntető oknak. A fuvarozási akadály felmerültéig arányos fuvardíj jár a fuvarozónak. Természetesen, ha a fuvarozás az akadály miatt lehetetlenül, akkor a jogviszonyra a lehetetlenülés általános szabályai alkalmazandóak.

8. A törvény pontosítja a feladót megillető rendelkezési jogra vonatkozó szabályokat. A feladót főszabályként egészen a küldemény kiszolgáltatásáig megilleti a rendelkezési jog. A Ptk. szabályaitól eltérően azonban e jogával csak abban az esetben élhet, ha megfelelő biztosítékot nyújt. Ha a feladó ilyen biztosítékot nem nyújt, a fuvarozó jogosult a küldeménnyel rendelkezni. Ennek során bármire jogosult, döntése során azonban a kereskedelmi ésszerűség követelménye alapján kell eljárnia. A kereskedelmi ésszerűség a törvény által támasztott, az adott helyzetben általában elvárhatóságot pontosító, szigorító mércéje, amely a fuvarozás mellett a törvény zálogjogi szabályaiban jelenik meg. E szerint a fuvarozónak a rendelkezésre álló információk alapján olyan döntést kell a fuvarozónak hoznia, amely vélhetően a legkevesebb kárt okozza az érintett feleknek.

9. A törvény fenntartja a fuvarozó törvényi zálogjogát, ezt azonban kiterjeszti a fuvarozónak a feladóval szemben fennálló, más fuvarozási szerződésből származó lejárt és nem vitatott követeléseire is (inconnex zálogjog). Ha tehát a feladót a fuvarozóval szemben korábbi fuvarozási szerződés alapján is nem vitatott tartozás terheli, a fuvarozó a küldeményen fennálló törvényes kézizálogjogából e követelés tekintetében is jogosult kielégítést keresni. A törvény nem tartalmaz speciális szabályt a zálogjog érvényesítésére, mivel a zálogjog új szabályai e körben is megfelelőek.

10. Összhang van a fuvarozó felelősségére vonatkozó szabályok és a Ptk. kontraktuális felelősségi szabályai között, valamint a rendelkezések átveszik a Ptk. 503. § (3) bekezdését, amely az új felelősségi szabályok mellett is indokolt.

11. A törvény vállalkozási szabályai kimondják, hogy a megrendelő a szerződéstől a szerződés teljesítésének megkezdése előtt bármikor elállhat, ezt követően a teljesítésig a szerződést azonnali hatállyal felmondhatja. A vállalkozási szabályok rögzítik továbbá, hogy elállás vagy felmondás esetén a vállalkozó mekkora kártalanítást köteles fizetni. A törvény fuvarozási szabályai e rendelkezéstől csak annyiban térnek el, hogy a feladónak csak az elállás jogát biztosítják, a szerződés teljesítésének megkezdését követően a feladó nem mondhatja fel a szerződést. A vállalkozási szerződés szabályai között található kártalanításra vonatkozó rendelkezések ebben az esetben is alkalmazandóak.

XVI. CÍM

A MEGBÍZÁSI TÍPUSÚ SZERZŐDÉSEK

XXXIX. Fejezet

A megbízási szerződés

1. A megbízási szerződés szabályai nem szorulnak átfogó felülvizsgálatra. A megbízási szerződéshez kapcsolódó igen kiterjedt bírói gyakorlat nem vetett fel olyan szempontot, amely a szabályozás alapvető újragondolását indokolná. A törvény ennek megfelelően nem tartja szükségesnek a megbízás dogmatikai alapjainak átfogó megreformálását, hanem elsősorban a hatályos szabályozás pontosítását célozza.

2. A törvény a megbízási szerződés esetében is fokozottabban kívánja érvényesíteni az üzleti élet követelményeit, és kevésbé kívánja hangsúlyozni a bizalmi jelleget. A konkrét szabályokban ez mindenekelőtt úgy jelenik meg, hogy a törvény - a gyakorlati követelményekkel összhangban - a mainál tágabban akarja lehetővé tenni közreműködő igénybevételét. A törvény is fenntartja ugyanakkor a bizalmi elv honorálását a megbízás megszűnésének szabályaiban.

3. A megbízás és a megbízás nélküli ügyvitel szabályai a törvényben elválnak egymástól. Mivel megbízás nélküli ügyvitel esetén fogalmilag nem beszélhetünk szerződésről, ezért hibás annak szabályait a nevesített szerződések között elhelyezni. A törvény ezért a megbízás nélküli ügyvitel szabályait az egyéb kötelemfakasztó tények közé, a jogalap nélküli gazdagodás szabályai után helyezi el.

4. A törvény nem kíván szakítani a megbízási és a vállalkozási szerződés elhatárolásának szempontjaival. Az uralkodó álláspont szerint a két szerződés elhatárolása a tevékenység természete alapján lehetséges: vállalkozás esetén a vállalkozó meghatározott eredmény előállítására köteles, míg megbízás esetén a megbízott kötelezettsége a rábízott ügy gondos ellátására terjed ki. Másként megfogalmazva: a vállalkozó szolgáltatása a mű vagy valamely más, nem tárgyiasult konkrét eredmény, a megbízotté a gondos tevékenység, amelytől ugyan a felek szintén valamely eredményt várnak, de tisztában vannak azzal, hogy az eredmény - a feleken kívül álló, esetleg éppen a megbízó oldalán felmerülő okból - a megbízott gondos eljárása esetén is elmaradhat. Az, hogy a felek sikerdíjat kötnek ki, nem változtat a jogviszony jellegén, nem teszi a megbízási szerződést vegyes szerződéssé.

5. A törvény megbízás esetén is főszabályként a visszterhes alakzatot szabályozza, azzal, hogy a vállalkozási szerződéssel azonos módon a törvény kimondja, hogy az ingyenes megbízás is megbízási szerződésnek minősül. Ebben az esetben is jogosult a megbízott a költségeinek megtérítésére.

6. A törvény elhagyja a Ptk. 474. § (3) bekezdését, amely kimondja, hogy ha a megbízás teljesítéséhez szerződéskötésre van szükség, a megbízáshoz olyan alakszerűségek szükségesek, amilyeneket jogszabály a megbízás alapján kötendő szerződésre előír. A törvény álláspontja szerint a hatályos szabályozás nincs kellő tekintettel a megbízás és a meghatalmazás közötti különbségre. Mivel a megbízás csak a felek belső jogviszonyát szabályozza, indokolatlannak látszik ahhoz írásbeli formát bármilyen esetben megkövetelni. Az írásbeli formának ilyen esetekben forgalomvédelmi szempontjai vannak. A forgalomvédelmi szempontokat azonban csak a külvilág felé megjelenő jogviszonyokban lehet érvényesíteni.

7. A törvény nem tartja fenn a Ptk. speciális megszűnési szabályait, a szerződések általános szabályai e körben is megfelelőek és elegendőek.

8. A megbízás kapcsán a törvény nem kívánja a többi nevesített szerződésnél hangsúlyosabban kifejezésre juttatni a szerződő partner iránti bizalom fontosságát. Ez alól egy ponton, a megbízási szerződés felmondása kapcsán azonban indokolt kivételt tenni. A Ptk. által szabályozott jogviszonyokban a felek főszabályként nem jogosultak azonnali hatállyal felmondani a szerződést. Megbízás esetén a szabályozás eltér ettől a logikától. A megbízó az ügy uraként szabadon dönthet arról, hogy kívánja-e továbbra is, hogy a megbízott továbbra is ellássa a szerződésben meghatározott tevékenységet. A törvény ezért mindkét fél számára biztosítja az azonnali hatályú felmondás jogát. A törvény - figyelemmel arra, hogy kellően gondos tevékenységre jogi eszközökkel nem lehet rákényszeríteni a megbízottat - alkalmatlan időben is lehetővé teszi az azonnali hatályú felmondást. Ebben az esetben azonban a kár megtérítésére lesz köteles a megbízott. A kártérítési szankció kilátásba helyezése alkalmas lehet arra, hogy a megbízott a felmondási jogának gyakorlásakor felmérje annak lehetséges jogkövetkezményeit. Természetesen a megbízó súlyos szerződésszegése esetén továbbra is lehetőség van arra, hogy a megbízott azonnali hatállyal mondja fel a szerződést. Fenntartja továbbra a törvény a Ptk. 483. § (1) bekezdésében foglalt azon szabályt is, hogy a megbízó csak abban az esetben mondhatja fel a szerződést, ha a megbízott által vállalt kötelezettségekért helytáll.

XL. Fejezet

A bizományi szerződés

1. A törvény a Ptk. bizományi szerződésre vonatkozó szabályait a gyakorlatban felmerült problémákra tekintettel változtatja meg.

2. A bizományosi szerződés tárgyát a törvény ingó dologban jelöli meg, a szabályokat is erre szabja. A törvény ugyanakkor lehetővé teszi, hogy a bizományosi szerződés tárgya más legyen, azzal, hogy semmis az olyan szerződés, amelynek alapján a bizományos ingatlan tulajdonjogának megszerzésére köteles. Ez utóbbi korlátot a törvény arra tekintettel vezeti be, hogy az ingatlan-nyilvántartási szabályok jelenleg sem teszik lehetővé tulajdonjog bizomány jogcímén történő bejegyzését, és erre igény a gyakorlatban sem merült fel. Nehezen elképzelhetőnek tűnik ugyanis, hogy az ingatlan-nyilvántartásba olyan adásvételi szerződés alapján jegyezzenek be tulajdonváltozást, amely eladóként nem a nyilvántartásban feltüntetett tulajdonost szerepelteti, vagy amely vevője maga nem kíván a nyilvántartásban megjelenni, hanem egy harmadik személy (a bizományi jogviszony megbízója) jogszerzése érdekében lép fel.

3. A Ptk. 509. § (2) bekezdése a Kt. és a külföldi jogok megoldásától eltérően főszabályként mondja ki a del credere felelősséget. A törvény visszatér a Kt. megközelítéséhez, és a felek eltérő megállapodása hiányában nem ír elő helytállási kötelezettséget. Ez a Kt. és a külföldi kódexek alapján is csak két esetben terheli a bizományost: külön megállapodás esetén és az alkalmazandó kereskedelmi szokások esetén. Mivel azonban a törvény szerint a kereskedelmi szokások egyébként is a szerződés részévé válnak, itt szükségtelen erre külön utalni. A törvény tehát a del credere felelősség körében két ponton is változtat a hatályos szabályon. Az egyik változás, hogy a törvény világossá teszi, hogy a del credere felelősség csak nevében felelősség, valójában azonban helytállási kötelezettséget jelent. A másik változás, hogy a bizományos csak külön megállapodás esetén köteles azon kötelezettségek teljesítéséért helytállni, amelyek a vele szerződő felet a szerződés folytán terhelték.

4. A Ptk. nem határozza meg, hogy a bizományos vételi vagy eladási bizomány esetén tulajdonjogot szerez-e a megszerezni vagy eladni kívánt dolgon. A törvény egyértelművé teszi, hogy vételi bizomány esetén a bizományos a szerződés teljesítése során megszerzett ingó dolog tulajdonjogát az elszámolás során ruházza át a megbízóra, míg eladási bizomány esetén a bizományos jogosult a megbízó tulajdonjogában álló ingó dolog tulajdonjogának az átruházására. A bizomány gazdasági oldalról való megközelítése esetén ésszerűtlennek tűnik az a konstrukció, hogy a tranzakció során a bizományos tulajdont szerezzen. Ez nem csak a tulajdonszerzéssel járó problémák (közterhek, számviteli kötelezettségek stb.) miatt valószínűsíthető, hanem amiatt is, hogy sem a megbízó, sem a bizományos szándéka nem irányul arra, hogy a bizományos tulajdont szerezzen. A vételi és eladási bizomány közötti különbségtétel indoka, hogy vételi bizomány esetén nem létezik olyan megoldás a magyar jog alapján, amely lehetővé tenné, hogy a bizományos tulajdonszerzése nélkül szálljon át az eladóról a tulajdonjog a megbízóra.

5. Megváltoztatja a törvény a Ptk. azon szabályát is, amely szerint bizományi díj akkor jár, ha az eladó vagy a vevő az adásvételi szerződést teljesítette. E szabály olyan kockázatot hárít a bizományosra, amely indokolatlannak tűnik. A bizományos köteles gondosan eljárva kiválasztani az eladót illetve a vevőt, ennek hiányában a bizományos felelős lesz az eljárásával okozott kárért. Ha a bizományos gondosan járt el, akkor indokolatlan az eladó illetve a vevő fizetőképességének és fizetési hajlandóságának kockázatát rá telepíteni. Erre tekintettel a törvény kimondja, hogy a bizományosnak díj akkor jár, ha az adásvételi szerződést megkötötték, vagy ha a szerződés megkötésére a megbízó érdekkörében felmerült okból nem került sor.

6. A törvény eltér a Ptk.-tól a bizományos belépési joga tekintetében is. A Ptk. a bizományos belépési jogát abban az esetben ismerte el, ha az adott árunak rögzített ára volt. Az áru rögzített árát az Alkotmánybíróság - tekintet nélkül a rendelkezés indokaira, annak jogtörténeti előzményeire - megsemmisítette, mivel azt diszkriminatívnak minősítette. A törvény visszatér az Alkotmánybíróság döntését megelőző megoldáshoz, és egyértelművé teszi, hogy a bizományost belépési jog akkor illeti meg, ha a dolog forgalmi értéke nyilvános információ alapján egyértelműen megállapítható. A törvény ilyen esetekre előírja a bizományos tájékoztatási kötelezettségét. A hatályos jog alapján nem határozható meg, hogy mi történik önszerződés esetén, hogyan alakul a bizományos és a megbízó közötti jogviszony; önszerződés esetén adásvétel vagy bizomány jogcímén száll-e át a tulajdonjog. A törvény egyértelművé teszi, hogy - a bizományos díjigényétől eltekintve - a bizományos belépése esetén a megbízó és a bizományos jogviszonyára az adásvételi szerződés szabályait kell alkalmazni.

XLI. Fejezet

A közvetítői szerződés

1. A közvetítői szerződés általános szabályai

1. A tagállamok önálló vállalkozóként működő kereskedelmi ügynökökre vonatkozó jogszabályainak összehangolásáról szóló 86/653/EGK irányelvet az önálló kereskedelmi ügynöki szerződésről szóló 2000. évi CXVII. törvény ültette át a magyar jogba. Az irányelv egyaránt tartalmaz közjogi és magánjogi szabályokat, e szabályok közül a törvény az irányelv tisztán magánjogi jellegű normáit implementálja.

2. A törvény eltér az irányelv és a hatályos magyar jog szabályozási logikájától, és általános jelleggel szabályozza azokat a jogviszonyokat, amelyek tárgya a közvetítő megbízója és harmadik személy között szerződés megkötésének elősegítésére irányuló tevékenység folytatása. A szabályokat a szerint választja külön a törvény, hogy a jogviszony eseti vagy tartós-e.

3. A nem tartós jellegű közvetítői szerződés a törvény logikája szerint egy tisztán megbízási jellegű jogviszony, amelyben a közvetítői jogviszony sajátosságából adódóan csupán a közvetítő képviseleti joga terjedelmének, a közvetítőt terhelő tájékoztatási kötelezettségnek és a díjazásnak a speciális szabályait kell meghatározni.

2. A tartós közvetítői szerződés

A tartós közvetítői megbízás szabályait a törvény az irányelv alapján fogalmazza meg, ez indokolja e szabályoknak a törvény stílusától való eltérését. E körben a törvény definíciós normákon túl a közvetítő képviseleti jogát, a felmondási jogát, a közvetítő kártalanításának és a szerződés megszűnését követő versenykorlátozás szabályát tartalmazza. A törvény nem ülteti át az irányelvnek a díjra vonatkozó részletes szabályait, e szabályokat az ágazati jogszabályoknak kell meghatározniuk.

XLII. Fejezet

A szállítmányozási szerződés

A törvény kiterjeszti a szállítmányozási szerződésnek a Ptk. 514. § (1) bekezdésében található fogalmát, tekintettel arra, hogy a szállítmányozó tevékenysége a Ptk. hatályba lépése óta lényegesen szélesebbé vált. A szállítmányozó jellemzően nem egyszerűen csak a fuvarozási szerződés megkötésére vállal kötelezettséget, hanem számos kiegészítő tevékenységre is. A kiegészítő tevékenységek körébe tartozhat minden, ami a küldemény továbbításával összefügg.

A bizományos belépési jogának átalakítása ellenére a fuvarozás körében a törvény fenntartja az önszerződés általános lehetőségét. Ez a jog megilleti a szállítmányozót akkor is, ha a fuvarozást ténylegesen maga látja el, és abban az esetben is, ha a fuvarozási szerződést - ahogy az például multimodális fuvarozás esetén tipikus - a saját nevében köti meg, de a fuvarozást végül nem ő, hanem harmadik személyek végzik. Különös jelentőséggel bír e szabály a multimodális fuvarozás körében.

Egyértelművé teszi a törvény, hogy a szállítmányozásra mennyiben alkalmazandóak a fuvarozás, és mennyiben a bizomány szabályai, e tekintetben ugyanis a Ptk. szabálya számos értelmezési problémához vezetett. E szabállyal, valamint a szállítmányozás szabályainak a megbízási típusú fejezetben történő elhelyezésével a Ptk. számos szabálya elhagyhatóvá vált. Így például a törvény elhagyja az utasítási jogra és a díjra vonatkozó szabályt, mivel a megbízó utasítási joga és a megbízót terhelő díjra vonatkozó normák e körben megfelelő szabályozást biztosítanak.

A törvény kiegészíti a Ptk. 517. §-ának rendelkezéseit az igényérvényesítés tekintetében azzal, hogy egyrészt rögzíti az igényérvényesítési kötelezettséget az általa igénybevett közreműködőkkel szemben, másrészt meghatározza, hogy mindez a megbízó utasítására, költségére és veszélyére történik. Mindkét körülmény rögzült már a gyakorlatban.

A törvény határozottan különválasztja, hogy a szállítmányozó mikor felel fuvarozóként és mikor az általános szabályok alapján. Ez utóbbi eseteket külön nem határozza meg a törvény, hiszen mindazokban az esetekben, amikor speciális felelősséget nem állapít meg a törvény, a szállítmányozó az általános szabályok alapján felel. A törvény az általános részben meghatározottak szerint lehetővé teszi a felelősség korlátozását és kizárását.

A fuvarozási szerződés körében kimondott, a külföldi jogokkal való reciprocitást megteremtő szabályt a törvény a szállítmányozás körében is megismétli: ha a szállítmányozó külföldi károsultnak tartozik kártérítéssel, felelősségének mértéke nem magasabb, mint a károsultra nézve alkalmazandó saját nemzeti szabályai szerint fizethető maximális kártérítési összeg. Ez a rendelkezés a magyar Általános Szállítmányozási Feltételek útján már meghonosodott, felvételére azért van szükség, mert a nemzetközi viszonylatban elterjedt a felelősségkorlátozás.

A törvény az egy éves elévülési időt a szándékosan és súlyos gondatlanságból okozott károkra nem engedi alkalmazni. Ezekre nézve az általános elévülési szabályok az irányadóak. Kiegészül ezen bekezdés az elévülés kezdő időpontjának meghatározásával is, ugyanis az ügylet sokrétűsége miatt már nem volt alkalmazható az elévülésnek a küldeménynek a fuvarozó, azaz az első fuvarozó részére való átadásához kötése. Indokolatlan például az, hogy multimodális fuvarozás esetén a tengeri károkkal összefüggésben az elévülés időpontja a belföldi fuvarozónak történő áruátadással kezdődjön.

XLIII. Fejezet

A bizalmi vagyonkezelési szerződés

1. A tulajdonosi pozíció és a tulajdon tárgyának hasznosításával, valamint az azzal való rendelkezéssel kapcsolatos döntéshozatal szétválasztása olyan gazdasági igény, amely a modern gazdaság egyik alapvető eleme, és amely nélkül a befektetéseken alapuló gazdaság - elvesztve a befektetések diverzifikálhatóságának lehetőségét - működésképtelenné válna. A tulajdonosi és a döntési (menedzsment) pozíciók szétválasztásának lehetőségét több jogintézmény képes biztosítani, amelyek az elfogadottság és a formalizáltság különböző szintjein állnak. A leginkább elterjedt és alkalmazott jogintézmény a tagoktól elkülönült jogalanyisággal létrehozott gazdasági társaság. Emellett elterjedtek olyan, elsősorban szerződéseken alapuló jogviszonyok, amelyek eredményeként egy jogalany megkapja a tulajdonosi döntések meghozatalához szükséges jogosultságokat, miközben a vagyon hasznosításával, illetve az azzal való rendelkezéssel kapcsolatos döntéseit úgy kell meghoznia, hogy a vagyon egyes elemei által előállított haszon egy másik jogalany (az „eredeti” tulajdonos vagy az általa meghatározott harmadik személy) vagyonát gyarapítsa. Ezek közé a jogintézmények közé tartoznak a bizalmi vagyonkezelési formák, így az angol jogban kialakított trustok, a német jogbeli Treuhand és ezek rokonintézményei. A bizalmi vagyonkezelésnek nincs az európai jogrendszerekben egységesen elfogadott fogalma és modellje. Az egyes nemzeti jogokban meghonosodott vagyonkezelési konstrukciók közös vonása, hogy a bizalmi vagyonkezelés keretét biztosító jogviszony alapján az egyik jogalany (a vagyonrendelő) vagyonát képező meghatározott dolgok, jogok és követelések tulajdonjogát egy másik jogalany (a vagyonkezelő) részére átengedi, aki az ily módon megkapott döntési jogosultság gyakorlásával kell, hogy a rábízott vagyont egy harmadik személy (a kedvezményezett) javára hasznosítsa. A törvény igen jelentős gazdasági igényt kíván kielégíteni a bizalmi vagyonkezelés intézményének meghonosításával, számolva azzal, hogy már ma is egész üzletág épült ki ezen a területen. Ez az üzletág magyar jogi szabályozás hiányában külföldi jogi és intézményi infrastruktúrát vesz igénybe, és jelentős tőkét von ki ezzel a magyar gazdaság vérkeringéséből.

2. A törvény - a 2009. évi CXX. törvény csíráját továbbfejlesztve és hibáit lehetőség szerint kiküszöbölni törekedve - a trust-jellegű modellből indul ki, annak előnyös vonásait kívánja a magyar gazdasági és társadalmi viszonyokhoz igazítva kihasználni és a magyar jogrendszer sajátosságaihoz adaptálni. Kiindulópontja ennek megfelelően a tulajdoni alapú bizalmi vagyonkezelés. E megoldásnak az a lényege, hogy a vagyonrendelő átruházza a vagyonkezelőre a kezelendő vagyont: dolgok tulajdonjogát, jogokat, követeléseket, de a vagyonkezelő azt a szerződésben meghatározott korlátok között és a kedvezményezett javára köteles kezelni. Tipikus fiduciárius tulajdonátruházásra kerül tehát sor, amelynél azonban - nem hitelbiztosítéki célt szolgálván - a törvény semmisségi szankciója nem jöhet szóba. (Más kérdés az esetleges színlelt szerződés megítélése.)

3. A törvény a bizalmi vagyonkezelés legfontosabb magánjogi szabályait adja meg. Az új Ptk. e fejezetének hatályba léptetéséhez külön kapcsolódó szabályozásra lesz szükség - többek között - a következő kérdésekben: a tevékenységüket üzletszerűen végző vagyonkezelőkkel szemben támasztandó követelmények meghatározása; e vagyonkezelők nyilvántartási rendszerének kialakítása és a vagyonkezelési nyilvántartás vezetésének rendje; a vagyonkezelés adó- és illetékjogi rendje; a vagyonkezelők kötelező felelősségbiztosítása; a vagyonkezelő halála (jogutód nélküli megszűnése) esetén alkalmazandó eljárás.

4. A törvény a bizalmi vagyonkezelés szerződéses elemét helyezi középpontba, és ezért a szerződési jogban, a megbízáshoz legközelebb álló, új nevesített szerződésként szabályozza az intézményt. A szabályozás jellegét tekintve alapvetően diszpozitív; néhány kérdésben szükséges kógens normák alkalmazása. Az egyoldalú jogügylettel (mindenekelőtt végrendelettel) létrehozott vagyonkezelési jogviszonyra a szerződéssel alapított bizalmi vagyonkezelés szabályait kell megfelelően alkalmazni. A törvény a bizalmi vagyonkezelés alaptípusát visszterhes szerződésként koncipiálja, de megenged ingyenes alakzatot is.

Különös tekintettel arra, hogy a magyar jogban a bizalmi vagyonkezelés hagyományok nélküli, vadonatúj intézmény, a törvény írásbeli alakot ír elő a szerződés érvényességéhez. A bizalmi vagyonkezelést üzletszerű tevékenységként végző vállalkozások szerződéseire vonatkozóan az írásba foglalási kötelezettség előírása nyilvánvaló. Az írásbeli alakszerűség ezen a körön túli, általános előírása nem jár lényeges hátránnyal a jogalanyok számára, miközben jelentős mértékben elősegítheti a bizonyíthatóságot olyan jogviszonyok esetében, amelyeket a felek részletesen meghatározott tartalommal hoznak létre. A bizalmi vagyonkezelési jogviszonyok nyilvántartásba vétele, ha ez kívánatos, amúgy is csak írásba foglalt szerződések alapján valósítható meg. Főszabályként magánokirati forma elegendő. A végrendeletbe foglalt vagyonrendelés érvényességére a végrendeletre vonatkozó alakszerűségi követelmények vonatkoznak.

A bizalmi vagyonkezelői szerződésben kell pontosan meghatározni a vagyonkezelésbe kerülő vagyontárgyakat: dolgokat, jogokat, követeléseket. A vagyonrendelő jognyilatkozata határozza meg ezen kívül a kezelt vagyonból történő juttatások formáit is. A vagyonkezelő tulajdonosává válik a kezelt vagyonnak: nemcsak birtokolja, hanem hasznosíthatja is azok elemeit, és rendelkezhet is velük. Tulajdonosként történő eljárásának kereteit ugyancsak a szerződésben foglalt feltételek határozzák meg; az itt lefektetett előírások szerint és korlátok között rendelkezhet a vagyonkezelő a kezelt vagyonba tartozó vagyontárgyakról.

5. A törvény kógens garanciális szabályokkal biztosítja azt, hogy a vagyonkezelő (vagy más kezelt vagyonok) hitelezői, továbbá a vagyonkezelő házastársa, élettársa se végrehajtás, se felszámolás esetén, se egyéb formában ne támaszthassanak igényt a kezelt vagyonra. Ezt a célt szolgálja mindenekelőtt a vagyonelkülönítés intézménye. A kezelt vagyont külön kell nyilvántartani, elkülönített számlákat kell vezetni, és a kezelt vagyon jellegétől függően elkülönítetten kell azokat kezelni stb.

6. Fogalmilag zárja ki a törvény azt, hogy a vagyonrendelő hitelezői igényt támaszthassanak a kezelt vagyonnal szemben. Ez a jogi helyzet egyenesen következik abból a tényből, hogy a vagyonrendelő átruházza a kezelt vagyon tulajdonjogát a vagyonkezelőre. Ha a vagyonrendelő visszaélésszerűen alkalmazza a bizalmi vagyonkezelés intézményét, és annak segítségével kívánja elvonni vagyonát hitelezői igényérvényesítése elől, emiatt a fedezetelvonó szerződés relatív hatálytalansága alapján lehet orvoslást találni, vagy adott esetben jogintézménnyel történő visszaélés jogcímén lehet jogilag támadni a bizalmi vagyonrendelést. A joggal való visszaélés lehetőségét valószínűleg csökkenthetné, ha a tulajdonos nem lehetne bizalmi vagyonkezelő saját vagyona tekintetében. Ezt a lehetőséget a törvény gyakorlati okokból mégsem zárja ki.

7. A törvény kizárja azt is, hogy a kedvezményezett hitelezői a vagyonkezelő tulajdonában lévő, de a kedvezményezett javára kezelt vagyonra bármikor igényt támaszthassanak, és arra - noha a kedvezményezettnek még csak várománya van - adott estben végrehajtást vezethessenek a kedvezményezettel szembeni követeléseik kielégítése érdekében. A kedvezményezett hitelezői csak attól kezdve támaszthatnak igényt a kedvezményezett vagyontárgyaira, amikor e vagyontárgyaknak vagy azok hasznainak a kedvezményezett részére való kiadása esedékessé vált.

8. A vagyonrendelők személyi körét a törvény általában nem korlátozza. A bizalmi vagyonkezelési jogviszony szabályozásának egyik alapkérdése viszont, hogy ki lehet vagyonkezelő. A törvény abból indul ki, hogy vagyonkezelő elvben mind jogi személy, mind természetes személy lehet. A törvény hatályba léptetéséhez tartozó jogpolitikai kérdés, hogy szükséges-e - tárgyi követelmények támasztása, nyilvántartás előírása és hasonlók mellett - a vagyonkezelők körének (esetleg átmeneti) alanyi korlátozása is. A jogi szabályozás a bizalmi vagyonkezelésre irányuló tevékenység feltételeinek meghatározásán és e feltételek teljesülésének ellenőrzésén keresztül jelentősen képes csökkenteni az intézményben rejlő társadalmi kockázatokat. Garanciális jelentősége van annak a rendelkezésnek, amely szerint a vagyonkezelő nem lehet az általa kezelt vagyon kizárólagos kedvezményezettje, éspedig akkor sem, ha a vagyonkezelő azonos a vagyonrendelővel.

9. Kedvezményezett bárki lehet: akár jogi személy, akár természetes személy. Kedvezményezett lehet cselekvőképességében korlátozott személy is. Ilyen estben a vagyonkezelőtől származó előnyökről történő rendelkezés módját a cselekvőképesség szabályai határozzák meg. A törvény nem zárja ki, hogy maga a vagyonrendelő legyen a kedvezményezett.

10. A vagyonrendelő és a kedvezményezett nem utasíthatja a vagyonkezelőt. Az utasítási jog nem volna összeegyeztethető a vagyonkezelőre telepített önálló felelősséggel és az ehhez kapcsolt széles körű, a vagyonrendelő szerződés tartalma szerinti döntési szabadsággal, emellett kiszámíthatatlanná tenné a vagyonkezelő által vállalt kockázatot. A vagyonrendelő és a kedvezményezett ugyanakkor ellenőrizheti a vagyonkezelőnek a vagyonkezelés körébe eső tevékenységét. A vagyonkezelés bizalmi jellegéből következik, hogy a vagyonrendelő, illetve a kedvezményezett a vagyonkezelőt a megbízatásból másik vagyonkezelő egyidejű kijelölése mellett bármikor visszahívhatja.

11. A vagyonkezelő legalapvetőbb kötelezettsége a kezelt vagyon gazdaságos működtetése, megőrzése és gyarapítása. E tevékenység során a vagyonkezelő a jogviszony bizalmi jellegéből fakadó fokozott követelményeknek megfelelően, a kedvezményezett érdekeinek elsődleges figyelembe vétele mellett köteles eljárni. A vagyonkezelő a kereskedelmi ésszerűség követelményei szerint köteles a kezelt vagyont az előre láthatóan fenyegető kockázatokkal szemben megóvni. Ez a kötelezettség az általában elvárhatónál magasabb szintű követelményt támaszt a vagyonkezelővel szemben. Hasonló kötelezettséget ír elő a törvény a zálogjogosulttal szemben a zálogtárgy értékesítése során és fuvarozóval szemben a feladott áru esetleges értékesítésénél. Külön nevesített kötelezettsége a vagyonkezelőnek a titoktartás, a tájékoztatás és a számadás. A vagyonkezelő kötelezettségszegését a vagyonrendelővel, illetve a kedvezményezettel szemben a törvény szerződésszegésként kezeli, és ennek megfelelő kártérítési felelősséggel szankcionálja.

12. A vagyonkezelő díját a szerződésben a felek szabadon állapítják meg. A díj - ellenkező megállapodás hiányában - magában foglalja a szokásos költségeket is. A vagyonkezelő a díjának és indokolt költségeinek megfizetésére vonatkozó, továbbá a vagyonkezelési jogviszonyból fakadó egyéb követelését a kezelt vagyonból közvetlenül kielégítheti.

13. A vagyonkezelő tulajdonosként, a szerződés korlátai között szabadon gazdálkodik a kezelt vagyonnal. A kezelt vagyon terhére vállalt kötelezettségekért elsősorban a kezelt vagyonnal felel. Ha a kötelezettségvállalásokat a kezelt vagyonból nem tudja kifizetni, saját vagyonával is korlátlanul felel a kezelt vagyon terhére vállalt kötelezettségekből eredő követelések teljesítéséért, ha a másik fél nem tudta és nem is kellett, hogy tudja, hogy a vagyonkezelő kötelezettségvállalása túlterjed a kezelt vagyon keretein. Ez nem érinti a vagyonkezelő esetleges kártérítési vagy jogalap nélküli gazdagodási igényét a vagyonrendelővel vagy a kedvezményezettel szemben.

14. A törvény rendezi a bizalmi vagyonkezelési szerződés megszűnésének eseteit, és megállapítja a megszűnéshez kapcsolódó elszámolási és vagyonkiadási kötelezettségeket. Ha a vagyonkezelő jogutód nélkül szűnik meg, a kezelt vagyon a vagyonkezelő megszűnésével ipso iure átszáll a vagyonrendelő által kijelölt további (vagy új) vagyonkezelőre, ilyen hiányában - ugyancsak a törvény erejénél fogva - visszaszáll a vagyonrendelőre. Ezzel a megoldással - az örökléshez hasonlóan - elkerülhető, hogy a kezelt vagyon uratlanná váljon, és az is, hogy a vagyonkezelő hitelezői támaszthassanak rá igényt.

XVII. CÍM

A HASZNÁLATI SZERZŐDÉSEK

XLIV. Fejezet

A bérleti szerződés

1. A bérleti szerződés általános szabályai

1. A törvény a bérleti szerződés alapvető struktúráján nem változtat, ugyanakkor már a bérleti szerződés első §-a egyértelművé teszi, hogy a dolgok bérletére modellezett szabály jogok esetén is megfelelően alkalmazandó.

2. A költségviselés, a használat, a használat ellenőrzése, az albérlet, a bérleti díj és a törvényes zálogjog kapcsán a törvény lényegét tekintve fenntartja a Ptk. szabályait.

3. A bérleti jog megszűnését a törvény a Ptk.-nál részletesebben szabályozza. A határozott időtartamra és a meghatározott feltétel bekövetkeztéig - például a bérbeadó vagy a bérlő élete végéig szólóan - létrehozott bérleti jogviszonyt törvény vagy szerződés eltérő rendelkezése hiányában rendes felmondással megszüntetni nem lehet. A határozatlan időre kötött bérleti szerződést viszont bármelyik fél rendes felmondással megszüntetheti. A törvény a felmondási időt a hatályos szabályozástól eltérően rögzíti, igazodva ahhoz, hogy a bérleti jogviszonyok különböző helyzetekben, eltérő szükségletek és igények fedezésére jönnek létre. Az, hogy a felek a bért milyen időszakokra határozzák meg, tükrözi, hogy a használat a várakozások szerint milyen távra szól. E várakozásokat lényegesen meghaladó felmondási idő meghatározása nem indokolt. A törvény azokra az esetekre is rögzíti a felmondási időt, amelyekben a határozott időtartamra kötött bérleti szerződés mondható fel rendes felmondással idő előtt. A felek azonban a szerződésben ezektől eltérő - hosszabb vagy rövidebb - felmondási időben is megállapodhatnak.

4. A törvény rendezi azt a helyzetet is, amely abból adódhat elő, hogy a felmondási időt valamelyik fél nem tartja be, vagy nem megfelelően alkalmazza, és az (1) bekezdésben meghatározott közlési időpontok után mondja fel a jogviszonyt arra az időszakra, amelyre a törvény alapján már erre a határidő eltelte miatt nem lenne lehetőség. A törvény ebben az esetben a törvényi kritériumok megsértésének következményeként nem a felmondás jogszerűtlenségét és ezáltal a szerződés megszüntetésére való alkalmatlanságát mondja ki, hanem a felmondást átértelmezve azt a következő időszakra (nap, hét, hónap, negyedév stb. a bérfizetés alapperiódusának megfelelően) rendeli érteni.

5. A bérleti jogviszonyt, mivel sem jogosulti, sem kötelezetti oldalon nem személyhez kötött jogviszony, nem szünteti meg sem a bérlő, sem a bérbeadó halála. A bérlő örökösei számára a törvény arra tekintettel biztosítja határozott idejű jogviszony esetén is a törvényben meghatározott szigorú határidőn belül gyakorolható rendes felmondás jogát, hogy ésszerűtlen lenne őket olyan dolog birtokban tartására és használatára, továbbá ennek fejében ellenszolgáltatás nyújtására, amelyre szükségük nincsen. Ezzel határozott idejű bérleti jogviszony esetén azt a kockázatot, hogy a bérlő halála esetén a bérbeadónak a határozott időtartamhoz kötődő várakozása meghiúsul, a bérbeadó viseli.

6. A bérlőt terhelő együttműködési kötelezettségből fakadóan a bérlő köteles megengedni, hogy aki a dolgot meg kívánja venni, azt megfelelő időben és módon megtekinthesse. Ezt a törvény a hatályos szabályozással egyezően továbbra is fenntartja. A bérlőt a bérleti jogviszony alapján megillető jogok kötelmi jogok, azokat csak a bérbeadóval szemben lehet érvényesíteni. A bérleti jogviszony kötelmi jellegéből adódó relatív szerkezetéből fakad, hogy a bérleti jogviszony nem terheli a bérelt dolgot dologi teherként. Ha a bérelt dolog felett a rendelkezési jogot olyan személy szerzi meg, akitől a bérbeadó a saját használati (hasznosítási) jogát származtatni nem tudja, a dolog felett a rendelkezési jogot megszerző személlyel szemben a bérlő jogai nem érvényesíthetőek. Ez a helyzet áll elő például akkor, ha a bérbeadó maga is bérli a dolgot, és bérleti jogviszonya megszűnik, vagy ha a bérbeadó a haszonélvező és a haszonélvezeti jog (a bérbeadó haszonélvező halála folytán vagy más okból) megszűnik. Külön törvényi rendelkezés hiányában ez lenne a helyzet akkor is, ha a dolog tulajdonjogát átruházzák: mivel az új tulajdonost a bérleti szerződés nem köti, vele szemben birtoklási és használati (hasznosítási) igénnyel a bérlő nem léphetne fel. A hatályos szabályozás a bérleti jogviszony relatív szerkezetét a bérlő érdekeinek védelme érdekében áttörve, a „Kauf bricht nicht die Miete” elvet követve kötelezi a bérelt dolog vevőjét a bérleti jogviszony fenntartására. Ez valójában a bérleti szerződésben való alanyváltozás egyik esete: a dolog vevője bérbeadói pozícióban lép be a bérleti szerződésbe. A vevőnek ez a helyzete, a bérbeadói pozícióban való alanyváltozás független attól, hogy a bérleti jogviszonyt az ingatlan-nyilvántartásba vagy más közhitelű nyilvántartásba bejegyezték-e. A törvény törekszik biztosítani, hogy a bérlő ne kerüljön a tulajdonosváltozás folytán rosszabb helyzetbe. Ezért mondja ki a törvény az eredeti bérbeadó egyetemleges helytállását mindazokért a kötelezettségekért, amelyek a bérleti szerződés átszállásával és így a bérbeadói pozícióban történő alanyváltozással az új tulajdonosra szálltak.

2. A lakásbérleti szerződés

1. A Ptk. egyetlen §-ban tartalmaz rendelkezést a lakásbérletre, amely a külön törvényre való utaláson túl csupán azt a nem túl sokat mondó szabályt tartalmazza, hogy a lakásbérleti jogviszonyt a bérbeadó és a bérlő szerződése hozza létre. A lakások és helyiségek bérletére, valamint az elidegenítésükre vonatkozó egyes szabályokról szóló 1993. évi LXXVIII. törvény minden tekintetben elavult, sok esetben ésszerűtlen követelményeket támaszt, így annak átfogó felülvizsgálata indokolt. A törvény sem kíván részletes szabályt adni a lakásbérleti szerződésre, mivel az ilyen szabályok megalkotására akkor kerülhet sor, ha a Kormány átfogó lakáspolitikai koncepciót alakít ki. Ennek hiányában is elengedhetetlen ugyanakkor, hogy a lakásbérlet néhány alapvető sarokpontját a törvény rögzítse. E mellett a jogalkotó a lakásbérleti szerződés részletszabályait szükség esetén külön törvényben rendezheti. Ugyancsak külön jogszabályban kell a szociális jellegű szempontokat megjeleníteni.

2. Lényeges új szabály, hogy a törvény kógens szabállyal maximalizálja, hogy ha a bérlő a bérleti szerződésből fakadó kötelezettségeinek biztosítékául a bérbeadó részére meghatározott pénzösszeget köteles fizetni, ez az összeg nem haladhatja meg a havi bérleti díj háromszorosát. A szabály elismeri az ilyen kikötések indokoltságát, ugyanakkor a három hónapnál nagyobb kauciót szükségtelennek és méltánytalannak tartja, így az ilyen kikötéseket a három hónapon meghaladó mértékben semmisséggel szankcionálja.

3. A bérleti szerződés általános szabályai között a törvény úgy rendelkezik, hogy a bérlő mindazt, amit a saját költségén a dologra felszerelt, a dolog épségének sérelme nélkül leszerelheti. A lakásbérlet esetén a törvény eltérő szabályt ad. A bérlő nem gyakorolhatja az elviteli jogát, ha a bérbeadó az elviteli jog megváltása fejében megfelelő kártalanítást ajánl fel, és az a bérlő jogi érdekét nem sérti. A törvény szabálya abból indul ki, hogy a bérleménybe beszerelt ingóságok a bérleményben jellemzően nagyobb értéket képviselnek, mint onnan kiszerelve (pl. a konyhába készíttetett konyhabútor), erre tekintettel biztosítja a megváltás jogát a bérbeadó számára.

4. A törvény pontosítva tartja fenn a bérlő tűrési kötelezettségének szabályait. Ugyanakkor e körben az Ltv. több szabályával is szakít a törvény. Így mindenekelőtt nem tartja fenn a törvény azt a szabályt, hogy ilyen esetekben a bérbeadó azonos városban azonos jellegű bérleményt köteles felajánlani. Ez a szabály ugyanis a megváltozott lakáspiaci helyzetre tekintettel nem tartható fenn.

XLV. Fejezet

A haszonbérleti szerződés

1. A haszonbérlet és a bérlet közötti alapvető különbség elsősorban abban határozható meg, hogy míg a bérlet csak a használat (joggyakorlás) jogát biztosítja a bérlő számára, addig a haszonbérleti jogviszony alapján a haszonbérlő a dolog használata (jog gyakorlása) mellett annak hasznai szedésére is jogosult. Alapvetően ez a különbség határozza meg a haszonbérletnek a bérlettől eltérő szabályait is. Mivel azonban e különbség ellenére is a bérlet és a haszonbérlet mind szerkezetileg, mind tartalmát tekintve nagyon közel állnak egymáshoz, gyökeresen eltérő szabályozásuk nem indokolt, illetőleg felesleges ismétlésekkel járna. Erre tekintettel a törvény továbbra is fenntartja a hatályos jognak azt a megoldását, hogy a haszonbérletre - eltérő törvényi rendelkezések hiányában - a bérletre vonatkozó szabályokat kell alkalmazni.

2. A haszonbérleti szerződés megkötéséhez - a jogviszony tartós jellege, természete és gazdasági jelentősége miatt - a törvény kötelező írásbeli alakot ír elő.

3. A törvény lényegét tekintve változatlanul emeli át a rendes gazdálkodás követelményére vonatkozó szabályt, a költségviselés, a haszonbérfizetés és a törvényes zálogjog szabályát a Ptk.-ból. Az azonnali hatályú felmondás szabályát is átveszi a törvény, de annak túlzott merevsége miatt szakít azzal a követelménnyel, hogy ha az azonnali hatályú felmondást a haszonbérlő három napon belül nem veszi tudomásul, a haszonbérbe adó további nyolc napon belül a bírósághoz fordulhat, ha nem így jár el, a felmondás hatályát veszti.

XLVI. Fejezet

A haszonkölcsön-szerződés

A törvény érdemét tekintve nem változtat a haszonkölcsön Ptk.-beli szabályain.

XVIII. CÍM

A LETÉTI SZERZŐDÉSEK

XLVII. Fejezet

A letéti szerződés általános szabályai

1. A törvény egyértelművé teszi, hogy letét tárgya csak ingó dolog lehet. Ingatlan őrzése - mivel az elveszés veszélyének nincs kitéve - csak az értékcsökkentő behatások elleni felügyeletben állhat, amely a megbízási szerződés szabályai alá esik. A letéteményes kötelezettsége a dolog megőrzése és annak - felhívásra vagy a szerződésben meghatározott időtartam lejártával való - visszaszolgáltatása. A törvény a letétet nem reálszerződésként, hanem konszenzuálszerződésként szabályozza. Míg a római jogban a letét kizárólag a letevő érdekében létrejött, ingyenes szerződés volt, addig az napjainkban főszabály szerint visszterhes és a letevő érdekéhez a letéteményes érdeke járul.

2. A letéteményes csak a dolog birtokát szerzi meg, annak használatára - ellenkező kikötés hiányában - nem jogosult. A használatot megengedő kikötés abban az esetben nem érinti a szerződés letéti jellegét, ha a szolgáltatás túlnyomó eleme az őrizet marad. Tehát az, ha a letevő az esetenkénti, kivételes használathoz hozzájárul, a szerződés letéti jellegét nem érinti. Az állandó használat engedélyezése azonban a szerződést már haszonkölcsönné vagy bérletté, illetve vegyes szerződéssé alakítja. Szintén jogosult a letéteményes a dolog használatára, ha az a letevő károsodástól való megóvása érdekében szükséges. Ha a letéteményes annak ellenére használja a letett dolgot, hogy ezen esetek egyike sem áll fenn, a letéteményes felelőssége korlátlan, ideértve a vis maiorért való felelősséget is.

3. A letéteményes nem jogosult a letett dolog hasznosítására, azonban köteles a dolog hasznainak (gyümölcseinek) beszedésére, ha a dolog természeténél fogva hasznot hajt. A letéteményes tehát köteles beszedni a dolog természetes gyümölcseit. E szabálynak alapvetően az állatok letétbe helyezése esetében van jelentősége, amikor a letéteményes nem pusztán a dolog megőrzésére köteles, hanem a természetes gyümölcsök beszedésére is. A beszedett gyümölcsöket a letét megszűntekor a letett dologgal együtt köteles visszaszolgáltatni a letevőnek, addig pedig őrizni köteles, azaz a beszedett gyümölcsök is a letét tárgyává válnak.

4. A letéteményes őrzési kötelezettsége nem terjed odáig, hogy az őrzés érdekében folytonos pozitív cselekvést lenne köteles kifejteni. Ehelyett általában olyan magatartást köteles kifejteni, amellyel a dolgot az elveszés, elpusztulás, megrongálódás veszélyétől megóvja, azaz a bevezető rendelkezésekben megfogalmazottak szerint, úgy kell eljárnia, ahogy az az adott helyzetben általában elvárható. Ez a kötelessége nem terjed odáig, hogy a dolgot - külön kikötés nélkül - állandóan kezelni legyen köteles. Az ilyen kikötés megbízással vegyes letéti viszont hoz létre.

5. A letevő a dolgot bármikor visszakövetelheti, vagyis a szerződést felmondhatja függetlenül attól, hogy a letét határozott vagy határozatlan időre jött létre. Mindez abból következik, hogy a letét elsősorban vagy kizárólag a letevő érdekében jön létre, azaz indokolt, hogy a letett dolgot akkor is visszakövetelhesse, ha a letét határozott időre jött létre, de a letett dologra még a szerződés lejárta előtt szüksége van. A törvény letétre vonatkozó szabályai továbbra is azt a tipikus esetet szabályozzák, amikor a letevő teszi le a dolgot, és a letéteményes a szerződés megszűnésekor a letett dolgot a letevőnek köteles visszaadni. A megszűnés szabályai kapcsán azonban a törvény tekintettel van arra az esetre is, amikor a letevő úgy rendelkezik, hogy a letét tárgyát a letéteményes meghatározott esetben harmadik személynek köteles kiadni. Ebben az esetben nyilvánvalóan nem érvényesülhet a törvény azon főszabálya, amely alapján a letevő bármikor visszakövetelheti a dolgot, hiszen ez a harmadik személy érdekeit veszélyeztetné. Ilyen esetben ezért a letevő a letett dolgot kizárólag a szerződésben meghatározott személy hozzájárulásával követelheti vissza.

6. A törvény a megszűnés kapcsán a Ptk. szabályát egyebekben változatlanul fenntartja. Határozatlan időre kötött letéti szerződés esetén a letéteményes 15 napos felmondási idővel szüntetheti meg a szerződést. Ha a letevő megtagadja a dolog visszavételét, a letéteményes a továbbiakban megbízás nélküli ügyvivőként jár el.

7. A törvény egy §-ba gyűjti össze a letét ingyenes alakzatára vonatkozó szabályokat. E körben a törvény fenntartja a szükséges költségek megtérítésére vonatkozó szabályt és az ingyenes letét speciális felelősségi normáját.

XLVIII. Fejezet

A gyűjtő és a rendhagyó letéti szerződés

1. A rendes letétnek két alfaja van: az egyedi és a gyűjtő letét. A gyűjtő letét a letevők részére „ömlesztve” tárolt gabona, illetve a XX. század első felében az értékpapírok letéti kezelésben alakult ki. A Ptk. a gyűjtő letétet nem szabályozza, ezt hatályos jogunk az értékpapírjogban ismeri. A gyűjtő letét különbözik mind az egyedi letéttől, mind a rendhagyó letéttől. Az egyedi letéttől abban, hogy a tulajdonjog nem marad kizárólag az egyes letevőé; a rendhagyó letéttől abban, hogy a tulajdonjog nem száll át a letéteményesre. A gyűjtő letét esetében a letevők között keletkezik közös tulajdon. A közös tulajdon szabályaitól a törvény egy ponton tér el: a letéteményes jogosult a letevők tulajdoni hányadát a többi tulajdonostárs beleegyezése nélkül is kiadni.

2. A törvény diszpozitív főszabályként feljogosítja a letéteményest az azonos fajtájú és minőségű helyettesíthető dolgok „összevegyítve” való megőrzésére, a letéteményes azonban nem szerzi meg sem a letett dolgok tulajdonjogát, sem a letett dolgokkal való rendelkezés jogát. A gyűjtő letétben lévő dolgokkal továbbra is tulajdonosuk rendelkezhet.

3. Tekintettel arra, hogy gyűjtő letétbe csak helyettesíthető dolog vehető, a gyűjtő letét tárgya csak bemutatóra szóló vagy üres forgatmánnyal ellátott névre szóló értékpapír lehet. A számlavezetési kényszer a letevők tulajdonjogának megőrzését szolgálja. A gyűjtő letétben lévő értékpapírok átruházása, megterhelése a dematerializált értékpapírokkal azonos módon történik, azaz alapvetően számlajóváírás formájában. Eltérően a letét főszabályától, miszerint a letéteményes csak a letevő kifejezett engedélye esetén adhatja a letett dolgot alletétbe, a törvény - a tőkepiacról szóló 2001. évi CXX. törvény (Tpt.) szabályozásával egyezően - a letéteményest értékpapírok gyűjtő letéte esetén feljogosítja, hogy a letevő külön hozzájárulása nélkül is alletétbe adja az értékpapírokat, feltéve, hogy az alletéteményes a külön törvény szerint letéti szolgáltatás nyújtására jogosult befektetési szolgáltató vagy elszámolóház.

4. A rendhagyó letét kifejezést a Ptk. ugyan nem használja, azonban a 472. § tartalmaz a rendhagyó letétre vonatkozó szabályozást. A törvény szerint a rendhagyó letét létrejöttének két feltétele van: a letét tárgya pénz vagy más helyettesíthető dolog (értékpapír, gabona stb.) kell legyen, és a feleknek hallgatólagosan vagy kifejezetten meg kell állapodniuk abban, hogy a letett dolog tulajdonjoga a letéteményesre száll át, és az nem ugyanazon dolog, hanem ugyanolyan fajtájú és minőségű dologból (pl. ugyanolyan minőségű búzából, ugyanabba a sorozatba tartozó értékpapírból) ugyanannyi visszaszolgáltatására köteles. A letéteményes tehát jogosult a letett dolgokkal rendelkezni: azokat megterhelheti, elzálogosíthatja stb. A letevőnek pedig pusztán kötelmi jogi követelése áll fenn ugyanolyan fajtájú, minőségű és mennyiségű dologra.

5. A rendhagyó letét gazdasági célját tekintve a letéthez, a szolgáltatások jogi szerkezete szerint a kölcsönhöz áll közel. Ez azt jelenti, hogy a rendhagyó letét a kölcsön szabályainak megfelelően tulajdonátruházást és egy fajlagos szolgáltatásra vonatkozó kötelmet eredményez, azonban a visszaadás helyére és idejére a letét szabályai irányadóak, így például a letevő bármikor igényelheti a letét kiadását. A letét szabályait követi a rendhagyó letét a tekintetben is, hogy a letett dolgok különleges rendeltetése érvényesül: a letevő visszakövetelésével szemben beszámításnak csak abban az esetben van helye, ha a beszámítandó ellenkövetelés magából a letéti jogviszonyból származik.

6. A rendhagyó letét szabályozása azért is különösen fontos, mert a kézizálogjog esetében a törvény a felek jogaira és kötelezettségeire háttérszabályozásként a letét szabályait rendeli alkalmazni. A törvény tehát a rendhagyó letét szabályozásán keresztül megteremti a rendhagyó zálogjog lehetőségét is. Pénz és értékpapírok esetében tehát lehetőség van rendhagyó zálogjog formájában a biztosítéki tulajdonátruházásra: a záloghitelező a felek ilyen megállapodása esetén megszerzi a zálogtárgy tulajdonjogát és ugyanabból ugyanannyi visszaszolgáltatására lesz köteles. Ezzel a törvény eleget tesz a pénzügyi hitelbiztosítéki megállapodásokról szóló 2002/47/EK irányelvnek.

XLIX. Fejezet

A szállodai letéti szerződés

A törvény néhány módosítással fenntartja a Ptk.-nak a szállodai letéti szerződésre vonatkozó szabályait. A törvény a szállodai letét felelősségi szabályait összhangba hozza a törvény új kontraktuális felelősségi szabályaival. E körben ezért a törvény csupán a törvényi felelősségi korlátozásokat szabályozza, kimentésre a szerződésszegéssel okozott felelősség általános szabályai szerint kerülhet sor. A törvény elhagyja a vendég haladéktalan kárbejelentési kötelezettségét, a kérdéskör ugyanis a kármegosztás és a kárenyhítési kötelezettség szabálya alapján megfelelően kezelhető.

XIX. CÍM

A FORGALMAZÁSI ÉS A JOGBÉRLETI (FRANCHISE) SZERZŐDÉS

A törvény a Ptk.-nál részletesebben szabályozza azokat a jogviszonyokat, amelyek arra irányulnak, hogy az áru a gyártótól eljusson a fogyasztóig. A klasszikus közvetítői jogviszonyon, a bizományon túl, a törvény külön szabályozza a közvetítői, a forgalmazási és a franchise szerződést. E szerződések közös eleme, hogy arra irányulnak, hogy az árut eljuttassák a fogyasztóig. Jelentősen eltérőnek egymástól ugyanakkor e jogviszonyok a tekintetben, hogy ezt milyen módon érik el. Ez indokolja, hogy a bizományt és a közvetítői szerződést a megbízási szerződések cím alatt helyezi el a törvény, míg a forgalmazási és a franchise szerződést önálló Cím alatt. Ez utóbbi szerződések szabályozása során a törvény tekintettel volt a DCFR szabályaira is.

L. Fejezet

A forgalmazási szerződés

1. A közvetítői jellegű szerződések eltérően abból a szempontból, hogy a közvetítő milyen kockázatot vállal az értékesítés során. E szempontból a közvetítőre nézve legkockázatosabb konstrukció a forgalmazási szerződés, mivel a forgalmazási jogviszonyban a forgalmazó a forgalmazott terméket megvásárolja, hogy azt a saját nevében és javára értékesítse.

2. Tekintettel arra, hogy a forgalmazó önálló kockázatot vállal, a forgalmazó és a gyártó jogviszonyát szabályozó szerződés is csupán néhány alapvető szabályt rögzít. A törvény egyértelművé teszi, hogy a jogviszony mindkét szereplője köteles a termék jóhírnevét megóvni, ezzel kapcsolatban fellépni stb. A jóhírnévhez kapcsolódik a reklámra vonatkozó szabály is, amely e körben csupán a gyártó tájékoztatási kötelezettségét írja elő azzal, hogy ha a forgalmazó a reklámot alkalmazni kívánja, akkor a gyártót szerződéskötési kötelezettség terheli. A törvény annak érdekében, hogy a gyártó biztosíthassa a termék jóhírnevét, értékesítési módját, a használat arculati elemeket stb., a forgalmazó viszonylagos elkülönültsége ellenére is diszpozitív szabályként utasítási jogot biztosít a gyártó részére.

LI. Fejezet

A jogbérleti (franchise) szerződés

1. A törvény jogbérlet elnevezés alatt tartalmazza a franchise szerződések alapvető szabályait. Az elmúlt években a piacon a jelentős méretű franchise társaságok mellett megjelentek kisebb méretű franchise rendszergazdák is. Míg a kiterjedt nemzetközi hálózattal rendelkező franchise társaságok esetén a törvény diszpozitív szabályai várhatóan kevés hatással bírnak majd, a kisebb méretű társaságok esetén a törvény szabályai segíthetnek az együttműködés kialakításában, és orientálhatják a bírói gyakorlatot.

2. A forgalmazási szerződéssel azonosképp a franchise esetén is a jogbérletbe vevő a saját nevében és saját javára jár el. Míg azonban a forgalmazási szerződés esetén a termék megvásárlására kerül sor, addig franchise esetén szerzői- és iparjogvédelmi jogok, valamint védett oltalmi tárgyakhoz, illetve védett ismerethez kapcsolódó felhasználási, hasznosítási vagy használati jogok engedélyezésére, amely lehetővé teszi, hogy a jogbérletbe vevő maga állítsa elő az adott terméket vagy szolgáltatást. E különbségből fakadnak a forgalmazási szerződéstől eltérő szabályok.

3. A törvény e szerződéstípus esetén is kötelezettségként írja elő a jóhírnév védelmét és az utasítási jogot. Tekintettel azonban a két szerződés eltérő tárgyára, franchise esetén a jóhírnév védelme nem csupán a termék, hanem magának a franchise hálózat jóhírnevére vonatkozik.

4. A törvény szabályozza a franchise működtetéséhez szükséges jogok átruházását és e jogok védelmét, és a jogbérletbe adót terhelő ellátási kötelezettséget.

5. A határozatlan időre kötött franchise szerződés megszűnését a törvény, a szerződések hasonlóságára tekintettel a tartós közvetítői szerződéssel azonos módon szabályozza.

XX. CÍM

A HITEL- ÉS A SZÁMLASZERZŐDÉSEK

LII. Fejezet

A hitelszerződés

1. A Ptk. egyetlen rendelkezést tartalmaz a bankhitelszerződésről. E szabály a gyakorlatban számtalan értelmezési problémához vezetett, tekintettel arra, hogy a szabály alapján nem határozható meg, hogy mi is a hitelszerződés, hogyan viszonyul az például az előszerződéshez. A törvény egyértelművé teszi, hogy a hitelszerződés önálló szerződéstípus, amely annyiban analóg az előszerződéssel, hogy annak alapján a hitelezőt szerződéskötési kötelezettség terheli. Eltér ugyanakkor a hitelszerződés az előszerződéstől annyiban, hogy már maga a hitelszerződés is joghatást vált ki: a hitelező köteles lesz rendelkezésre állni, ennek ellentételezéseként pedig az adós díjat köteles fizetni.

2. A törvény az adós számára korlátozás nélküli felmondási jogot biztosít. A hitelező ugyanakkor a jogviszony jellegéből adódóan rendes felmondással nem szüntetheti meg a szerződést. A hitelező számára biztosított rendkívüli felmondási okok a kölcsönszerződés szabályaival állnak összhangban. Ha az azonnali hatályú felmondás oka az adó körülményeiben bekövetkező kedvezőtlen változás, akkor a törvény a felmondás előfeltételeként megkívánja, hogy a hitelező szólítsa fel az adóst megfelelő biztosíték nyújtására, és csak e felhívás sikertelensége esetén válik jogosulttá a hitelező a szerződés felmondására. Vannak ugyanakkor olyan helyzetek, amelyekben a felhívás formalitás lenne, mert a körülmények alapján nyilvánvaló, hogy az adós további biztosíték nyújtására nem képes, viszont a felhívással járó időveszteség növelné a hitelező kockázatát. Ezekre az esetekre a törvény biztosítja azt a lehetőséget, hogy a hitelező megfelelő biztosíték adásra való felhívás nélkül felmondhass a szerződést.

LIII. Fejezet

A kölcsönszerződés

1. A kölcsönszerződés Ptk.-beli definíciója meghatározott pénzösszeg rendelkezésre bocsátásáról szól, amelynek pontos tartalmával kapcsolatban értelmezési nehézségek adódnak, és e miatt nem alkalmas arra, hogy pontosan kifejezésre juttassa a hitelező kötelezettségének mibenlétét, különös tekintettel arra, hogy a pénztartozás teljesítésére a modern pénzforgalomban a készpénz háttérbe szorulásával egyre inkább bankszámlák közötti elszámolások, átutalások formájában kerül sor, és a szabályozásnak ezekre is tekintettel kell a kölcsönszerződés jellegadó szolgáltatását definiálnia. A törvény szakítva a Ptk.-ban alkalmazott terminológiával a hitelező és az adós fő kötelezettségét - összhangban a fizetés fogalmának a kötelmek közös szabályai között történő definiálásával - meghatározott pénzösszeg fizetésében jelöli meg.

2. A törvény a kölcsön főszabályát továbbra is a pénzkölcsönre határozza meg, az egyéb helyettesíthető dolgok kölcsönét pedig a kölcsönszerződésre vonatkozó rendelkezések végén szabályozza.

3. A törvény elhagyja a Ptk. 526. § (2) bekezdésében foglalt rendelkezést, amely szerint a hitelezőnek a kölcsönösszegre vonatkozó visszakövetelési joga a szerződésben meghatározott lejárat, illetve lejáratok szerint, felmondás esetén pedig a felmondási idő elteltével nyílik meg, tekintettel arra, hogy az a törvény egyéb rendelkezéseiből is kiolvasható evidenciát fogalmaz meg.

4. A törvény nem kívánja az adóst olyan kölcsönösszeg felvételére kényszeríteni, amelyre nincs szüksége, másfelől figyelembe veszi azt is, hogy a kölcsönnyújtónak a teljesítésre készen kell állnia, ezzel kapcsolatban pedig máshonnan meg nem térülő költségei merülhetnek fel. Mindezek alapján a törvény rögzíti, hogy az adós nem köteles a kölcsönösszeg igénybevételére, a kölcsönszerződés alapján tehát tulajdonképpen jogot szerez a kölcsönösszeg igénybevételére. Mivel a felek a kölcsönszerződést alapvetően a kölcsön tényleges nyújtásának, tehát a szerződés teljesítése céljából kötik, méltánytalan lenne, ha a teljesítésre felkészülő hitelező ezzel kapcsolatos költségeit magának kellene viselnie.

5. Bár a törvény megőrzi a hitelszerződés szabályát, a kölcsönszerződés szabályai között is rendelkezik arról az esetről, amely alapján a kölcsönösszeg megfizetésére a szerződéskötést követő meghatározott időn belül vagy meghatározott feltételek teljesítése esetén kerül sor. Ez lényegét tekintve hitelszerződésnek minősül, hiszen a hitelező a kölcsönösszeg rendelkezésre tartására lesz köteles, az adóst pedig díjfizetési kötelezettség terheli. Ugyanakkor feleslegesnek tűnik ezt a rendkívül gyakori megoldást úgy kezelni, hogy a felek által egységesnek tekintett jogviszonyra, annak két létszakaszára, két szerződés szabályai legyenek irányadóak.

6. A törvény pontosítja a Ptk.-nak a hitelezőt megillető azonnali hatályú felmondására vonatkozó szabályait. A törvény ugyanakkor megszűnteti azt a kettősséget, hogy meghatározott esetben a hitelező felmondás helyett a kölcsön kifizetésének megtagadására is jogosult. A törvény diszpozitív modellként a felmondási eseteket szabályozza. Ez nem zárja ki, hogy a felek a kifizetés megtagadásának az eseteit is szabályozzák. Ebben az esetben azonban a feleknek rendezniük kell, hogy a kifizetés megtagadása hogyan hat ki a jogviszonyra.

7. A törvény a továbbiakban is lehetővé teszi az ingyenes (szívességi) kölcsönszerződést, a szabályozási logika ugyanakkor megváltozik e tekintetben. Ez annak köszönhető, hogy a törvény tipikusnak a visszterhes kölcsönt tekinti, ráadásul elhagyja azt a megkülönböztetési szempontot, amely szerint a hitelező személye - tudniillik, hogy hitelintézetről (bank) van-e szó vagy sem - legyen az elhatárolás alapja visszterhes és ingyenes kölcsönszerződések között. Ezen megközelítés vezet oda, hogy ingyenesnek csak abban az esetben tekinthető a kölcsönszerződés, ha a felek kifejezetten utalnak szerződésükben arra, hogy az adós a kölcsönösszeg visszafizetésére kamatok és egyéb díjak nélkül köteles. Mindazonáltal tekintettel arra, hogy az ingyenesség kifejezett kikötése egyes esetekben életszerűtlen elvárás lenne a felekkel szemben, a törvény úgy rendelkezik, hogy ilyen kikötés hiányában is ingyenesnek tekinthető a kölcsönszerződés, ha az eset összes körülményének mérlegelése alapján arra lehet következtetni, hogy a felek megállapodása a kölcsön ingyenes folyósítására irányult. Egyéb esetekben a törvény alapján a kölcsönszerződést visszterhesnek kell tekinteni. A szívességi kölcsön tekintetében nem érvényesülhet teljesen ugyanaz a logika, amely a visszterhes kölcsönre szabott rendelkezések zömét befolyásolja. Az ellenszolgáltatás hiánya egy egészen másfajta bizalmi viszonyt feltételez hitelező és adós között, méghozzá nem objektív, gazdasági, hanem kifejezetten személyes, szubjektív jellegűt. Ennek a sajátosságnak az ilyen jogviszonyok lebonyolításában is meg kell jelenniük. A törvény ezért a kölcsönszerződés általános szabályaihoz képest speciális rendelkezéseket határoz meg a szívességi kölcsönre vonatkozóan. Ezek alapján a hitelező a saját körülményeiben bekövetkezett lényeges változásra hivatkozással is megtagadhatja a kölcsönösszeg rendelkezésre bocsátását, illetve visszakövetelheti a már kifizetett kölcsönösszeget. E tekintetben tehát a szívességi kölcsön más ingyenes ügyletek, így például az ajándékozási szerződés szabályozási logikáját követi. Szintén az ingyenességből következik, hogy az adós nem köteles a kölcsönösszeg rendelkezésre tartásáért díjat fizetni, ha a kölcsönösszeget nem veszi igénybe. A törvény e rendelkezésekkel a hitelező szolgáltatásának ellenérték-nélküliségét, a visszterhesség hiányát kívánja megfelelően kompenzálni.

8. A mindennapi élet szokásos kölcsönügyletei tárgyának jelentős részét nem pénz, hanem más helyettesíthető dolog képezi, ráadásul a pénzvilágban az utóbbi időben mindennapos ügyletté vált és nagy gazdasági jelentőségre tett szert az értékpapírkölcsön és az árutőzsdei termékek kölcsöne. A törvény éppen ezért nem tér el attól az elvtől, hogy kölcsönszerződés tárgya nem csak pénz, hanem más helyettesíthető dolog (ideértve az értékpapírokat) is lehet, azaz, minden olyan dolog, amely esetében az adósnak lehetősége van arra, hogy „ugyanabból ugyanannyit” teljesítsen. Minthogy helyettesíthető dolgokról van szó, a hitelező ilyen esetben jellemzően a dolog tulajdonba adásával teljesíti kötelezettségét. Az adós kötelezettsége vonatkozásában a törvény úgy rendelkezik, hogy ugyanolyan fajtájú, minőségű és mennyiségű dolog visszaadásával köteles teljesíteni, tehát nem vagy nem feltétlenül a hitelező által átadott dologgal. A kölcsön esetében a tulajdonátszállás nem önmagában a dolog helyettesíthető jellegéből fakad, hanem a kölcsön céljából: az adós jogosult kell, hogy legyen arra, hogy a kölcsönkapott dolgot elfogyassza, elhasználja, vagy elidegenítse; ehhez szükséges az, hogy a felek úgy állapodjanak meg, hogy az adós ugyanolyan dologból ugyanannyit és nem ugyanazt a dolgot köteles visszaadni. A kamatfizetési kötelezettség tipikussá tétele, valamint a miatt, hogy a kamat az időlegesen kapott pénz ára, más helyettesíthető dolog kölcsöne esetében - ahol fogalmilag kamatról a kötelmekre vonatkozó általános szabályok alapján nem beszélhetünk (hiszen kamat csak a pénztartozások után jár) - kamat helyett díjfizetési kötelezettség előírása szükséges. A díj mértékének kiszámítására a törvény diszpozitív főszabályként a kölcsönadott dolog átadáskori piaci értékének figyelembevételét és a kamatszámítás szabályainak alkalmazását irányozza elő. Ez a miatt indokolt, mert a hitelező jellemzően nem, de legalábbis nem feltétlenül azért adja kölcsön az adott dolog (áru) meghatározott mennyiségét, hogy ugyanolyan dologból a kölcsönadott mennyiségnél többet kapjon vissza. Természetesen lehetőség van arra, hogy a felek a szerződésükben ne pénzbeli díjfizetési kötelezettséget írjanak elő az adós számára, hanem a díjat is a kölcsönadott dolog meghatározott mennyiségében fejezzék ki. Érdemes arra is utalni ehelyütt, hogy mivel e § általánosságban rendeli el a kölcsönszerződés szabályainak alkalmazását, természetesen a pénzen kívüli más helyettesíthető dolgok kölcsöne is lehet szívességi, azaz ingyenes.

9. A törvény abból kiindulva, hogy határozottan érzékeltetni kívánja a hitelviszony tágabb értelmezési lehetőségét - azaz azt, hogy tulajdonképpen hitel elemet tartalmaz minden halasztott fizetés is, így végső soron az áruhitel, a részletvétel, az előleg, sőt az ún. származtatott ügyletek egy részének az alapja is a hitelviszony -, rögzíti, hogy a kölcsönszerződés szabályait kell megfelelően alkalmazni minden olyan esetben, amikor az egyik fél által nyújtott szolgáltatás megelőzi a másik fél által nyújtandó pénzszolgáltatást. Ebből következik, hogy a felek eltérő megállapodásának hiányában az egyébként nem kölcsönszerződés esetében is irányadók a kölcsönszerződés szabályai, a jogviszony „hitel” elemére. Ebből következik például az, hogy halasztott fizetéssel történő értékesítés esetén a vevő súlyos szerződésszegése feljogosítja az eladót arra, hogy felmondja a szerződés hitelelemét és ezáltal azonnal esedékessé tegye a hátralékos vételár megfizetését.

LIV. Fejezet

A betétszerződés

1. A Ptk. a betét két formáját szabályozza, egymástól elkülönítve, úgy, hogy a betétszerződés (Ptk. 530. §) a bankszámlaszerződéssel egy cím alatt, de a takarékbetét-szerződéstől (Ptk. 533. §) külön címben szerepel, és a kettőt elválasztja egymástól a folyószámla-szerződés. Nem volt világos mindezek alapján, hogy a betét két formája miben egyezik és miben különbözik. A Ptk. ráadásul a betét fogalmát azonosította a lekötött betéttel (Ptk. 530. §), és így a látra szóló betétet kizárta a betét fogalmi köréből. Feltehetően ennek a következménye volt az is, hogy a bankszámlaszerződéssel kapcsolatban látra szóló betétkövetelés helyett a számlatulajdonos „rendelkezésére álló pénzeszközök” zavaros megfogalmazás szerepel (Ptk. 529. §). Sem a Ptk. 530. §, sem pedig az Ptk. 533. § nem tartalmazta világosan a betét jogi lényegét.

A törvény ezt a hiányt pótolja akkor, amikor önálló fejezetben szabályozza a betétszerződést, és egyértelművé teszi, hogy annak tárgya pénz, a betét elhelyezője pénzének a betét elfogadója részére való átadásával elveszíti a betett pénz feletti tulajdonjogát, és annak helyébe a hitelintézettel szemben egy kötelmi jellegű hitelezői követelés lép. Betétszerződés esetén a feleknek nem elsődleges célja a pénz tulajdonjogának átruházása, de ez az ügylet szükségképpeni velejárója, aminek alapja a pénz helyettesíthető dolog jellege, valamint a felek azon megállapodása, hogy a hitelintézet ugyanannyi pénzt köteles visszafizetni. A betét elhelyezője tehát azzal adja át a pénzt, hogy a betét elfogadója jogosult azt a saját üzleti tevékenysége során sajátjaként felhasználni (a hozzá befolyt pénzösszeget kihelyezi kölcsön vagy hitel formájában). Ebből fakad a hitelintézeteknek az a képessége, hogy a betétként átvett összegeket hitelezési tevékenységük során felhasználják és a betét után kamatot fizessenek, ez a banküzlet tulajdonképpeni alapja. A betéti kamatok - a hitelintézetekkel szembeni követelés magas fokú biztonságára tekintettel - relatíve alacsonyabbak a kölcsönszerződések alapján fizetendő kamatokhoz képest, a kihelyezések után beszedett kamat és a betéti kamat mértéke közötti különbség a hitelintézet jövedelmének alapvető forrása.

2. A betétszerződés sok hasonlóságot mutat a kölcsönszerződéssel, valamint a rendhagyó letéttel. A betét jogi tartalmát tekintve a rendhagyó letét speciális esetének is tekinthető. A hitelintézeti tevékenység lényege, hogy a hitelintézet a nála elhelyezett betéteket a sajátjával együtt, sajátjaként használja. Ez a használat - a pénz természetéből következően - szükségszerűen tulajdon-átruházást jelent (mint ahogy a kölcsön is tulajdon-átruházás), ami csak akkor lehetséges, ha maga a hitelintézet is tulajdonjogot szerez. A betétes tudatában van annak, hogy a hitelintézet a pénzt továbbkölcsönzi vagy más módon befekteti, tehát tulajdonosként rendelkezik vele, és tudja azt is, hogy éppen ez teszi a hitelintézetet képessé arra, hogy a betétre kamatot fizessen. A hitelintézet nem letéteményes, hanem adós, pusztán kötelmi kötelezettsége áll fenn a betétesek részére meghatározott összeget fizetni. A hitelintézet adósi pozíciójából következik, hogy nem terheli a betétesekkel szemben sem őrzési, sem gondossági, sem pedig elszámolási kötelezettség.

3. A betét különböző megjelenési formáit a törvény nem szabályozza. Nincs akadálya természetesen a betét betétszámlára való befizetésének, vagy számlakapcsolat hiányában betétokirat kiadásának, de akár takarékbélyeg formájában is megjelenhet.

4. A törvény a betétszerződés két alapvető típusának (lekötött és látra szóló betét) megfelelően határozza meg a betét elfogadójának visszafizetési kötelezettségét: a betét elfogadója a pénzösszeget a szerződésben meghatározott lejáratkor vagy a betét elhelyezőjének rendelkezése szerint köteles visszafizetni.

LV. Fejezet

A folyószámla-szerződés

1. Folyószámla-szerződésen az olyan szerződést értjük, amellyel a szerződő felek arra kötelezik magukat, hogy az egymással szemben fennálló követeléseiket közös számlán tartják nyilván és egymástól csak a számla lezárása napján fennálló különbözet megtérítését követelik. A folyószámla szerződés fő célja a tartós viszonyban álló felek közötti elszámolás leegyszerűsítése. A felek nem kívánják külön-külön érvényesíteni az egymással szemben fennálló egyes pénzköveteléseiket, hanem azokat a folyószámlára felvéve meghatározott időszakonként összevezetik. A követelések ilyen elszámolása során a folyószámlát vezető fél megállapítja az egyenleget, amelyet a felek megállapodásától függően vagy ki kell egyenlíteni, vagy a következő folyószámla-elszámolásba fel kell venni.

2. A folyószámla-szerződés más szerződéssel kapcsolatban kerülhet csak alkalmazásra. Feltételezi ugyanis, hogy a felek között más jogviszonyból kifolyólag követelések és tartozások keletkeznek. A folyószámla-szerződés megkötése ugyan logikailag feltételez egy egyéb, elszámolandó követeléseket keletkeztető jogviszonyt a felek között, de jogilag ez nem előfeltétele a szerződés megkötésének. A követeléseket keletkeztető jogviszony létrejöttéig azonban a folyószámla szerződés tényleges tartalom nélküli lesz, mert azon legfeljebb a folyószámla megnyitásával és fenntartásával kapcsolatos követelések jelenhetnek meg. Az ilyen szerződésnek az is célja lehet, hogy a felek a majdan keletkező követeléseik és tartozásaik elszámolására vállalnak előre kötelezettséget.

3. A folyószámla-szerződés lényege a hatályos szabályozás alapján pénzkövetelések egységes számlán való elszámolása [Ptk. 531. § (1) bek.]. A Ptk. a folyószámla-viszony egyik feltételének tekinti, hogy a feleknek egymással szemben kölcsönös pénzköveteléseik álljanak fenn. A hatályos szabályhoz képest a törvény egyértelművé teszi, hogy nem kell kölcsönös követeléseknek fennállni a felek között, elégséges ennek lehetősége is. Tehát nincs akadálya egy olyan jogviszony esetén is folyószámla-szerződést kötni, amely jogviszonyból kifolyólag jellemzően csak az egyik félnek keletkeznek követelései a másikkal szemben.

4. A követelések kölcsönös és folyamatos összevezetésére figyelemmel a törvény úgy rendelkezik, hogy folyószámlára csak olyan pénzkövetelés vehető fel, amelyek esetében lehetőség van beszámításra, azaz egynemű és lejárt követelések alkalmasak csak a folyószámlán történő elszámolásra. Az összemérhetőség és beszámíthatóság hiányában a folyószámla-elszámolások nem tudnák betölteni funkciójukat.

LVI. Fejezet

A fizetésiszámla-szerződés

1. A törvény - tekintettel az elmúlt évek európai uniós jogalkotására - fizetési számla néven szabályozza újra a Ptk.-ban bankszámlának nevezett szerződést. A fizetési számlára vonatkozó szabályok a pénzforgalmi irányelv és az azt implementáló pénzforgalmi törvény és MNB rendelet következtében többszintűvé váltak. Az irányelv egyaránt tartalmaz közjogi és magánjogi szabályokat, amelyeket az irányelvet implementáló jogszabályok egységesen vettek át, így a pénzforgalomra vonatkozó jelentős magánjogi kérdések rekedtek a Ptk.-n kívül. Mivel azonban a pénzforgalom magánjogi szabályok rendkívül részletesek, és számos esetben a törvény fogalomrendszerében nem is lennének kezelhetőek, így a törvény nem emeli át a pénzforgalom magánjogi joganyagát, csupán a fizetésiszámla-szerződés fogalmát és az abból fakadó legfőbb jogokat és kötelezettségeket határozza meg.

2. A számlajogosult legfőbb joga a szerződés alapján, hogy jogosult fizetési megbízást adni a számlavezetőnek. A szerződés rendeltetése a számlajogosult fizetési megbízásainak teljesítése, amelyre a számlajogosultnak a számlán nyilvántartott látra szóló betétkövetelése teszi képessé a számlavezetőt.

3. A fizetési számla a számlavezető által vezetett számla, amely a számlavezető és az ügyfél közötti tartozások és követelések, valamint az ezekben beállott változások nyilvántartására szolgál. A számla azt mutatja, hogy a látra szóló betétként, elsősorban a pénzforgalom lebonyolítására a számlavezetőhöz befizetett és a számlavezető tulajdonába kerülő pénzek ellenében a számlavezetőnek mekkora tartozása áll fenn az ügyféllel szemben.

4. A törvény egyértelművé teszi - összhangban a háború előtti magánjog álláspontjával -, hogy a fizetési számla folyószámla, amelynek a folyószámla-szerződéshez képest csupán néhány specialitása van. A folyószámlával azonos módon szabályozza a törvény fizetési számlák esetén is az egyenleg megállapítását: a folyószámla egyenlegének megállapítására évente kerül sor. Eldönti azt a vitát is a törvény, hogy a számlavezető által küldött havi számlaértesítő nem minősül az egyenleg megállapításának. Az értesítés célja csupán tájékoztatás, ahhoz további joghatások nem fűződnek.

5. A törvény a szabályszerű és megfelelő fedezettel alátámasztott fizetési megbízások teljesítésén túl rögzíti a számlavezető azon kötelezettségét is, hogy a számlajogosult javára érkező fizetéseket a számlajogosult nevében elfogadja, ugyanis a fizetésiszámla-szerződésnek nem csak az a rendeltetése, hogy a számlajogosult fizetéseket teljesíthessen, hanem az is, hogy fizetéseket fogadjon. Ennek polgári jogi szempontból alapvető feltétele, hogy a számlavezető meghatalmazással rendelkezik arra, hogy a számlajogosult nevében fizetéseket átvegyen; így lehetséges, hogy a számlavezető számára való fizetéssel a számlajogosulttal szembeni fizetési kötelezettséget lehet teljesíteni. A fizetés eredményeként a számlajogosultnak látra szóló betétkövetelése keletkezik a számlavezetővel szemben, amelynek terhére ő maga is tud fizetési megbízásokat adni.

6. A törvény egyértelművé teszi, hogy az egyenleg felett főszabályként a számlajogosult rendelkezhet. A törvény utal továbbá arra a lehetőségre, hogy a számlajogosult megjelölhet olyan harmadik személyeket, akik a nélkül jogosultak az egyenleggel való rendelkezésre, hogy számlajogosultak lennének. A számlavezető csupán kivételes esetekben jogosult a számla egyenlegével rendelkezni.

LVII. Fejezet

A fizetési megbízási szerződés

1. A hatályos jogból hiányzik a fizetési megbízás szabályozása. Fizetési megbízási szerződés alapján a megbízott meghatározott pénzösszegnek a megbízó utasítása szerint, a kedvezményezett részére történő kifizetésére, a megbízó díj fizetésére köteles. A fizetési megbízásra utal a törvény a fizetésiszámla-szerződés szabályai körében, amely szerint a számlavezető egyik kötelezettsége a szerződés alapján, hogy a számlajogosult szabályszerű fizetési megbízásait befogadja.

2. A fizetési megbízás a fizetési műveletek alapja, amelynek szabályozása mára - részben európai uniós irányelvek alapján - többszintű szabályozásban valósul meg, amely szabályok közjogi és magánjogi elemeket egyaránt tartalmaznak. A törvény nem kívánja kiváltani a pénzforgalmi szabályokat. E szabályok azonban nem adnak választ néhány alapvető polgári jogi kérdésre. A törvény e kérdéseket kívánja tisztázni.

3. A törvény - összhangban a fizetésiszámla-szerződés szabályaival - kimondja, hogy az olyan fizetési megbízás is érvényes, amelynek fedezetét a megbízó nem nyújtja, e megbízásokat azonban a megbízott nem köteles teljesíteni, amíg a megbízó nem nyújt fedezetet a megbízás teljesítésére. E rendelkezés alapján tehát a teljesítési határidő nem indul meg a fedezet biztosításáig, így a megbízott késedelembe sem eshet a teljesítéssel. A rendelkezés ugyanakkor választási jogot biztosít a megbízottnak, hogy kíván-e fedezet hiányában is teljesíteni.

4. A törvény a teljesítés általános szabályai között kimondja, hogy a pénztartozás a pénzösszegnek a jogosult részére való átadásával vagy a jogosult számláján való jóváírással teljesíthető. A pénztartozás készpénzfizetés esetén a pénz átvételének időpontjában, egyéb esetben abban az időpontban válik teljesítetté, amikor a pénzt a jogosult számláján a jogosult számlavezető bankja jóváírta vagy azt jóvá kellett volna írnia. E szabályt leképezve határozza meg a törvény, hogy mikor jogosult a megbízó a díjra.

LVIII. Fejezet

A faktoring szerződés

1. A faktoring széles körben elterjedt az elmúlt években Magyarországon. A Magyar Faktoring Szövetség adatai szerint a faktoring forgalom 2011-ben meghaladta a bruttó 888 milliárd forintot. Bár az iparban és a kereskedelemben kiemelkedő a faktoring elterjedtsége, a gazdaság valamennyi ágazatában alkalmazzák ezt a finanszírozási formát. Ennek ellenére, a hatályos jog lényegét tekintve nem szabályozza a faktoringot. A Hpt. - anélkül, hogy a faktoring fogalmát meghatározná - csupán annyit mond ki, hogy a faktoring pénzkölcsönnyújtásnak minősül. Magyarország 1996-ban csatlakozott a nemzetközi követelés-vételről szóló UNIDROIT Egyezményhez, az Ottawai Egyezmény alkalmazására azonban a bírósági gyakorlatban jellemzően nem került sor.

2. A gyakorlat rendkívül sokféle jogviszonyt nevez faktoringnak. Ide tartozhatnak például valamely termék értékesítőjének vagy szolgáltatás nyújtójának a vevővel szemben fennálló, le nem járt, nem vitatott követelések, de a lejárt, sőt egyes esetekben akár a vitatott követelések megszerzése is. A faktoring jogviszonyok tehát rendkívül széles kört fednek le, amelybe a finanszírozási jellegű követelésátruházások és az egyszerű követelésadásvételi szerződések egyaránt beletartoznak. Ezen eltérésekből fakadóan a faktoring különböző típusai között jelentős eltérések vannak.

A Koncepció a törvénybe illeszthetőnek tartotta a faktoringot. Valamennyi típusú faktoring jogviszony azonban egységesen nem szabályozható, mivel ezen szerződések egyetlen közös tulajdonsága, hogy annak során követelések engedményezésére kerül sor, az engedményezések mögött azonban nem fogalmazható meg közös jogcím. Ahhoz tehát, hogy a törvény meghatározott típusú faktoringot szabályozni tudjon, az egyes típusok mögött található jogcímek vizsgálata szükséges. A különböző jogcímek közül az ügyleti tartalom szempontjából a legjelentősebb eltérés az, hogy a faktornak van-e az adóssal szembeni megtérítési igénye (visszkereseti jog). Visszkereseti jog hiányában ugyanis az ügylet nem határolható el az adásvételtől, és nem is merül fel olyan szabályozási igény, amelyet az adásvétel mint jogcím és az engedményezés mint rendelkező ügylet ne kezelne.

A törvény faktoring szerződésként ezért kizárólag azokat a finanszírozási célú szerződéseket szabályozza, amelyek esetén a követelés átruházására a faktor által nyújtott hitel fedezeteként köteles az adós, és amelyben a faktort nemteljesítés esetén visszkereseti jog illeti meg.

Természetesen a törvény nem tiltja meg a nem visszkeresetes, illetve nem finanszírozási célú követelésátruházást. Az ilyen ügyletek azonban jellemzően követelés-adásvételnek vagy atipikus szerződésnek fognak minősülni. A törvénynek nyilvánvalóan nem célja továbbá, hogy a faktoringra vonatkozó közjogi szabályokon változtasson, ezért például a Hpt. módosításával biztosítani kell, hogy a faktorok az engedélyek birtokában továbbra is végezhessék mindazt a tevékenységet, amely a hatályos szabályozás alapján faktoringnak minősül, függetlenül attól, hogy az a Ptk. faktoringfogalmának hatálya alá tartozik-e.

3. A törvény egyértelművé teszi, hogy az engedményezés rendelkező ügylet, amelyre eltérő jogcímek alapján kerülhet sor. Ilyen jogcím lehet az adásvétel mellett például a faktoring. A le nem járt követelések faktorálására kifejezetten finanszírozási célból kerül sor. Az engedményező tudja, hogy a követelés kötelezettje esedékességkor nagy eséllyel teljesíteni fog, a faktorálásra ezért elsősorban nem a nemfizetés kockázatától való menekülés miatt kerül sor, hanem azért, mert a követelés átruházója számára likviditási problémát okoz a hosszú fizetési határidő. A faktoringnak ez a jellegadó sajátossága a faktoringot a kölcsönszerződéshez teszi hasonlatossá. A törvény ezért a faktoring szerződés jellegadó sajátosságának, jogcímének - összhangban a Hpt. megközelítésével, amely a faktoringot pénzkölcsönnyújtásnak minősíti - a kölcsön elemet tekinti. A szabályozás során abból szükséges kiindulni, hogy a faktoring nem más, mint egy kölcsönszerződés, amelynek a specialitását az adja, hogy a hitelnyújtó esedékességkor elsőként nem az adóstól, azaz az engedményezőtől, hanem az adós kötelezettjétől lesz jogosult a követelés behajtását megkísérelni, és az adóssal szemben csak akkor léphet fel, ha a kötelezett nem teljesít.

4. A törvény a visszkeresetes faktoringot tekinti főszabálynak, ahol a faktor a kötelezettnek az esedékességkor történő nemteljesítése esetén azonnal jogosult lesz visszkereseti jogának gyakorlására. A faktor tehát a törvény diszpozitív főszabálya szerint nem nyújt védelmet az adós fizetési késedelme vagy nemteljesítése esetére, és a követelés behajtására sem köteles. A kintlévőségek behajtása és az adós fizetési késedelme elleni védelem a törvény álláspontja szerint is olyan szolgáltatásnak minősül, amelyek nem a jogosulti pozícióval automatikusan együtt járó jogok, illetve kötelezettségek, hanem a faktor által nyújtott „extra” szolgáltatások.

5. A faktoring szerződés alapján fizetési kötelezettség a faktoring szerződés alapján elsősorban a faktort terheli, aki a szerződésben meghatározott összeget fizeti az adósnak. A fizetendő összeg meghatározására oly módon kerül sor, hogy a követelést a faktor leszámítolja, azaz lényegét tekintve az engedményezett követelés esedékességig hátralévő időre eső kamat mértékével és a követelés behajtásának a kockázatával valamint az ügylethez kapcsolódó egyes költségekkel csökkenti a követelés „névértékét”.

6. Abból, hogy a törvény a faktoringot speciális kölcsönszerződésként szabályozza, az a kodifikációs előny is fakad, hogy e fejezetben csupán azokat a kérdéseket kell szabályozni, amelyek a kölcsönszerződés szabályaihoz képest speciálisak, a törvény által meghatározott kérdésekben a faktoring szerződésre a kölcsönszerződés szabályait kell megfelelően alkalmazni. Ez a megoldás nem csupán azt teszi egyértelművé, hogy a kölcsönszerződésre vonatkozó valamennyi rendelkezés megfelelően alkalmazandó faktoring szerződés esetén is, hanem azt is lehetővé teszi, hogy a kölcsönszerződés körében kialakult bírói gyakorlat a faktoring szerződésre is megfelelően alkalmazható legyen.

7. Összhangban a fiduciárius biztosítékok tilalma alóli kivételekkel (lízing, tulajdonjog-fenntartás), a törvény a faktoring szerződés esetén is biztosítani kívánja a publicitást. Ennek megfelelően rendelkezik úgy a törvény, hogy a hitelbiztosítéki nyilvántartásba való bejegyzés hiányában a követelés nem száll át a faktorra, a faktort csupán a be nem jegyzett jelzálogjogosult jogai illetik meg a követelésen.

8. A faktoring szerződés felmondásának eseteit a kölcsönszerződés szabályaival összhangban határozza meg a törvény.

LIX. Fejezet

A pénzügyi lízingszerződés

1. A Koncepció kodifikálásra érett szerződéstípusnak tekintette a lízing szerződést. A gyakorlatban azonban a különféle lízingszerződések olyan sokfélék, hogy általában a lízingszerződés szabályozása nem lehetséges, mivel nem képzelhető el olyan rendszerképző ismérv, amely ezeket a már kodifikált szerződésektől, mindenekelőtt a részletvételtől és a bérlettől elhatárolhatóvá tenné. A törvény ezért új szerződéstípusként kizárólag a pénzügyi lízingszerződést szabályozza. Polgári jogi szempontból az operatív lízing nem határolható el a bérlettől, a bérlet szabályai operatív lízing esetén megfelelőek, ezért az operatív lízinget a törvény külön nem szabályozza.

2. A törvény a pénzügyi lízinget úgy határolja el a bérlettől, hogy a használatba adás mellett egy további feltétel fennálltát is megkívánja. Összhangban a nemzetközi gyakorlattal és a számviteli standardokkal (pl. FAS13), a törvény azt a határozott ideig tartó használatot minősíti pénzügyi lízingnek, amely esetén a) a lízing futamideje eléri vagy meghaladja a lízingtárgy hasznos élettartamát; b) a futamidő nem éri el a gazdasági élettartamot, de a lízingbevevő lízingtárgy szerződéskori piaci értékénél jelentősen alacsonyabb áron (maradványértéken) megszerzi vagy megszerezheti a lízingtárgy tulajdonjogát; vagy c) a lízingbeadó oldaláról megközelítve: a futamidő alatt fizetendő lízingdíjak összege eléri a lízingtárgy piaci értékét, függetlenül attól, hogy a futamidő hogyan viszonyul a lízingtárgy gazdasági élettartamához, illetve hogy történik-e a futamidő végén tulajdonszerzés. Az első esetben a bérlettől az határolja el a pénzügyi lízinget, hogy a használat időtartama eléri a lízingtárgy hasznos élettartamát, így az a kérdés, hogy a futamidő végén történik-e tulajdonszerzés, gazdasági értelemben nem releváns. A második esetben az elhatároló ismérv nem a használat időtartama, hanem a tulajdonszerzés. A harmadik esetben az elhatároló ismérv az, hogy a lízingbeadó - a bérbeadótól eltérően - a szerződés futamidejét és a lízingdíjat úgy kalkulálja, hogy a fizetendő lízingdíjak összege eléri a lízingtárgy értékét.

3. A törvény álláspontja szerint a lízingszerződés fiduciárius konstrukciónak minősül; a felek célja az, hogy a lízingbevevő megszerezze a lízingtárgyat. Ahelyett azonban, hogy a lízingbeadó tulajdonjogot ruházna át és a vételár-követelését zálogjoggal biztosítaná, a zálogjogosultinál kedvezőbb hitelezői pozícióban marad. A törvény ugyanakkor, arra tekintettel, hogy a lízingszerződések kapcsán nem alakult ki jelentős visszaélés, továbbá, hogy a lízingbeadók a prudenciális felügyelet alatt állnak, a törvény fidúciatilalomra vonatkozó szabálya ellenére továbbra is meg kívánja őrizni a lízingszerződést. Összhangban ugyanakkor a törvény fiduciárius biztosítékokra vonatkozó megközelítésével, a törvény a lízingbeadó tulajdonjogát, a tulajdonjog-fenntartáshoz és a faktoringhoz hasonlóan csak abban az esetben ismeri el, ha a felek a lízinget bejegyzik a hitelbiztosítéki nyilvántartásba, lajstromba vagy az ingatlan-nyilvántartásba. A nyilvántartásba vétel célja a publicitás biztosítása, hogy harmadik személyek, tipikusan a lízingbevevővel szerződő vevők és a lízingbevevőnek hitelt nyújtók tisztában lehessenek azzal, hogy a tartósan a lízingbevevő használatában lévő vagyontárgyak a látszat ellenére nem a lízingvevő tulajdonában vannak. A nyilvántartásba vétel elmulasztása e harmadik személy jogait sértené, ezért a törvény úgy rendelkezik, hogy e harmadik személyek irányában áttöri a nem tulajdonostól való tulajdonszerzés szabályát, és kereskedelmi forgalmon kívül is biztosítja a lízingbevevőtől szerző harmadik személy tulajdonszerzését, ha a szerző ellenérték fejében és jóhiszeműen szerez. Ugyancsak védi a törvény a lízingbevevő hitelezőit azáltal, hogy áttöri a zálogjog főszabályát, és biztosítja, hogy lízingbevevő által alapított zálogjog a lízingbevevő rendelkezési joga hiányában is létrejöjjön.

4. A szavatossági jogok szabályozása során a törvény abból indul ki, hogy a lízing finanszírozási jogviszony, ezért a lízingbeadót a bérlettől eltérő feltételek szerint kell, hogy szavatosság terhelje. Kellékszavatosság ezért a lízingbeadót akkor terheli csak, ha közreműködött a lízingtárgy kiválasztásában, vagy a harmadik személy eladóval szembeni jogairól a lízingbevevő hozzájárulása nélkül lemondott. A gyakorlatnak kell kidolgoznia, hogy mi minősül a lízingtárgy kiválasztásában való közreműködésnek. Vélhetően pusztán az a tény, hogy a lízingbeadó tájékoztatja a lízingbevevőt, hogy mely forgalmazókkal működik együtt, a kellékszavatosságot nem alapozza meg. Mivel a lízingbevevő a lízingtárgy forgalmazásával, javításával nem foglalkozik, ezért a törvény kimondja, hogy a kellékszavatossági jogok közül a lízingbevevő kicserélést nem követelhet. A törvény a kellékszavatosság szabályozása során tekintettel van arra is, hogy a lízingtárgyat a lízingbevevő használja, a lízingtárgy kizárólag a lízingbevevő érdekeit szolgálja, ezért a törvény a lízingbevevőt kötelezi a kellékszavatossági jogok érvényesítésére. Ebben az esetben a lízingvevő a lízingbeadó törvényes képviselőjeként jár el a szavatossági jogok kötelezettjével szemben. A törvény az elállásra és az árleszállításra vonatkozó szavatossági jogok gyakorlását - tekintettel ezek kiemelt jelentőségére - nem biztosítja a lízingbevevő számára, ezeket a lízingbevevő felhívására a lízingbeadó köteles érvényesíteni. Mivel a finanszírozási elem a jogszavatosság körében nem bír relevanciával, a törvény e körben a lízing specialitásaira is tekintettel ismétli meg az általános jogszavatossági szabályt.

5. A törvény - összhangban azzal, hogy a lízinget a finanszírozási jellegű szerződések között helyezi el - a bérlet és a kölcsön szabályaival összhangban szabályozza a szerződés azonnali hatállyal történő felmondásának eseteit. A törvény úgy rendelkezik, hogy a lízingbeadó felmondása esetén a felek a zálogjog szabályai szerint kötelesek elszámolni, azaz a lízingbeadó köteles a zálogtárgyat értékesíteni, és a befolyt vételárral elszámolni.

6. A gyakorlatban széles körben elterjedt az ún. vevőkijelölési jog, azaz, hogy a lízingbevevő jogosult a vételi jogának gyakorlására harmadik személyt kijelölni. Mivel a törvény általános jelleggel biztosítja a jogok átruházhatóságát, ezen eset szabályozása szükségtelen. A törvény e körben csupán annyit mond ki, hogy a vevő kijelöléséhez a lízingbeadó hozzájárulása nem szükséges.

XXI. CÍM

A BIZTOSÍTÉKI SZERZŐDÉSEK

LX. Fejezet

A kezességi szerződés

1. A kezesség funkcióját tekintve egy kötelem teljesítésének személyi biztosítéka, formáját tekintve pedig kötelmi szerződés a jogosult és a kezes között. A Ptk. a kezességet a kötelmi jog általános szabályai között, szerződést biztosító mellékkötelezettségként szabályozta. A törvény változtat ezen és a kezességet a kötelmi jog különös részében, az egyes szerződések között helyezi el.

2. Kezességet bármilyen tartalmú kötelezettségért lehet vállalni, így jövőbeli vagy feltételes kötelezettségért is. Indokolt ennek külön kimondása hasonlóan azon szabályhoz, miszerint zálogjog jövőbeli vagy feltételes követelés biztosítására is alapítható. Kezességet nemcsak egy meghatározott kötelezettségért lehet vállalni, hanem meghatározott kötelezett meghatározott jogosulttal szemben fennálló valamennyi kötelezettségének biztosítására, illetve a kötelezett és a jogosult között fennálló, meghatározott jogviszony alapján fennálló összes kötelezettség biztosítására is.

3. A törvény fenntartja az írásbeliséget mint a kezességvállalás érvényességének feltételét. A kezesség alakszerűségére vonatkozó követelmény azonban nem a kezességi szerződésre, hanem csak a kezességvállalásra, a kezességvállaló nyilatkozatra vonatkozik, mivel az alakszerűségi követelmény a kezes védelmét célozza, a kezességvállalás terjedelmével kapcsolatos bizonyítási nehézségek elkerülését szolgálja. Ha a kezes nem írásban vállalta a kezességet, azonban kielégíti a jogosult követelését (a kezességgel biztosított tartozást), a kezesség érvényessé válik. A teljesítés elfogadásának konvalidáló hatását a törvény általános szabályként kimondja a szerződés általános szabályai között.

4. A kezesség járulékos kötelezettség. A kezesség tartalma és terjedelme tehát a főkötelezettség mindenkori tartalmához és terjedelméhez igazodik. Ha a főkövetelés nem áll fenn, a kezességvállalás is érvénytelen. A kezesség terjedelme nem haladhatja meg a főkötelezettségét, illetve a kezesség, ha nincs szűkebb körre korlátozva, mindarra kiterjed, ami a főkötelezettség. Az a szabály, amely szerint a kezes kötelezettsége a főkötelezettség terjedelméhez igazodik, akkor is áll, ha a főkötelezettség a törvénynél fogva módosul, különösen a kötelezett szerződésszegése (például késedelme) következtében. A kezes kötelezettsége az ügyleti (kikötött) kamatokra csak annyiban terjed ki, amennyiben azok a kezességvállalás után váltak esedékessé. A főadóssal szemben folytatott per, illetve végrehajtás költségeiért pedig csak abban az esetben felel a kezes, ha azok felmerülése előtt a jogosult felszólította a teljesítésre, azaz lehetőséget adott neki, hogy teljesítsen, és ezáltal elkerülje a biztosított követelés további növekedését.

5. A járulékosság alapvető következménye, hogy a kezes a jogosulttal szemben azokra a kifogásokra is hivatkozhat, amelyek a főkötelezettet megilletik a jogosulttal szemben, még akkor is, ha a főkötelezett a kezesség elvállalását követően lemondott e kifogásokról. Természetesen mindazokat a kifogásokat is felhozhatja a kezes, amelyek őt a hitelezővel szemben a kezességi szerződés alapján saját személyében megilletik, például azt, hogy a kezességet csak feltételesen vállalta és a feltétel még nem állott be. Nem hivatkozhat azonban a kezes olyan kifogásokra, amelyek őt a főkötelezettel szemben illetik meg, például hogy a főkötelezett a kezességért kikötött ellenszolgáltatást nem teljesítette.

6. A törvény fenntartja a Ptk. azon szabályát, miszerint a kezesség főszabály szerint, illetve ellentétes kikötés hiányában egyszerű (sortartásos) kezesség, a kezest tehát megilleti a sortartás kifogása. Vagyis a kezesség nemcsak járulékos, hanem főszabály szerint szubszidiárius kötelem. A szubszidiaritás azonban csak kifogás, méghozzá halasztó kifogás formájában érvényesül, vagyis a jogosult - a kezes perléséhez - nem köteles igazolni, hogy sikertelenül megkísérelte a tartozás behajtását a főadóstól. A törvény a bírói gyakorlattal lényegében összhangban rögzíti, hogy sortartó kezesség esetén a kezes nem tagadhatja meg a teljesítést, ha a jogosult igazolja, hogy fellépett a főkötelezettel szemben, de a fellépése ésszerű időn belül vezetett eredményre. Így például sortartó kezes nem hivatkozhat arra, hogy a felszámolási eljárás még nem zárult le, ha a jogosult igazolja, hogy nincs esélye annak, hogy a követelése a felszámolás során megtérüljön.

7. A Ptk. három kivételt ismer a sortartásos kezesség főszabálya alól: ha a felek készfizető kezességben állapodtak meg, a kezességet kár megtérítéséért vállalták, a kezességet bank vállalta. Az első eset szabályozása a szabály diszpozitív jellegére tekintettel szükségtelen, ezért azt a törvény elhagyja. A bankkezességet a törvény a felek eltérő megállapodásának hiányában nem teszi készfizetővé. A kártalanítási kezesség szabályára a törvény a Ptk.-tól részben eltérő szabályt ad. A törvény három új készfizető kezességi esetet szabályoz. Az első eset szerint, ha a főkötelezettől való behajtás annak elköltözése miatt jelentősen megnehezül, akkor az egyszerű kezesség készfizető kezességgé alakul át. A második eset a jogosultat védi: ha a kötelezettel szembeni más követelése már behajthatatlannak bizonyult, akkor felesleges lenne megkövetelni az újabb követelésre is a végrehajtás lefolytatását. A harmadik eset az elmúlt években kialakult jogértelmezési vitákat kívánja eldönteni. A Csődtv. nem kezeli, hogy mi történik abban az esetben, ha a kötelezett a csődeljárásban fizetési haladékot kap (vagy ellene felszámolást rendelnek el). A törvény egyértelművé teszi, hogy ezekben az esetekben is készfizetővé alakul a kezesség, azaz a hitelező a kezestől követelhet megtérítést, függetlenül a csődeljárás vagy a felszámolási eljárás kimenetelétől.

8. A törvény új típusként kodifikálja a kártalanító kezességet, amely a sortartásos kezességhez képest még jobban megerősíti a kezes helyzetét, ugyanis ebben az esetben a jogosult csak akkor fordulhat a kezes ellen, ha igazolja, hogy sikertelenül vezetett végrehajtást a követelés behajtása végett a kötelezett vagyonára. A kezes tehát nem pusztán kifogásként érvényesítheti a sortartás kedvezményét, hanem a főadós elleni sikertelen végrehajtás előfeltétele annak, hogy a jogosult a kezestől a követelés kielégítését követelje. A sortartás kedvezménye főszabály szerint kifogás formájában érvényesíthető, de kártalanító kezességet is lehet vállalni, amikor a kezes kötelezettségének beállta a főadós elleni sikertelen végrehajtás feltételéhez kötött. A kártalanító kezesség kizárja a kötelezett és a kezes együttes perlését, utóbbi csak akkor perelhető, ha az előbbi ellen a jogosult már sikertelen végrehajtást vezetett. Továbbá kártalanító kezesség esetén a jogosultnak a kötelezett elleni végrehajtást akkor is le kell folytatnia, ha nyilvánvaló, hogy az eredménytelen lesz, illetve felszámolási eljárás esetén ennek befejezését is be kell várnia.

9. Ha ugyanazért a kötelezettségért többen vállalnak kezességet, két alapvető kérdés merül fel: miképpen felel a több kezes a jogosult irányában, illetve miképpen szabályozott a több kezes egymás közötti viszonya. A törvény kimondja a kezesek, illetve, ha ugyanazt a kötelezettséget kezesség és a kötelezettől eltérő személy által alapított zálogjog is biztosítja, a kezes és a zálogkötelezett egyetemleges felelősségét a jogosulttal szemben és csak a kezesek egymás közötti viszonyában vonja le annak következményeit, hogy a kezesek egymásra tekintettel vagy egymásra tekintet nélkül vállaltak kezességet. Tehát a hitelező - választása szerint - bármelyik kezestől követelheti a teljes kötelezettség teljesítését, és nem kell számolnia azzal, hogy a későbbi kezes arra utasítja, hogy előbb a korábbi kezestől kísérelje meg behajtani a tartozást. A kezesek egymás közötti viszonyát a szerint szabályozza a törvény, hogy a kezesek egymásra tekintettel vállalták-e a kezességet. E megoldás mellett szól, hogy nem indokolt az, hogy akkor, ha egy új kezes kötelezettséget vállal, függetlenül az előző kezesektől, esetleg tudtuk nélkül, nem az előző kezesek, hanem a főkötelezett helyzetét javítandó, az előző kezesek felszabaduljanak kötelezettségük egy része alól, azáltal, hogy visszkeresettel fordulhatnak a tőlük függetlenül és náluk később kezességet vállalt kezessel szemben. Az új kezes a kezességet rendszerint egyébként sem azzal a szándékkal vállalja el, hogy az előző kezesek helyzetét megkönnyítse, hanem éppen ellenkezőleg: azzal a szándékkal, hogy a jogosult követelésének kielégítése fejében a követelést az azt biztosító összes joggal együtt megszerezze, azaz az előző kezesekkel szemben is felléphessen.

10. A törvény néhány lényeges, a kezest védő eltérést fogalmaz meg a fogyasztói kezességre.

LXI. Fejezet

A garanciaszerződés

1. A Ptk. a garanciaszerződést nem szabályozza, csak a bankgaranciát határozza meg, e meghatározás azonban nem teszi lehetővé a bankgarancia és az okmányos meghitelezés (akkreditív) elhatárolását. A törvény egyrészt egyértelművé teszi, hogy garanciát nem csak bank vállalhat (bár gazdasági jelentősége valószínűleg a jövőben is a bank, illetve más, prudenciális felügyelet alatt működő intézet, például biztosító által vállalt garanciának lesz), másrészt elhatárolja a garanciát az okmányos meghitelezéstől, amely nem biztosíték, hanem fizetési mód. A garancia tipikusan egy nem pénzfizetésben álló kötelezettséget biztosít, például egy vállalkozási szerződés teljesítését, míg az akkreditív pénzfizetésben álló kötelezettség teljesítésére szolgál. A garancia lehívására csak a kötelezett nemteljesítése esetén kerül sor, az akkreditív alapján azonban a kötelezett mindenképpen teljesít. A garantőr kötelezettsége a kötelezettéhez képest másodlagos, az akkreditívet nyitó bank kötelezettsége elsődleges.

2. A garancia tehát olyan fizetési ígéret, amely egy másik kötelem adósának tartozását biztosítja, anélkül azonban, hogy a garantőr a másik kötelem adósát megillető kifogásokat felhozhatná, vagy a garancia érvényessége egyébként függne az alapkötelem érvényességétől. Épp ellenkezőleg: a garantőr fizetési kötelezettsége nincs függővé téve attól, hogy az alapkötelem érvényesen fennáll-e, illetve hogy az alapkötelem adósa ténylegesen szerződésszegést követett-e el. A garantőr nem jogosult annak vizsgálatára, hogy a kötelezett szerződést szegett-e. A garantőr fizetési kötelezettsége önmagában a jogosult fizetési felszólításának kézhezvételével és a garanciában esetleg megjelölt egyéb feltételek teljesülésével megnyílik. A törvény nem nevesíti külön a garanciavállalásban meghatározott okmányok benyújtását mint a fizetési kötelezettség feltételét, hiszen ez nem szükségszerű eleme a garanciának, azonban nem is akadályozza azt, hogy a garancia lehívását okmányok benyújtásához kössék.

3. A kezességvállaláshoz hasonlóan a garanciavállalás esetében is formakényszer érvényesül: garanciát csak írásban lehet érvényesen vállalni. Ahogy a formakényszer célja a kezesség esetében a kezes védelme, úgy garanciaszerződés esetében a garantőr védelme. A formakényszer a garancia esetében még a kezességnél is indokoltabb, hiszen a garantőr nem hivatkozhat az alapügyletből származó kifogásokra, azaz helyzete veszélyesebb, mint a kezesé.

4. A törvény egyértelműen elhatárolja a kezességet és a garanciát: míg a kezes kötelezettsége tartalmában és terjedelmében a főkötelezett kötelezettségéhez igazodik, addig a garantőr kötelezettsége független a kötelezett kötelezettségétől, a garantőr kötelezettségét kizárólag a garanciavállaló nyilatkozat határozza meg. A garantőr tehát nem más kötelezettségét teljesíti, hanem a kötelezett nemteljesítése esetén a saját kötelezettségét teljesíti. Ennek megfelelően a garantőr nem hivatkozhat az alapjogviszony érvénytelenségére, nem hivatkozhat azokra a kifogásokra, amelyek a kötelezettet illetik meg a jogosulttal szemben. A garantőr csak azokat a kifogásokat érvényesítheti a jogosulttal szemben, amelyek a kettejük közötti jogviszonyból, a garanciaszerződésből származnak.

5. Régi vitára tesz pontot a törvény akkor, amikor egyértelművé teszi, hogy - a garanciavállaló nyilatkozat eltérő rendelkezése hiányában - a lehívás joga a jogosult személyéhez kötődő, nem átruházható jogosultság, de nincs akadálya annak, hogy a jogosult arra utasítsa a garantőrt, hogy ne neki, hanem egy harmadik személy kezéhez teljesítsen. Ha a jogosult személyében törvényes jogutódlás következik be (pl. jogi személyek esetében egyesülés, szétválás, természetes személyek esetében halál esetén), a garancia lehívásának joga attól függetlenül átszáll a jogosult törvényes jogutódjára, hogy a garanciavállaló nyilatkozat tartalmazott-e ilyen kikötést.

6. A törvény a lehívással szemben bizonyos formai és tartalmi követelményeket támaszt. Formai követelmény egyrészt az, hogy a lehívásnak írásban kell történnie, másrészt az, hogy pontosan igazodnia kell a garanciavállaló nyilatkozatban előírt feltételekhez. Ez utóbbi szabály az akkreditív esetében is lényeges, ún. okmányszigorúság elve, amely szerint a lehívásnak pontosan igazodnia kell az előírt formai követelményekhez és az azoktól való minimális eltérés is megalapozza a garantőr jogát a fizetés megtagadására.

7. A garantőr a fizetési felszólítás kézhezvételét követően haladéktalanul köteles annak megtörténtéről értesíteni a kötelezettet, megbízóját. A kötelezett értesítésének jelentősége abban áll, hogy a garantőr tudomást szerezhessen az olyan tényekről, amelyekre hivatkozva élhet azzal a jogával, hogy megtagadja a teljesítést, ha a jogosult nyilvánvalóan visszaélésszerűen vagy rosszhiszeműen él a lehívás jogával.

8. Főszabály szerint a garantőr nem tagadhatja meg a teljesítést az alapjogviszonyra hivatkozva, kivételesen, nyilvánvalóan visszaélésszerű vagy rosszhiszemű lehívás esetén azonban megtagadható a jogosult követelésének teljesítése. E kivétel alapvetően két esetkörre vonatkozik: a) ha a jogosultnak a garanciaszerződés szerint okiratokat kellett benyújtania a garancia lehívásához és e kötelezettségének nem valódi (hamisított) okiratok csatolásával tett eleget (fraud in the documents), b) ha a jogosult az alapjogviszonnyal kapcsolatban jár el rosszhiszeműen, illetve visszaélésszerűen (fraud in the transaction). A törvény nem határozza meg taxatívan, hogy mi minősül nyilvánvalóan visszaélésszerű vagy rosszhiszemű lehívásnak, de a nemzetközi gyakorlattal egyezően felsorol négy olyan esetet, amely ilyennek minősülhet. Annak érdekében, hogy a törvény ne tegye ki a garantőrt túlzott kockázatnak, minden esetben követelményként támasztja a törvény, hogy a garantőr rendelkezésére álló információk alapján nyilvánvalónak kell lennie, hogy a lehívás visszaélésszerű vagy rosszhiszemű. Ez a megoldás összhangban áll a nemzetközi gyakorlattal, amely a kifizetés megtagadásához azt várja el, hogy a visszaélés „offensichtlich und liquide beweisbar” vagy „clear and obvious” legyen.

9. A törvény az egyes szerződések szabályai között kevés fogyasztóvédelmi rendelkezést tartalmaz. A biztosítékok között azonban indokolt volt ilyen normák megfogalmazása, így a zálogjog és a kezesség mellett a garancia szabályai között is tartalmaz fogyasztóvédelmi rendelkezést a törvény. Tekintettel a garancia önállóságából fakadó kockázatokra, a törvény nem teszi lehetővé, hogy fogyasztó vállaljon garanciát, az ilyen szerződéseket átminősíti készfizető kezességgé.

XXII. CÍM

A BIZTOSÍTÁSI SZERZŐDÉSEK

LXII. Fejezet

A biztosítási szerződés általános szabályai

1. A biztosító alapvető kötelezettsége a szerződésben meghatározott kockázatra megállapított fedezet nyújtásában: a kár megtérítésében, szolgáltatás teljesítésében vagy valamely összeg megfizetésében áll. A biztosítóval szerződő fél legalapvetőbb, minden biztosítási fajtánál fennálló kötelezettsége a díjfizetés. A törvény nem emeli ki, hogy a biztosítási esemény fogalmilag jövőbeli esemény, bár ez a legtöbb esetben nyilvánvalóan így van. A biztosítási gyakorlatban megjelentek azonban olyan biztosítások, amelyekben a biztosító kockázatviselésének kezdete megelőzi a szerződés megkötését. A törvény a biztosítási érdek szükségességét - a külföldi jogokhoz hasonlóan - a biztosítási szerződések közös szabályai között emeli ki.

2. A törvény rendelkezik az együttbiztosításról, amely biztosítási forma elsősorban nagyméretű ipari kockázatok esetében jelentős. Ennél a biztosítási formánál rendezni kell mindenekelőtt azt, hogy a biztosított (vagy a szerződő fél) kihez címezhet joghatályosan jognyilatkozatot, szabályozni kell továbbá az egyes biztosítók felelősségének mértékét. A törvény az együttbiztosítók egymás közötti viszonyát nem szabályozza, mivel ez a jogviszony nem minősül biztosítási szerződésnek.

3. A törvény a biztosítási szerződés érvényességét változatlanul írásba foglalástól teszi függővé, de - a tényleges gyakorlatot szem előtt tartva - az írásba foglalás tipikus formájának a biztosító által kiállított fedezetigazolást (a korábban szokásos elnevezéssel: kötvényt) tekinti. Az ajánlati kötöttségre a törvény külön szabályokat állapít meg, mivel az ajánlati kötöttségre vonatkozó általános szerződési szabályok biztosítási szerződéseknél nem megfelelőek. A szerződő fél ajánlatától eltérő fedezetigazolás esetére a törvény a hatályos jognál árnyaltabb szabályozást ad. A vonatkozó rendelkezés szerint lényeges eltérésre a biztosítónak írásban fel kell hívnia a szerződő fél figyelmét, és az eltérés csak akkor válik a szerződés tartalmává, ha a szerződő fél azt nem kifogásolja.

4. A törvény fogyasztói szerződések körében - meghatározott törvényi feltételek betartása mellett - elismeri a ráutaló magatartással történő szerződéskötést, és egyben pontosítja, hogy a biztosító hallgatása mikor eredményezi a szerződés létrejöttét. A törvény szabályozza azt az esetet, amikor a biztosítási esemény a kockázatelbírálási idő alatt következik be, és - lényegét tekintve - fenntartja a Ptk. szabályozását arra az esetre, amikor lényeges kérdésben való eltérés miatt a biztosító a szerződés módosítását kezdeményezheti, vagy adott esetben a szerződést fel is mondhatja.

5. A törvény a hatályos joggal egyezően határozza meg a biztosító kockázatviselésének kezdetét, és a nemzetközi biztosítási gyakorlattal összhangban szabályozza az előzetes fedezetvállalás intézményét. A törvény - pontosításokkal - fenntartja a Ptk.-nak a biztosítási kockázat jelentős növekedésével kapcsolatos szabályait, és a biztosító egyoldalú módosítási és megszüntetési jogát korlátozza olyan esetben, amikor a biztosítási kockázat több biztosított vagyontárgy vagy személy közül csak egyesek vonatkozásában következik be. A díjfizetési kötelezettség hatályos szabályait a törvény alapvetően fenntartja. A szerződő félre kedvezőbben állapítja meg a törvény a díjfizetési kötelezettség elmulasztásának következményeit: az esedékes díj meg nem fizetése esetén a szerződés csak akkor szűnik meg, ha a biztosító írásbeli fizetési felszólításában megállapított póthatáridő telik el eredménytelenül, és a biztosító a díjat nem érvényesíti bírósági úton. Előnyösebb a szerződő fél számára az a szabály is, amely szerint a szerződő fél a megszűnés napjától számított százhúsz napon belül írásban kérheti a biztosítót a kockázatviselés helyreállítására, és a biztosító a biztosítási fedezetet a megszűnt szerződés feltételei szerint helyreállíthatja, feltéve, hogy a korábban esedékessé vált biztosítási díjat megfizetik.

6. A törvény a biztosítási szerződések általános szabályaként rögzíti a csoportos biztosítás szabályait. A törvény rendezi, hogy csoportos biztosítás esetén ki minősül biztosítottnak, a biztosítót kivel szemben terheli tájékoztatási kötelezettség, a szerződésbe hogyan lehet belépni stb.

7. Ha a biztosítási szerződést nem a biztosított, hanem az ő javára harmadik személy kötötte, a szerződő felet a törvény a biztosított irányában tájékoztatási kötelezettséggel terheli. Ilyen estben a biztosított - a szerződő fél hozzájárulásával - jogosult a szerződésbe belépni. A biztosító hozzájárulására - a szerződésátruházás általános szabályaitól eltérően - nincs szükség, mivel a biztosított belépésével a biztosító helyzete nem válik terhesebbé. A biztosító változatlan pozícióját garantálja a törvénynek az a szabálya, hogy a folyó biztosítási időszakban esedékes díjakért a szerződő fél a belépő biztosítottal egyetemlegesen felel. A biztosított ilyen esetben a szerződő fél jogutódjának minősül, átszállnak rá a szerződésből fakadó jogok és kötelezettségek.

8. Mind a szerződő felet, mind a biztosítottat terheli a biztosító irányában a közlési és változásbejelentési kötelezettség. E kötelezettség tartalmát a törvény a hatályos jogot fenntartva szabályozza. A törvény a hatályos joggal egyezően írja elő a biztosítási esemény bejelentésére vonatkozó kötelezettséget, és ugyanígy állapítja meg e kötelezettség megszegésének következményeit is. Új szabályokat állapít meg a törvény a biztosítási érdek elmúlásának következményére és a lehetetlenülés egyes egyéb eseteire.

LXIII. Fejezet

A kárbiztosítási szerződés

1. A kárbiztosítási szerződés általános szabályai

1. A törvény a kárbiztosítások közös szabályai között adja meg azokat a rendelkezéseket, amelyek a vagyonbiztosításra vonatkoznak, és egyben alkalmazandók a felelősségbiztosítási szerződésekre is, amennyiben ez utóbbiakra nincsenek speciális külön előírások.

2. A törvény a kárbiztosításoknál (tehát mind a vagyon-, mind a felelősségbiztosításnál) változatlan formában fenntartja a túlbiztosítás tilalmát. A törvény a bírói gyakorlatban kialakított elvekre támaszkodva (és a túlbiztosítási tilalomból kiindulva) a Ptk.-tól részben eltérve rendezi a többszörös biztosítást. A hatályos szabályozással összhangban állapítja meg a törvény az alulbiztosítás következményeit, amikor is a biztosító a bekövetkezett kárt a biztosítási összegnek a vagyontárgy értékéhez viszonyított arányában köteles megtéríteni (ún. pro rata biztosítás). A fedezetfeltöltésre vonatkozó hatályos szabályozást a törvény kiegészíti a biztosító azon kötelezettségének előírásával, hogy a szerződés megkötésekor köteles erre a szerződő fél figyelmét felhívni. Természetesen a fedezetfeltöltés a szerződő fél számára csak lehetőség és nem kötelezettség. Új szabállyal kívánja a törvény a biztosítót késedelem nélküli teljesítésre késztetni a biztosítási esemény bekövetkezését követően.

3. A törvény tartalmilag nem változtat a hatályos jogon a kármegelőzési és kárenyhítési kötelezettség előírásának szabályozásánál, és - lényegüket tekintve - fenntartja a biztosító teljesítés alóli mentesülésére, a szerződő fél, illetve a biztosított állapotmegőrzési kötelezettségére, a rendes felmondásra, a részleges díjfizetésre és a biztosított vagyontárgy megkerülésére vonatkozó Ptk.-beli szabályokat is. A törvényi engedmény szabályait kiegészíti a törvény a biztosítónak a biztosítottal szembeni visszakövetelési igényével arra az esetre, ha a nyújtott szolgáltatás és a károkozó által fizetett kártérítés együttes összege meghaladja a biztosítottat ért kár összegét. A biztosítottnak az igény megóvására és érvényesítésének elősegítésére vonatkozó kötelezettsége a szerződő felek általános jelleggel előírt együttműködési kötelezettségéből egyenesen következik; így annak külön kimondására nincs szükség. Külön kimondja mégis a törvény, hogy a szerződő fél a biztosítót jogainak érvényesítésében - nyilatkozatok tételével, okiratok átadásával - támogatni köteles.

2. A felelősségbiztosítási szerződés

A törvény a Ptk. szabályainál pontosabban határozza meg, hogy felelősségbiztosítás esetében a biztosított által okozott mely károkért áll helyt a biztosító. Nem fogyasztói szerződések esetében a felek természetesen tetszésük szerint határozhatják meg a felelősségbiztosítás által fedezett károk körét. A kárbiztosítások közös szabályainál előírt bejelentési kötelezettség és e kötelezettség elmulasztásának következményei felelősségbiztosítás esetében is érvényesülnek. Ezért a felelősségbiztosítás szabályai körében a törvény csak a sajátos vonatkozásokra tér ki. Garanciális szempontokat juttat érvényre a törvény a biztosító szolgáltatásának és a károsult igényérvényesítésének szabályozásánál, továbbá a biztosított általi elismerés, teljesítés és egyezség biztosítóval szembeni hatályának rendezésénél.

LXIV. Fejezet

Az összegbiztosítási szerződések

1. Az összegbiztosítási szerződések általános szabályai

A törvény az összegbiztosítás közös fogalma alá helyezi az életbiztosítást és a balesetbiztosítást. Ezekre előbb közös rendelkezéseket ad, majd megállapítja a két altípus külön szabályait. Az élet- és a balesetbiztosításnál megkívánt biztosítási érdek alapvetően egyforma, ezért a biztosítási érdekre vonatkozó jogszabályi követelményeket az összegbiztosítások közös szabályai között lehet rendezni. Az összegbiztosításokra a törvény kifejezetten megengedi a többszöri biztosítást.

2. Az életbiztosítási szerződés

A törvény - szemben a Ptk.-val - megadja az életbiztosítási szerződés pontos fogalmát. Nem változtatja meg viszont a törvény a hatályos szabályokat az életbiztosítási szerződés kedvezményezetti körének meghatározásánál és a rájuk vonatkozó részletszabályok tekintetében. Garanciális jelentősége van annak, hogy a törvény - a Ptk.-hoz hasonlóan - megkívánja a biztosított írásbeli hozzájárulását abban az esetben, ha a szerződést nem ő köti. Csoportos életbiztosítás esetén megengedett és elő is fordul, hogy a biztosított hozzájárulása nem feltétele a szerződés létrejöttének. Szabály szerint a biztosított hozzájárulását bármikor visszavonhatja, de a szerződés a hozzájárulás visszavonásának jogát korlátozhatja. A visszavonás következtében a szerződés a biztosítási időszak végével megszűnik, kivéve, ha a biztosított a szerződésbe belép. A biztosított belépési jogára életbiztosítás esetében is vonatkoznak a biztosítási szerződés általános szabályai között lefektetett normák. Kifejezetten szabályozza a törvény a várakozási időt, és a hatályos jognál árnyaltabban rendezi a díjfizetés elmulasztásának következményeit életbiztosítás esetén. A közlési kötelezettség megszegésének következményeit, a rendes felmondást és a maradékjogot a törvény a hatályos rendelkezésekkel egyezően szabályozza életbiztosítási szerződésnél.

3. A balesetbiztosítási szerződés

A törvény a balesetbiztosítási szerződést jórészt utaló normákkal rendezi: meghatározza, hogy mely kérdésekre kell alkalmazni az életbiztosításra vonatkozó rendelkezéseket, és melyekre vonatkoznak a vagyonbiztosítás szabályai. Elhagyja a törvény a Ptk.-nak azt a szabályát, amely szerint a felek eleve megállapodhatnak abban, hogy a biztosítási összeg a biztosított foglalkozásának és - ebből kifolyólag - a kockázatnak megváltozásával külön megegyezés nélkül is módosul. Ilyen esetben helyesebb ugyanis, ha a felek kifejezetten módosítják a szerződést.

LXV. Fejezet

Az egészségbiztosítási szerződés

Az elmúlt évtizedben felmerült társadalmi igényeket kívánja kielégíteni a törvény azzal, hogy - egyelőre néhány szabállyal - bevezeti az egészségbiztosítást. Ez a szerződésfajta vegyes jellegű; ezért a törvény - a problémák által megkívánt módon - részben a kárbiztosítás, részben az életbiztosítás szabályainak alkalmazását írja elő. Az egészségbiztosítás lényegéből következik, hogy arra nem lehet a biztosítási kockázat jelentős növekedésére vonatkozó szabályokat alkalmazni, és az egészségbiztosítást nem lehet rendes felmondással megszüntetni. Sajátosan alakul az ápolási szolgáltatásra irányuló egészségbiztosításnál a várakozási idő is: az általános szabályok között hat hónapban maximált várakozási idő helyett egészségbiztosításnál a törvény hároméves várakozási idő kikötését is megengedi. Ez a szabály irányadó akkor, ha a biztosítandó személy valamely tartós betegsége a szerződéskötéskor mindkét fél által ismert volt, az említett betegségre vonatkozóan

XXIII. CÍM

A TARTÁSI ÉS AZ ÉLETJÁRADÉKI SZERZŐDÉS

LXVI. Fejezet

A tartási szerződés

1. A tartási szerződés jogintézménye alapjaiban nem igényel újraszabályozást, a törvény elsősorban a Ptk. rendelkezéseit pontosítja. A törvény - a Ptk.-tól eltérően - a tartási szerződés fogalmi elemeinél utal a szerződés visszterhes jellegére. Tartási szerződés alapján, a tartásra kötelezett a tartásra jogosultnak mindazt köteles nyújtani, ami megfelelő ellátásához szükséges: élelmezés, lakás, fűtés, világítás, mosás, ruházat, betegség esetén orvosi kezelés, gyógyszer, megfelelő ápolás biztosítása az eltartott számára, halála esetén pedig illő eltemettetés. A törvény tulajdonképpen a rászorultság követelményét határozza meg a tartásra jogosult javára teljesítendő szolgáltatás mértékeként. Ebből következően a tartás körében az eltartónak nem a létfenntartás minimális feltételeit kell biztosítania az eltartott számára, hanem szolgáltatását, annak terjedelmét a felek körülményeihez, a jogosult indokolt szükségleteihez kell igazítania, mert az csak ezáltal elégíti ki a „megfelelőség” kritériumát. Ennek megítélésben általában a felek akarata, életvitele, de az eltartott által nyújtott vagyonérték is kellő eligazítást adhat.

2. A törvény a hatályos szabályokhoz képest - a bírósági gyakorlatban kimunkált elvekre figyelemmel - egyértelművé teszi, hogy mit kell érteni a tartásra jogosult „megfelelő eltartásán”. A fentebb kifejtettekkel összhangban kimondja ugyanis, hogy a tartási szerződés alapján a tartásra jogosultat olyan ellátásban (olyan szolgáltatásokban) kell részesíteni, amely mind a szükségleteinek, mind pedig a körülményeinek megfelel. Ezzel a törvény nemcsak a tartás körében teljesítendő szolgáltatások körét, hanem azt a zsinórmértéket is meghatározza, amelynek alapján a jogalkalmazók számára a tartási kötelezettség szerződésszerű teljesítése mind mennyiségi, mind pedig minőségi értelemben megítélhető. Azt a főszabályt, amely szerint tartási szerződés alapján a tartásra kötelezettet a tartásra jogosult körülményeinek és szükségleteinek megfelelő mennyiségű és minőségű ellátás illeti meg, az új szabályozás a könnyebb alkalmazhatóság érdekében kiegészíti a tartás körében nyújtandó szolgáltatások - hatályosnál részletesebb - felsorolásával. E kiegészítő szabály azonban értelemszerűen azt is jelenti, hogy kétség esetében - ha tehát a felek a tartási szolgáltatások körét másként nem határozzák meg, illetve egyes szolgáltatások tekintetében eltérően nem rendelkeznek - a törvény e szabálya irányadó abban a tekintetben, hogy a tartási kötelezettség milyen szolgáltatásokra terjed ki.

3. A törvény - a Ptk.-tól eltérően - nem tartalmaz külön rendelkezést arról, hogy tartási szerződést kötelezettként jogi személy is köthet. Ez természetesen nem jelenti azt, hogy kötelezetti oldalon csak természetes személyek állhatnának. A törvény elismeri a jogi személyek természetes személyekhez hasonló abszolút jogképességét, ezért e körben nem szükséges a külön nevesítésük.

4. A törvény kisebb módosítással, illetve szerkezeti átalakítással fenntartja a tartási szerződés módosítására és megszüntetésére vonatkozó speciális szabályozást. A törvény a szerződés bírósági módosításának lehetővé tétele körében - az eddigi szabályozáshoz hasonlóan - az általánostól eltérő szabályokat fogalmaz meg. A tartási szerződés bizalmi jellegére és annak sérülékenységére tekintettel a szerződésmódosításhoz továbbra sincs szükség arra, hogy annak változatlan körülmények közötti fenntartása valamelyik fél lényeges jogi érdekét sértse. Ugyanakkor a törvény finomítja a bírói szerződésmódosítás lehetőségét, fenntartva annak specialitását. Természetesen a szerződés módosítására alapvetően a felek megállapodásával indokolt sort keríteni, ugyanakkor, ha a felek viszonya megromlik és így közös megegyezéssel a közöttük fennálló szerződés módosítása nem lehetséges, a törvény szerint bármelyik fél kérheti, hogy a bíróság módosítsa a köztük fennálló megállapodás tartalmát. Ha azonban a felek viszonyában olyan változás állott be vagy bármelyikük körülményei oly mértékben megváltoztak, hogy a tartási szerződés célja a megállapodás módosításával sem tartható fenn, abban az esetben a bíróság a Ptk. 589. § (2) bekezdésében foglaltakhoz hasonlóan, kérelemre a szerződés jogcímét is módosíthatja vagy erre irányuló kérelem esetén megszüntetheti a szerződést. A törvény szabályozza, hogy hogyan alakul a jogosult és a kötelezett viszonya abban az esetben, amikor a tartási szerződés több jogosult javára szól, és az egyik jogosult meghal. Erre az esetre a törvény szabálya azt biztosítja, hogy a többi jogosultat megillető szolgáltatás változatlan formában és tartalommal maradjon meg.

5. A törvény kiegészíti a hatályos szabályozást annak kimondásával, hogy a bíróság a felek érdekeit figyelembe véve sem alkalmazhat olyan szabályt, amely ellen mindkét fél tiltakozik. Előfordulhat ugyanis olyan eset, hogy egyik fél sem kívánja a szerződés fenntartását sem természetben való tartás formájában, sem pedig életjáradéki szerződés keretében; ebben az esetben a bíróságnak meg kell szüntetnie a szerződést, még akkor is, ha egyébként látna esélyt akár annak fenntartására, akár pedig életjáradéki szerződéssé való átváltoztatására.

LXVII. Fejezet

Az életjáradéki szerződés

1. A törvény érdemben nem változtat az életjáradéki szerződés szabályain sem. Az életjáradéki szerződés - a tartási szerződéshez hasonlóan - a járadékszolgáltatásra jogosult életfenntartását, megélhetését szolgálja. Ugyanakkor a törvény a tartási szerződéssel szemben mindezt változatlanul nem az arra jogosult személyéhez közvetlenül kapcsolódó ellátás nyújtásával, hanem pénzösszeg vagy más helyettesíthető dolog rendszeres vagy időszakonként visszatérő szolgáltatásával biztosítja. Az életjáradéki szerződés esetében az eltartott személyére szabott, személyes szükségleteinek kielégítésére hivatott szolgáltatásokat lényegében a pénzszolgáltatás, vagy az azzal azonos minőséget képviselő, helyettesíthető dolgok szolgáltatása váltja fel. Az általános csereérték szolgáltatása már önmagában is jelzi, hogy az életjáradéki szerződés - természeténél fogva - nem feltételezi azt a fajta személyhez kötöttséget, bizalmi jelleget, amely a tartási szerződések esetében a szerződésszerű teljesítéshez szinte elengedhetetlen. Az életjáradéki szolgáltatás nem személyfüggő, így az ilyen tartalmú kötelezettségvállalásra értelemszerűen erősebb hatást gyakorolnak a piaci viszonyok.

2. A törvény a Ptk. 280. § (3) bekezdésében foglalt, a tartásdíj- és járadékszolgáltatások teljesítési idejére vonatkozó rendelkezéseket a teljesítésre vonatkozó általános szabályok köréből kiemelte azzal, hogy e szabályok kimondása az egyes nevesített szerződéseknél lehet indokolt. A törvény - a dolog természetéből következően - az életjáradéki szerződés körében tartotta szükségesnek annak kimondását, hogy az életjáradékot, tekintettel arra, hogy az a jogosult létfenntartását célozza - a teljesítésére meghatározott időszakonként előre kell megfizetni.

XXIV. CÍM

A POLGÁRI JOGI TÁRSASÁGI SZERZŐDÉS

1. A törvény fenntartja a polgári jogi társasági szerződést szerződéstípusként, a Ptk.-nak a polgári jogi társaságra vonatkozó szabályait ugyanakkor jelentősen kibővíti. Szervezeti tulajdonságokkal a polgári jogi társaság csak abban az értelemben rendelkezik, amennyiben a tagok közötti vagyoni és erőviszonyokat tartósan rendezi. A polgári jogi társasági szerződés harmadik személyek felé elkülönülő szervezetként nem jelenik meg.

2. A polgári jogi társasági szerződés fő jellemvonása, hogy a felek érdekei a társasági közös cél irányába fordulnak. A közös cél mellett a hozzájárulás, illetve a közös kockázat, vagyis a nyereségben és veszteségben való részesedés fogalmi elemei a társasági szerződésnek. A társasági szerződés személyhez kötődő jellegű, vagyis egy tag változása főszabályként megszünteti a szerződést. A személyes jellegből következik továbbá a társasági szerződés kölcsönös bizalmi jellege, amely hűséget, lojalitást kíván meg a tagoktól a társasági célhoz és egymás felé. Ugyanakkor a társasági szerződésben is kölcsönös szolgáltatásokat vállalnak a felek, amely azonban nem ölt árucsere jelleget.

3. A törvény célja a polgári jogi társasági szerződés újraalkotásával annak biztosítása, hogy a jogrend egy rugalmas, a gazdasági és társadalmi életviszonyok széles spektrumán megbízhatóan alkalmazható szerződésfajtát nyújtson. Ezért a törvény nem kívánja leszűkíteni a polgári jogi társasági szerződés célját. Az általános szabályokból következik, hogy törvénybe ütköző célra nem köthető társasági szerződés sem.

Polgári jogi társasági szerződés köthető nem haszonszerzési célra is, például olyan együttműködés megvalósítására, amelyre egyesület lenne alapítható, de a tagok nem kívánnak együttműködésüknek jobban elkülönült szervezeti formát adni. Polgári jogi társasági szerződés köthető olyan céllal is, amelynek megvalósítása ugyan gazdasági tevékenységet igényel, mégsem irányul haszonszerzésre.

A piacgazdasági viszonyok megkívánják, hogy a gazdasági élet szereplői közötti lazább és szorosabb együttműködés, gazdasági tőke és szakismeretek összegyűjtése jöhessen létre úgy, hogy önálló szervezet, új jogalany nem keletkezik. A leggyakoribb ilyen szerződések a konzorciumi szerződés, átfogó, fővállalkozási elemeket is tartalmazó komplex beruházási együttműködési szerződés, szindikált hitelezés, eredményfüggő kamatozású kölcsönszerződés. A törvény tudatosan feladja a Ptk. által eredetileg meghatározott tilalmat kereskedelmi tevékenység folytatására. Ugyancsak nem alkalmazza a törvény az üzletszerűséget mint elhatárolási ismérvet, mivel ez már a Ptk. hatálya alatt sem bizonyult alkalmas elhatárolási ismérvnek a polgári jogi társaság és a gazdasági társaságok között. A törvény szerint lehet akár kizárólag gazdasági célra is polgári jogi társasági szerződést kötni.

4. A tagok jogai és kötelezettségei a polgári jogi társasági szerződésben egyenlők, ha a felek másképp nem állapodnak meg. Ilyenkor a hozzájárulások mértéke is azonos kell, hogy legyen és a nyereséget és veszteséget is azonos mértékben viselik.

5. A társasági cél elérése érdekében nyújtott hozzájárulás bármilyen szolgáltatásból állhat, a törvény szövegébe foglalt felsorolás példálózó jellegű. A törvény nevesíti a dolgok átadását és a személyes munkavégzést. A dolgok tekintetében a szöveg figyelemfelhívó jellegű annak érdekében, hogy a tagok szerződésükben kifejezetten rendezzék a közös tevékenységhez szükséges dolgok sorsát. A felsorolás nem zárja ki más hozzájárulás, például jogok szolgáltatását sem. A törvény lehetőségként nyújtja, de nem teszi kötelezővé a személyes tevékenységet a társasági cél elérése érdekében. A magánautonómia tiszteletben tartásával a törvény nem kívánja szabályozni, hogy a tagok közös céljukat milyen eszközökkel tudják elérni.

A polgári jogi társasági szerződés szempontjából nincs jelentősége annak, hogy milyen értékkel bír a szolgáltatás. A piacgazdasági viszonyok közepette bármilyen szolgáltatást lehet a szabadpiaci beszerzési értéke szerint vagyoni értékűnek nyilvánítani, mint pl. névhasználat joga, ismeretek, tanácsadás, magatartástól való tartózkodás stb. A polgári jogi társaságban a nyújtott szolgáltatás értékelését a privátautonómia jegyében a tagok kölcsönös megegyezéssel állapítják meg, amely a belső viszonyaikban irányadó lesz.

6. Mivel a törvény szerint a polgári jogi társasági szerződés megkötésével új jogalany nem jön létre, rendezni kell, hogy a tagok által nyújtott hozzájárulás miként álljon a társasági cél szolgálatába. A törvény nem hoz létre Gesamthand jellegű dologi jogi kötöttséget a társasági cél érdekében szolgáltatott dolgok tekintetében. A hozzájárulásként nyújtott dolgok dologi hatályú megkötése a társasági cél érdekében tehát nem következik a társasági szerződésből. Annak azonban nincs akadálya, hogy ha a dologi jogi szabályok lehetővé teszik, a felek pl. elidegenítési és terhelési tilalom ingatlan-nyilvántartási bejegyzése útján dologi hatályú megkötést hozzanak létre.

A törvény abból indul ki, hogy a hozzájárulásként adott dolog tulajdonjogát a társasági szerződés tagja nem kívánja átruházni. A törvény azonban nem akarja ennek lehetőségét sem kizárni. A közös használatra bocsátás tehát a tipikus hozzájárulási forma, amely magában foglalja a rendeltetésszerű elhasználódás következtében bekövetkezett értékcsökkenést. Az ezen felüli értékcsökkenés vagy megsemmisülés tekintetében az általános kártérítési szabályok irányadók. Az elhasználható dolgok viszont a társasági tevékenység folytatása során rendszerint felemésztődnek, ezért azoknak a társasági cél alá rendelése tulajdonjogi szempontból is indokolt.

A polgári jogi társasági szerződés közös célja szolgálatára állított vagyon a törvény szerint nem nyer dologi jogi kötöttséget. A polgári jogi társaság túlterjeszkedne szerződéses, relatív jellegén, ha dologi hatályú, abszolút kötöttséget eredményezne a vagyon tekintetében. Szükséges azonban, hogy a közös tulajdon szabályaihoz képest nagyobb kötöttség keletkezzen a társasági cél szolgálatába állított vagyon tekintetében. Ezért a közös tulajdonba került dolgon fennálló tulajdoni hányad feletti rendelkezés kártérítési kötelezettséget keletkeztet a többi taggal szemben.

Ez a szabály értelemszerűen alkalmazandó a közös használatba adott dolgokra is. A közös használatba adott dolgoknál azonban a dolog tulajdonával való rendelkezés jogát nem szükséges megkötni, hiszen a tulajdonos személyétől függetlenül a dolog használatát kell csak biztosítani a társasági cél érdekében. Ha azt a tag nem biztosítja, azzal szerződésszegést követ el, amely esetben az általános szabályok szerint is kártérítéssel tartozik.

7. Tilos a közös cél meghiúsítása, a közös tevékenység elleni tevőleges lépés, például ha valamelyik tag a társasági célba tartozó érdekkörben maga nevében és kizárólag maga javára köt szerződést, a haszonból a többi tagot nem részesíti, megszegve ezzel az egymás és a társasági cél iránti hűség kötelezettségét. Az érdekközösségből fakadóan azonban nem feltétlenül egyértelmű hogy a kötelezettség megszegése esetén kinek keletkezzen lehetősége a közös érdekeket érvényesíteni, különös tekintettel arra, hogy a társasági szerződés nem hoz létre a tagoktól elkülönülő jogalanyt, vagyis a társaság maga nem követelheti tagjától a teljesítést. Ezért a törvény minden más tagot feljogosít a szerződésszegő taggal szembeni fellépésre, hasonlóan a római jogi actio pro socio intézményéhez.

8. A polgári jogi társasági szerződés alapvetően személyegyesítő jellegű. Azonban a gazdasági társaságok mintájára a tagok jellemzően vagyoni hozzájárulásuk arányában kívánnak az eredményből részesülni. Ezért a törvény úgy rendelkezik, hogy főszabályként a vagyoni hozzájárulás aránya irányadó a kockázat viselésének arányára is.

9. A törvény kötelező fogalmi elemként határozza meg a közös tevékenységből fakadó kockázat közös viselését. A közös kockázat azt jelenti, hogy minden tag kötelezően részesül a társasági tevékenység eredményéből; vagyis valamely tagnak a nyereségből vagy a veszteségből való részesedését nem lehet kizárni vagy túlzott mértékben korlátozni. A törvény nem kívánja meghatározni, mi tekinthető az adott helyzetben túlzott mértéknek, mivel ez csak a konkrét szerződés tekintetében állapítható meg. A rendelkezés célja nem az eredményfelosztás arányosságának garantálása, hanem a kockázatkizárás megakadályozása.

10. A törvény megkülönbözteti az ügyvitel (gestio) és a képviselet fogalmát. Míg ez utóbbi a társasági tevékenység során harmadik személyek felé történő megjelenést jelenti, addig az előbbi a társasági szerződést kötő felek együttműködésének folyamatára vonatkozik. Az ügyvitel belső legitimációjához, vagyis annak megállapításához, hogy szerződésszerű-e valamelyik tag vagy tagok eljárása, az szükséges, hogy az előre meghatározott rendben (vagy ennek hiányában együttesen) szülessenek meg a döntések az egyes lépésekről.

11. A polgári jogi társasági szerződés laza struktúrája főszabály szerint megköveteli, hogy mindegyik tag részt vegyen az ügyek vitelében. A szerződéses struktúra ugyanis nem keletkeztet elkülönült társasági szerveket az egyes feladatokra, főszabályként nem létezik feladatmegosztás. A tagok meghatározhatják együttes döntéshozataluk esetén is az ügyvitel kérdéseiben való szavazás rendjét. Így rendelkezhetnek például többségi, minősített többségi vagy egyhangú szavazásról is. A tagok azonban rendelkezhetnek úgy is, hogy az ügyek vitelét felosztják egymás közt, vagyis létrehozhatnak olyan struktúrát, amelyben az egyes feladatok az egyes tagokat illetik meg.

Ha akár a törvényi rendelkezések szerint, akár a polgári jogi társasági szerződés rendelkezéseinek megfelelően több tag jogosult ügyvitelre, rendezni kell azt a kérdést, hogy az együttes ügyvitelre jogosult tagok miként hozhatnak döntéseket. A törvény a társaság személyegyesítő jellegéből kiindulva egyhangú döntéshozatalt ír elő, de a felek ettől a szabálytól is eltérhetnek, és kimondhatják, hogy elegendő az ügyvitelre jogosult tagok egyszerű vagy minősített többsége is elegendő a döntéshez.

Az ügyek vitele harmadik személyre nem ruházható át, a gesztor csak tag lehet. Ezen rendelkezés egyrészt a társasági szerződés személyhez kötött jellegéből következik, másrészt pedig a tagok személyétől elkülönült, önálló társasági szervezet hiányából. Mivel a törvény nem ismer el a polgári jogi társasági szerződés által létrehozott jogalanyt, amely önállósága megállapítható lenne, nincs lehetőség a tagok megegyezésével sem elkülönült szervezet létrehozására. Ugyancsak a polgári jogi társaság személyes jellege indokolja, hogy az ügyvitelre jogosult tag az ügyviteli feladatait csak személyesen láthatja el, ebben a körben, azaz a társaság belső jogviszonyainak körében képviseletnek helye nincs.

Ha a tagok a törvénytől eltérően határozzák meg az ügyek vitelének rendjét, úgy a törvény garantálni kívánja az ügyek viteléből kizárt tagok jogainak védelmét. Ezért a törvény biztosítja az ellentmondás jogát azoknak a tagoknak, akik nem vehettek részt valamely ügyviteli döntés meghozatalában.

12. Speciális garanciális szabály a társasági szerződés módosítása tekintetében, hogy ha nem az összes tag együttesen viszi a társasági ügyeket, úgy az ügyvitelből kizárt tagok egyhangú döntésükkel az ügyvitel jogát megvonhatják.

13. Mivel a polgári jogi társasági szerződéssel a tagok nem hoznak létre különálló jogalanyt, harmadik személy felé a társasági ügyben a társaság tagjai jelennek meg szerződő félként. A törvény nem tartalmaz többletszabályt az általános képviseleti szabályokhoz képest, ezért az eljáró tag vagy tagok az általános szabályok szerint képviselhetik a többi tagot. A törvény éppen ezért nem keletkezteti a képviseleti jog vélelmét az eljáró tag és a többi tag között, hanem a képviseleti jogosultságot az általános szabályok szerint kell létrehozni.

14. A polgári jogi társasági szerződés céljának szolgálatába állított vagyontárgyak tekintetében a törvény bizonyos védelmet kíván nyújtani harmadik személyekkel szemben. A vagyon szerződéses kötöttségének gazdasági indoka, hogy ha a társasági cél érdekében meglévő vagyontárgyat a működő társaságból kivonnák, úgy az nagy valószínűséggel ellehetetlenítené a társaság működését. Ezért a törvény árnyaltabb megoldást kínál; a tag hitelezője a tagot megillető felmondási jogot gyakorolhatja, és a társasági szerződés megszűnését követően a tagot megillető vagyonhányadból elégítheti ki követelését. Ezzel egyúttal lehetőség nyílik a társaság többi tagja számára, hogy tevékenységüket döntésük szerint folytathassák. Épp ezért a törvény nem teszi lehetővé a tag hitelezője számára, hogy a társasági célt szolgáló vagyontárgyat természetben követelje; annak csupán pénzbeli ellenértéke illetheti őt meg. Mivel a határozott időre kötött társasági szerződés esetén a tagot nem illeti meg a rendes felmondás joga, amely hitelező számára a végrehajtással megnyílhatna, a törvény kifejezetten megnyitja a számára a rendes felmondás jogát a három hónapos felmondási idő betartásával azzal a megszorítással, hogy ha a határozott időből egy évnél rövidebb időtartam volna hátra, úgy a hitelezőnek meg kell várnia a határozott idő leteltét.

15. A polgári jogi társasági szerződés tartós jellege miatt a törvény biztosítani kívánja a társaság megszüntetésének lehetőségét rendes felmondás útján. A felmondási jogot kizárni nem lehet. Annak azonban nincs akadálya, hogy a tagok a polgári jogi társasági szerződésben bizonyos felmondási korlátokat állapítsanak meg, így különösen a törvény által diszpozitív szabályként megállapított három hónaposnál hosszabb felmondási időt kössenek ki. Tilos a felmondási jog kizárása, valamint a kizárással azonos mértékű korlátozása.

A törvény egyértelművé teszi továbbá, hogy a visszaélésszerűen, alkalmatlan időpontban gyakorolt rendes felmondás kártérítésre ad alapot. Alkalmatlan időpontra esik a felmondás, ha a felmondás miatt a polgári jogi társaság tevékenységét csak aránytalanul magas veszteségekkel lehet megszüntetni. Ilyen eset lehet például, ha a társasági tevékenység során közös hosszú lejáratú szerződéses kötelezettséget vállaltak a tagok, amelynek esetleges megszüntetése vagy módosítása jelentős veszteséget okoz. Ugyanígy alkalmatlan a felmondás, ha a közös tevékenység során elkészítendő dolog félkész állapotban van, ezért csak jóval a bekerülési áron alul lehet értékesíteni, de megalapozhatja az felmondás idejének alkalmatlanságát a felmondás miatt értékesítendő dolog érintett piacán időlegesen kialakult árcsökkenés is. A kártérítés mértékénél - a szerződésszegéssel okozott károkért való felelősség új szabályai szerint - az előreláthatóság hangsúlyos szerephez jut: a következménykárokat és az elmaradt vagyoni előnyt olyan mértékben kell megtéríteni, amilyen mértékben a károsult bizonyítja, hogy a szerződésszegés lehetséges következménye a szerződés megkötésének időpontjában előrelátható volt.

A törvény alapján felmondási jog megengedett korlátozásának tekinthető a kilépés jogának kikötése. Ebben az esetben a tag nem mondhatja fel a polgári jogi társasági szerződést, ilyen irányú nyilatkozatát kilépési nyilatkozatként kell értékelni.

A polgári jogi társasági szerződés erős bizalmi elemeinek létéből következik, hogy a tagok közti súlyos bizalomvesztés esetén helyt kell adni a rendkívüli felmondás jogának. Ebben az esetben a törvény fontos ok meglétét írja elő, amely megalapozza a rendkívüli felmondás jogszerűségét.

Ha egy tag a polgári jogi társasági szerződésből fakadó lényeges kötelezettségét felróhatóan, tehát jellemzően szándékosan vagy súlyos gondatlanságból megszegi, úgy a törvény a többi tag számára az enyhébb esetben is igénybe vehető társasági érdekű igény (actio pro socio) mellett a rendkívüli felmondási jogot is biztosítja. Emellett egyéb fontos okból is jogszerűen sor kerülhet a tag általi rendkívüli felmondásra, azonban ezt megszorítóan kell értelmezni. Jelentős szerepet kap továbbá a joggal való visszaélés általános tilalma, mivel nem engedhető meg, hogy az üzleti kockázat elkerülése érdekében gyakorolják a rendkívüli felmondási jogot, például kedvezőbb egyéni üzleti lehetőség megvalósítása érdekében. A felek - a szabályozás diszpozitivitásából adódóan - a szerződésükben maguk is meghatározhatnak olyan „fontos okokat”, amelyek esetén a társasági szerződés felmondással azonnali hatállyal szüntethető meg.

A polgári jogi társasági szerződés személyhez kötött jellege okán a társasági szerződés főszabály szerint megszűnik valamelyik tag halála vagy megszűnése esetén. Ha a megmaradó tagok a társasági szerződést folytatni kívánják, erről egyhangúan döntést hozhatnak. A törvény ezen szabálya ezzel áttöri a társasági szerződés személyhez kötöttségéből következő új tag - új társaság elvét. A tagoknak nemcsak arra van módjuk, hogy a meghalt vagy megszűnt tag nélkül folytassák a polgári jogi társaságot, hanem - a jogutód kérelmére - megállapodhatnak abban is, hogy a jogutód a polgári jogi társaságba belép a meghalt vagy megszűnt tag helyére, és ennek eredményeként a társaság új összetétellel folytatja tevékenységét.

Gazdasági indokok vezérlik a törvény azon szabályát, mely szerint tagok kizárhatják azt a tagot, akinek érdekkörében olyan ok merült fel, amely rendkívüli felmondásra is okot adhatna. Mivel itt rendkívül jelentős lépésről van szó, amely egyúttal a társasági szerződés módosítását is igényli, a törvény a tagok egyhangú határozatát kívánja meg.

A polgári jogi társasági szerződés megszűnése esetén a tagok közötti elszámolásnak van helye. Az elszámolás módját elsősorban a tagok hivatottak meghatározni. Ilyen megállapodás hiányában, a tagokat a hozzájárulás arányában illeti meg a társasági eredmény. Egymással szemben a veszteségeket is ilyen arányban viselik.

XXV. CÍM

AZ ÉLETTÁRSI KAPCSOLAT

A Ptk. az élettársak vagyoni kapcsolatát egyetlen bekezdésben rendezi, rögzítve, hogy az élettársak együttélésük alatt a szerzésben való közreműködésük arányában szereznek közös tulajdont. Ha a közreműködés aránya nem állapítható meg, azt azonos mértékűnek kell tekinteni. A háztartásban végzett munka a szerzésben való közreműködésnek számít [Ptk. 578/G. § (1) bek.]. Ezek a szűkszavú rendelkezések nem adnak választ számos, a gyakorlat által felvetett kérdésre.

A törvény nem kívánja a jelenleginél sokkal részletesebben szabályozni az élettársak vagyoni viszonyait, a gyakorlatban felmerülő leglényegesebb kérdésekre azonban egyértelmű eligazítást kíván adni. Miként a házastársak esetén, az élettársaknál is az első helyre teszi a vagyoni viszonyok szerződéses rendezésének lehetőségét, a szerződés alakiságára, tartalmára és harmadik személlyel szembeni hatályára vonatkozó előírásokkal együtt. Az élettársak közti törvényes vagyonjogi rendszerként pedig - a gyakorlatban felmerült problémákra válaszként - az ún. közszerzeményi rendszerhez hasonló megoldást alakít ki.

A törvény nagyobb nyomatékot kíván adni a vagyoni viszonyok előzetes rendezésének azzal, hogy - a házassági vagyonjogi szerződés mintájára - a törvényben az élettársi vagyonjogi szerződés kötésének lehetőségét is megjeleníti. A törvény kifejezésre juttatja, hogy ebben a szerződésben, miként a házastársak, az élettársak is meghatározhatják az együttélés idejére, hogy milyen módon alakuljanak a vagyoni viszonyaik. A szerződés tartalmát szabadon állapíthatják meg, és ennek során bármilyen olyan vagyonjogi rendszert kiköthetnek, amely a házastársak között érvényesül, ideértve természetesen a vagyonközösséget is. A „gyengébb fél védelme” illetve a jogviták megelőzése érdekében az élettársak közti vagyonjogi szerződés is ugyanolyan alaki feltételek között érvényes, mint a házassági vagyonjogi szerződés, vagyis ügyvéd által ellenjegyzett magánokiratba vagy közokiratba kell foglalni.

A törvény - szerződés hiányában - az élettársak között egy, a közszerzeményi rendszerhez hasonló törvényes vagyonjogi rendszer körvonalait határozza meg E szerint az élettársak az együttélésük alatt önálló vagyonszerzők, egyikük szerzése sem hat ki a másikra, egymás tartozásaiért nem felelnek. Nem hagyható figyelmen kívül ugyanakkor a közöttük fennálló együttműködési és támogatási kötelezettség. Az élettársi kapcsolat megszűnése esetén azonban bármelyikük követelheti a másiktól az együttélés alatt keletkezett vagyonszaporulat megosztását. A vagyonszaporulathoz nem számítható hozzá az a vagyon (beleértve a vagyon aktív és passzív részét is), ami házastársak esetén különvagyonnak minősülne; az egyes vagyonrészek jellege tekintetében ugyanis nem indokolt különbséget tenni a házastársak és az élettársak között. A vagyonszaporulat meglétét az igényt érvényesítő élettársnak, a különvagyont az erre hivatkozó élettársnak kell bizonyítania.

Az élettársakat a vagyonszaporulatból változatlanul a közreműködésük arányában illeti meg részesedés, ellentétben a házastársak - közszerzemény esetén is - egyenlő arányú szerzésével. A közreműködés arányában azonban nemcsak a háztartásban és a gyermeknevelésben, hanem - ami az utóbbi évtizedben igen gyakori - a másik élettárs vállalkozásában „családtagként” az élettársi kapcsolatra tekintettel végzett tevékenységet is értékelni kell; ez alól csak akkor van kivétel, ha az élettársak között e tekintetben eltérő megállapodás (munkaszerződés, megbízási jogviszony) van.

Változatlan szabály, hogy ha a szerzésben való közreműködés aránya a bizonyítási eljárás lefolytatását követően sem állapítható meg, azt egyenlőnek kell tekinteni. Ez alól azonban a bíróság kivételt tehet, ha az a felek bármelyikére nézve méltánytalan vagyoni hátrányt jelentene (például az összehasonlítható jövedelmek bizonytalansága miatt a közreműködés aránya nem állapítható ugyan meg, de a körülmények mérlegelése alapján nyilvánvaló, hogy az élettársak nem egyenlő mértékben vettek részt vagyonuk gyarapításában).

A lakáshasználat szerződéses rendezése az élettársak teljes körére vonatkozik, és mivel az a szerződési szabadságukból fakad, ezért elhelyezése az élettársakra vonatkozó általánosabb szabályok körében indokolt.

NEGYEDIK RÉSZ

FELELŐSSÉG A SZERZŐDÉSEN KÍVÜL OKOZOTT KÁRÉRT

XXVI. CÍM

A KÁRTÉRÍTÉSI FELELŐSSÉG ÁLTALÁNOS SZABÁLYA ÉS KÖZÖS SZABÁLYAI

1. A törvény különválasztja a kontraktuális és a deliktuális felelősségi szabályokat. Míg a szerződésszegésért való felelősség esetén a törvény szakít a hatályos jog felróhatósági alapú felelősségi rendszerével, addig a szerződésen kívül okozott károkért való felelősség a törvény alapján továbbra is a károkozó felróhatóságán alapul.

E körben a törvény hármas célt követett: a törvénybe integrálni a hatályos jogban külön törvényekben szabályozott, de a törvénybe illeszthető felelősségi alakzatokat, a bírói gyakorlatban kialakult jogtételeket beemelni a törvénybe, valamint új szabályokat bevezetni azokon a pontokon, ahol a jelenlegi joggyakorlat nem tudott kielégítő megoldást nyújtani a Ptk. szabályai alapján a felmerült problémákra. Az első célkitűzés eredményeként került integrálásra például a termékfelelősség és a környezeti károkért való felelősség, a második alapján definiálja a törvény az üzembentartó fogalmát, és szabályozza a többek közös károkozását, míg a harmadikra példa az okozatossági lánc elvágását szolgáló előreláthatóság fogalmának meghatározása.

2. Az általános szabályok között a törvény a tisztázza a kártérítési norma tényállási elemeit. Ennek körében - a jogirodalomban és a joggyakorlatban kialakult vitát eldöntve - kimondja, hogy a törvény tiltja a jogellenes károkozást, azaz a kártérítési feltételeként megkívánt jogellenesség külön bizonyítása szükségtelen: a károkozás ténye önmagában bizonyítja a magatartás jogellenességét. A törvény megfogalmazza azt a négy esetet, amelyben a károkozás nem minősül jogellenesnek. Ezek közül a joggyakorlatban problémát elsősorban az ún. jogági jogellenesség függetlenségének kérdése okozott. A törvény egyértelművé teszi, hogy önmagában az a tény, hogy a károkozó a kárt jogszabály által megengedett magatartással okozta, nem teszi jogszerűvé a károkozást. Ehhez az szükséges, hogy a magatartás más személy jogilag védett érdekét ne sértse, vagy a jogszabály a károkozót kártalanításra kötelezze. Így például nem minősül jogellenesnek az abból fakadó károkozás, hogy egy vállalkozásnak konkurenciája jelenik meg, amely a vevők egy részét elcsábítja, hiszen e körben nem létezik olyan védett jogi érdek, amelyet a versenytárs jogszabály által megengedett magatartása sértene. Jogellenes lesz ugyanakkor a károkozás abban az esetben, ha az építkező elveszi a szomszéd lakás benapozottságát, függetlenül attól, hogy az építkezésre jogerős építési engedély birtokában került sor, mivel az a szomszéd jogilag védett érdekét sérti.

3. A kártérítési ítélkezés bizonytalansága jelentős részt abból fakadt, hogy a Ptk. valamennyi okozott kár megtérítését írta elő, ez viszont, adott esetben akár rendkívül távoli, a károkozó által teljes mértékben előre nem látható károk megtérítését tette volna szükségessé. A bíróságok különböző megoldásokkal próbálták az ilyen károk megtérítését elkerülni. A törvény - elismerve a bíróságok törekvésének indokoltságát - elvágja az okozati láncot az olyan károk tekintetében, amelyet a károkozó nem látott előre és nem is kellett előre látnia. Ez természetesen továbbra is a bíróságok mérlegelését teszi szükségessé, de a rendelkezés alkalmas lehet arra, hogy megteremtse a kiszámítható ítélkezési gyakorlat alapját.

4. A törvény apróbb pontosításokkal megőrzi a Ptk.-nak a többek közös károkozására vonatkozó rendelkezését. Ilyen pontosítás például, hogy a Ptk. hiányát pótolva a törvény meghatározza, hogy hogyan kell marasztalni a közös károkozókat abban az esetben, ha a bíróság az egyetemleges felelősség megállapítását mellőzi. A bírói gyakorlatban megjelent esetek alapján a többek közös károkozása kibővül egy további esetcsoporttal. A törvény a többek közös károkozásával tekinti analóg esetnek, és e szabályokat rendeli alkalmazni abban az esetben is, ha a kárt több, egyidejűleg kifejtett magatartás közül bármelyik önmagában is előidézte volna, vagy nem állapítható meg, hogy a kárt melyik magatartás okozta. Míg többek közös károkozása esetén valamennyi marasztalt személy közrehatott a kár okozásában, addig ezen esetekben a törvény a károsult érdekeit szem előtt tartva olyan személyek marasztalását teszi lehetővé, akik nem okozták a kárt.

5. A törvény változtat a kártérítés módjának a főszabályán. A Ptk. főszabályként az eredeti állapot helyreállítására kötelezte a károkozót. A kár pénzben vagy természetben történő megtérítésére abban az esetben kerülhetett csak sor, ha az eredeti állapot helyreállítása nem volt lehetséges, vagy a károsult azt alapos okból nem kívánta. Ezzel szemben a törvény - tekintettel arra, hogy az eredeti állapot helyreállítása a károkozó közreműködése hiányában az esetek többségében nem kikényszeríthető - az eredeti állapot helyreállítását elhagyja a kártérítés módjai közül, és úgy rendelkezik, hogy a károkozó a kárt pénzben köteles megtéríteni, kivéve, ha a körülmények a kár természetben való megtérítését indokolják.

6. A Ptk. nem tartalmazott szabályt arra, hogy a károkozó vagy a károsult viseli-e a károkozás és az ítélethozatal között az értékviszonyokban bekövetkező változásokat. A törvény, a bírói gyakorlattal összhangban, ezt a kockázatot a károkozóra telepíti, amikor úgy rendelkezik, hogy értékváltozás esetén a bíróság az okozott kár mértékét az ítélethozatal időpontjában fennállott értékviszonyok szerint határozhatja meg. Ebben az esetben a károkozó késedelmi kamat fizetésére az érték megállapításának időpontjától kezdődően köteles. Mivel a szabály célja a károsult védelme, ez a védelem nem illeti meg a károsultat, ha a károsult kártérítési igénye érvényesítésével felróhatóan késlekedik, hiszen ilyenkor az értékváltozásból fakadó kárt a károsult maga okozta, ezért a törvény kimondja, hogy az ár- és értékviszonyok változásának kockázatát a károkozó viseli.

XXVII. CÍM

A FELELŐSSÉG EGYES ESETEI

LXVIII. Fejezet

Felelősség fokozott veszéllyel járó tevékenységért

1. A törvény nem változtat a veszélyes üzemi felelősség főszabályán, a Ptk. 345. §-a a gyakorlatban bevált, a rendelkezés módosítása nem szükséges. A Ptk. hiányossága ugyanakkor, hogy nem határozza meg az üzembentartó fogalmát. Az üzembentartó kategóriáját az elmélet által megtámogatottan a gyakorlat alakította ki. A törvény szükségesnek tartja az üzembentartó fogalmának meghatározását, az üzembentartói minőség alapjául a törvény azt állítja, hogy kinek az érdekében működik az adott veszélyes üzem. Ez a definíció lehetővé teszi, hogy a veszélyes üzem által okozott kár esetén ne a tényleges használó, hanem az feleljen a veszélyes üzemi felelősség szabályai szerint, akinek érdekében a veszélyes üzem működött. Gépkocsi használatának egy-egy alkalomra történő ingyenes átengedése ez alapján nem alapozza meg az üzembentartói minőséget, míg például a vállalat által tartósan bérelt gépkocsi használata igen.

2. A törvény a gyakorlattal összhangban határozza meg a károsulti közrehatás speciális szabályait és a veszélyes üzemek találkozásának szabályait.

LXIX. Fejezet

Felelősség más személy által okozott kárért

1. A törvény több ponton változtat a más személy által okozott kárért való felelősség szabályain. A jogi személyekre vonatkozó szabályoknak a törvénybe történő beillesztése miatt szükségessé vált az alkalmazott, a jogi személy tagja és a jogi személy vezető tisztségviselője által okozott károk megtérítésének újragondolása. A törvény bizonyos fokig egységesítette e szabályokat. A károsulttal szemben a munkáltató illetve a jogi személy felel a munkáltató alkalmazottja illetve a jogi személy tagja által e jogviszonyukkal összefüggésben okozott károk esetén. Eltérő szabályt mond ki ugyanakkor a törvény vezető tisztségviselők esetén. E körben, a vezető tisztségviselőkkel szemben támasztott szigorúbb elvárásokra tekintettel a törvény egyetemleges felelősséget ír elő, azaz a károsult a vezető tisztségviselővel és a jogi személlyel szemben is jogosult igényt érvényesíteni.

2. A megbízott károkozásáért való felelősséget a Ptk. a joggyakorlat igényeihez képest rendkívül szűken és ma már meghaladottan szabályozza. A jogalkalmazási gyakorlatban egyre többször előforduló tényállás az, amikor a megrendelő vállalkozója, alvállalkozója, fuvarozója stb. okoz harmadik személyeknek kárt. E tényálláskörökben a megbízotti felelősség és a mentesülési szabály nem alkalmazható. A törvény e tényállásokra tekintettel rendelkezik a megbízottért való felelősség körében - annak szűkebb kategóriáját kiterjesztve - arról, hogy ha valamely szerződés teljesítése során a szerződés kötelezettje harmadik személynek kárt okoz, a szerződés jogosultja tartozik e károkozásért felelősséggel mindaddig, amíg a károsult számára ismeretlen károkozó személyét meg nem nevezi.

LXX. Fejezet

Felelősség vétőképtelen személy károkozásáért

A törvény lényegét tekintve átveszi a Ptk.-nak a vétőképtelen személy károkozásáért való felelősségére vonatkozó szabályait. A bírói gyakorlatban tapasztalható terminológiai zavar elkerülése érdekében a törvény meghatározza a vétőképtelenség fogalmát. Új rendelkezésként a törvény meghatározza, hogy e felelősségi alakzat tekintetében ki minősül gondozónak. A vétőképtelen helyett az felel, aki jogszabály alapján a vétőképtelen gondozójának minősül, és az is, aki a vétőképtelen személy felügyeletét ténylegesen ellátja (gondozó).

LXXI. Fejezet

Felelősség közhatalom gyakorlásával okozott kárért

1. A törvény a közhatalommal okozott kárért való felelősség Ptk.-beli szabályait a bírósági gyakorlatban kialakított elvekkel összhangban pontosítja. Megszünteti a törvény az azzal kapcsolatos bizonytalanságot, hogy a közigazgatási határozat bírósági felülvizsgálata előfeltétele-e a kártérítési igény előterjesztésének. Meghatározza a törvény, hogy bírósági, ügyészségi, közjegyzői és végrehajtói jogkörben okozott károk esetén milyen eltérésekkel kell a közigazgatási jogkörben okozott károkért való felelősség szabályait alkalmazni. Valamennyi tényállás esetén rendezi továbbá a törvény, hogy a szervezeti hierarchiában ki az, aki felelősséggel tartozik.

2. A Ptk. szabályai alapján a joggyakorlat mereven elzárkózott a jogalkotással okozott károk megtérítése elől. A törvény nem szabályozza külön a jogalkotással okozott kárért való felelősséget, mivel az így okozott károkért a jogalkotó az általános felelősségi alakzat alapján felelős. Kétségtelen, hogy például alkotmányellenes jogszabály alkotásával vagy uniós implementációs kötelezettség elmulasztásával kárt lehet okozni. Ezekben az esetekben a károsult az általános deliktuális felelősség szabály alapján kérheti a bíróságtól az okozott károk megtérítését.

LXXII. Fejezet

A termékfelelősség

A törvény lényegi változtatások nélküli ülteti át a termékfelelősségről szóló 1993. évi X. törvény rendelkezéseit. A törvény nem veszi át a termékfelelősségi törvény 12. §-át, amely kimondta, hogy a törvény nem érinti a károsultnak a szerződésszegéssel, illetve a szerződésen kívül okozott károkért való felelősség szabályain alapuló, vagy külön jogszabályban meghatározott igényérvényesítési lehetőségeit. A rendelkezés a szabályozás logikájából adódóan a termékfelelősségi törvényben is felesleges volt. A törvénybe integrálást követően fel sem merülhet, hogy a termékfelelősség érintené a károsult egyéb igényérvényesítési lehetőségeit. Ebből következően a rendelkezés elhagyása tartalmi változást nem eredményez.

LXXIII. Fejezet

Felelősség az épületkárokért

A Ptk.-nak az épületről lehulló tárgy által okozott kár cím alatt szabályozott felelősségi alakzatait lényegét tekintve változtatás nélkül emeli át a törvény. Míg azonban a Ptk. úgy rendelkezik, hogy az épületre kifüggesztett tárgyak leesésével okozott kárért a károsulttal szemben az felelős, akinek érdekében a tárgyat kifüggesztették, a törvény erre az esetre a tulajdonos felelősségét írja elő azzal, hogy a károsulttal szemben azt, akinek érdekében a tárgyat kifüggesztették, az épület tulajdonosával egyetemleges felelősség terheli.

LXXIV. Fejezet

Felelősség az állatok károkozásáért

Felelősség az állatok károkozásáért cím alatt a törvény három tényállást szabályoz: a vadászható állat által okozott kárért való felelősséget, a veszélyes állat tartójának és a veszélyesnek nem minősülő állat tartójának felelősségét. Ez utóbbi két esetben a törvény stiláris változtatásokkal megőrzi a Ptk. szabályát. Új szabály ugyanakkor a vadászható állat által okozott kárért való felelősség. A külön jogszabályokban szabályozott tényállások közül e körben a törvény szelektálva emelt át egyes szabályokat. A klasszikus polgári jogi felelősségi szabályokat apróbb változtatásokkal átemeli a törvény, míg a felelősségi logikát mellőző, kártelepítő szabályokat a törvény hatályba lépését követően is a kódexen kívüli normák tartalmazzák.

XXVIII. CÍM

KÁRTALANÍTÁS JOGSZERŰ KÁROKOZÁSOKÉRT

A rendelkezés a törvényi szabályozásban is keresztülvezeti - az egyébként dogmatikailag tisztázott - kártérítés-kártalanítás kategóriák különválasztását, és megállapítja, hogy a törvény által megengedett károkozási esetekben - ha ezt jogszabály külön rendeli - kártalanítás jár. A törvény ezen elvi tétel egyértelművé tételével komoly hiányosságot pótol, és ezzel megfelelő elméleti hátteret teremt a különböző jogszabályokban foglalt kártalanítási tényállásokhoz.

A törvény szerint a károkozások jogszabály által meghatározott esetköreiben kártalanítás jár. Ez a rendelkezés kifejezésre juttatja azt az alapvető tételt, hogy önmagában a károkozás jogszerűsége nem alapoz meg kártalanítási jogkövetkezményt, ahhoz ugyanis a jogellenesség hiánya mellett kifejezett jogszabályi rendelkezés szükséges.

A jogalkalmazás a kártalanításra vonatkozó általános, közös rendelkezések hiányában is eljutott oda, hogy ha teljesülnek az adott jogszabályban előírt kártalanítás előfeltételei, a lebonyolítás - tehát a mérték és a mód - tekintetében a kártérítésre vonatkozó szabályok alkalmazása indokolt és elkerülhetetlen. A törvény ezen tétel rögzítését - annak alapelvi jelentőségére tekintettel - szükségesnek tartja. E rendelkezés fontos következményeket von maga után, ugyanis - eltérő jogszabályi rendelkezés hiányában - megalapozza a jogszerű károkozó teljes kártalanítási kötelezettségét, következően a deliktuális kártérítési felelősség általános szabályai között rögzített teljes kártérítés elvéből.

ÖTÖDIK RÉSZ

AZ ÉRTÉKPAPÍR

XXIX. CÍM

ÁLTALÁNOS SZABÁLYOK

1. Az értékpapírok jogi szabályozásának szükséglete különböző jogterületeken jelenik meg. Mivel értékpapírban magánjogi jogosultságokat lehet rögzíteni, ezért kézenfekvő, hogy az értékpapírokra vonatkozó alapvető szabályozásnak az új Polgári Törvénykönyvben kell megjelennie. Ez azonban nem zárja ki azt, hogy az értékpapírok kibocsátásával, a tőkepiac működésével kapcsolatos szabályokat más jogszabályok tartalmazzák. Bizonyos területeken a Tpt. az értékpapírjog magánjogi szabályait is tartalmazza. Ennek a szabályozás megjelenésekor jó oka lehetett az, hogy a dematerializált értékpapír olyan új jogintézmény volt, aminek a szabályaival a jogalkotó nem kívánta a Ptk.-t terhelni, ezért mindössze utaló szabályok jelezték a Ptk.-ban azt, hogy az értékpapírjogi szabályozás hatóköre kibővült. Mostanra azonban a szabályozás jelentős mértékben megszilárdult, a dematerializált értékpapírok ma már az értékpapírjog és a tőkepiac bevett intézményei, ezért elérkezett az ideje annak, hogy a szabályozás tisztasága érdekében a törvény a dematerializált értékpapírokra vonatkozó anyagi jogi szabályokat is tartalmazza.

Az értékpapírok hagyományosan úgy képesek betölteni a bennünk foglalt jogok mobilizálásának gazdasági funkcióját, hogy az értékpapírjog olyan szoros kapcsolatot teremt a jog és a jogot rögzítő okirat között, hogy az értékpapírba foglalt jog forgalma a jogot megtestesítő értékpapír forgalmán keresztül bonyolódhasson le. Az értékpapírjogi sajátosságok tehát jelentős részben az értékpapír dolog mivoltához kötődnek. Ehhez tapad az értékpapír legitimációs hatása és átruházásának módja is. A dematerializált értékpapírok ezzel szemben éppen azt a lehetőséget használják ki, hogy a technikai fejlődés következtében már nemcsak az okiratok képesek jogosultságok oly módon való rögzítésére, hogy a jogosultság hosszabb időn keresztül, a földrajzi távolságokat is áthidalva biztonságosan megismerhető legyen. Az elektronikus jelekkel rögzített adatok jogi értelemben vett dologként nem jelennek meg, ezért a dologi jogi jellegre építő hagyományos értékpapírjogi szabályozás nem is alkalmazható rájuk: sem az alaki legitimáció körében, sem pedig az átruházáskor nem építhetünk a dematerializált értékpapír dologi mivoltára, a dematerializált értékpapír birtokban tartása, átadása vagy éppenséggel írásos átruházó nyilatkozatnak a rávezetése aligha kerülhet szóba. A törvény az alapvető anyagi jogi szabályozás során nem tud eltekinteni a kétféle jelenség közötti lényeget érintő különbségtől. Ez a különbség, amely az alapoknál igen jelentős, nem azonos intenzitással vonul végig az értékpapírjogi szabályozás teljes vertikumán. Amíg az átruházás módjában olyan alapvető eltérések mutatkoznak, amelyek nem teszik lehetővé a papír formájú értékpapír és a dematerializált értékpapír egységes szabályozását, addig a tőkepiaci szabályozás során az értékpapírok nyilvános forgalomba hozatalakor a befektetők védelmére szolgáló szabályok körében valószínűleg közömbös az, hogy nyomtatott úton vagy dematerializált formában előállított értékpapírról van-e szó.

A törvény az értékpapírokra és dematerializált értékpapírokra vonatkozó anyagi jogi szabályokat nem tudja teljes körben átfogni, e helyett csupán általános szabályozást kíván megfogalmazni. Kétségtelen ugyan, hogy az egyes értékpapírfajtákra vonatkozó speciális szabályok is anyagi jogi jogszabályok, ezeknek azonban a Polgári Törvénykönyvbe illesztése több okból sem tűnik megoldhatónak. Egyrészt meglehetősen kiterjedt szabályozásról van szó, másrészt több értékpapírfajta szabályozása nemzetközi egyezmény kihirdetésével történt, végül pedig több olyan értékpapír is létezik, amely olyan intézményekhez kapcsolódnak szorosan, amelyek szükségszerűen nem a törvényben nyernek szabályozást.

2. A Ptk. szerint csak az az okirat tekinthető értékpapírnak, amit valamely jogszabály kifejezetten értékpapírnak minősít. Ennek a megoldásnak kétségtelen előnye, hogy mindenféle jogbizonytalanságot kiküszöböl. Hátránya viszont az egyedi minősítés rendszerének, hogy nem elég rugalmas, nem képes követni a gazdaság fejlődését, a tőkepiac innovációs igényeit és eredményeit. Ez pedig kétféle veszélyt is magában rejt. Egyrészt kialakulnak olyan új okiratfajták, amelyek rendelkeznek mindazokkal a sajátosságokkal, amelyekkel elméletileg az értékpapíroknak rendelkezniük kell, és ugyanolyan gazdasági funkció betöltésére is képesek lennének, mint az értékpapírok, mégsem tudnak jogi értelemben értékpapírként funkcionálni, mert a jogrendszerből hiányzik az a szabály, amely értékpapírrá minősítené őket. Az egyedi minősítés másik fő veszélye abból adódik, hogy az értékpapír-funkcióra alkalmas instrumentumok - ha nem esnek a jogszabály értékpapírrá minősítő rendelkezése alá - az értékpapírjogi szabályozás garanciális normáinak hatókörén kívül maradnak, és így, miközben a jogalkotó éppen a biztonságot, kiszámíthatóságot kívánná az egyedi minősítés rendszerével garantálni, bizonyos visszaéléseknek engedhet teret.

Ezeknek a hátrányoknak a kiküszöbölése érdekében a törvény a normatív szabályozás rendszerére kíván áttérni, ami azt jelenti, hogy tartalmi ismérvek alapján határozza meg azt, hogy mely okiratok tekinthetők értékpapírnak. Ilyen körülmények között a piaci szereplőknek nem kell arra várniuk, hogy az igényeiknek megfelelő instrumentumot jogszabály értékpapírnak minősítse. Kétségtelen, hogy ez a változtatás nagyobb bizonytalanságot jelent a Ptk. rendszeréhez képest, de ezt a hátrányt egyrészt megfelelően ellensúlyozzák a normatív rendszer rugalmasságából eredő előnyök, másrészt pedig a jogalkotó továbbra sincs elzárva attól, hogy okiratokat egyedileg értékpapírnak minősítsenek, és ezzel elejét vegyék a jogalkalmazási bizonytalanságnak. A törvény a bizonytalanságok csökkentése érdekében meghatároz olyan tartalmi követelményeket, amelyeknek meg kell felelni ahhoz, hogy egy jogszabály által nem értékpapírnak minősített okirat értékpapírrá válhasson a kibocsátó akarata szerint. Ezek a követelmények hozzájárulhatnak ahhoz, hogy valóban csak tudatosan, a következmények megfelelő mérlegelése mellett kerülhessen sor értékpapír kibocsátására.

Az értékpapír fogalmának normatív meghatározása mellett megmarad az a lehetőség is, hogy egyes speciális jogszabályok nevesítsenek értékpapír-fajtákat, és meghatározzák ezek tartalmi kellékeit. Nyilvánvaló, hogy ilyen szabályozás esetén csak azokat az okiratokat lehet az adott értékpapír-fajtába tartozó értékpapírnak tekinteni, amelyek kielégítik e speciális követelményeket. Ezeket az okiratokat viszont akkor is értékpapírnak kell tekinteni, ha a speciális szabályok szerinti követelmények nem ölelik fel az értékpapírok általános fogalmi elemeit. Ha egy értékpapír a kibocsátónak az értékpapír elnevezésében tükröződő célja ellenére nem felel meg a kibocsátani szándékozott értékpapír-fajta előírásainak, akkor azt kell megvizsgálni, hogy az értékpapíroknak az általános kritériumait teljesíti-e, és ha igen, akkor az okirat értékpapírnak minősülhet, függetlenül attól, hogy nem sorolható a megcélzott értékpapír-fajtába. Ha azonban olyan kellék hiányzik az okiratból, ami az értékpapír általános fogalmi elemei között is szerepel, akkor az okirat egyáltalán nem minősülhet értékpapírnak.

3. Az értékpapír definíciója az alábbi elemeket foglalja magában: a) az értékpapír okirat, vagyis az írás eszközével, emberi nyelven rögzít gondolati tartalmat (a törvény nem kívánja a dematerializált értékpapírok mellett lehetővé tenni dematerializált értékpapírnak nem minősülő, de mégis elektronikus formában megjelenő okiratok értékpapírkénti minősítését); b) az okiratot valamely polgári jogi jogviszony kötelezettje egyoldalú nyilatkozatként állítja ki; c) az okirat tartalmazza annak a jognak a leírását, aminek a gyakorlását az értékpapír kibocsátója lehetővé teszi, illetve annak a szolgáltatásnak a meghatározását, aminek a teljesítésére az értékpapír kötelezettje kötelezettséget vállal; d) az okiratban rögzített kötelezettség kötelezettje azt vállalja, hogy az okirat által jogosultként igazolt személynek fogja teljesíteni kötelezettségét.

A törvény szerint az, aki a fenti tartalmi elemeknek megfelelő okiratot bocsát ki, az értékpapír tartalma szerint válik kötelezetté, vagyis az értékpapírba foglalt jog vagy követelés függetlenedik az esetek nagy részében létező alapjogviszonytól, illetve a papírba foglalt jog vagy követelés akkor is a papír tartalma szerint létezik, ha alapjogviszony nem is volt, vagy az valamilyen hibában (érvénytelenség, hatálytalanság) szenvedne. Erre a joghatásra azért van szükség, mert az értékpapír csak így képes betölteni a papírba foglalt jog mobilizálásának gazdasági funkcióját. Az alapjogviszonyhoz kötöttsége, vagyis az a lehetőség, hogy az értékpapír kötelezettje a papír mögött meghúzódó jogviszony tartalmára hivatkozva tagadja meg a papírban rögzített kötelezettsége teljesítését, megfosztaná az értékpapírt attól a képességétől, hogy a benne foglalt jogot a piaci forgalom által megkívánt biztonsággal képes legyen a forgalom tárgyává tenni.

4. A törvény - a Ptk.-tól eltérően - állást foglal abban az értékpapír-elméleti kérdésben, hogy az értékpapírban foglalt jog vagy követelés mikor, milyen jogcselekmény által keletkezik. Azzal, hogy a normaszöveg az értékpapír kibocsátására utal a jog keletkezésével kapcsolatban, egyértelművé teszi, hogy az értékpapírban foglalt jog nem az alapjogviszony keletkezésével, de még csak nem is az értékpapír kiállításával keletkezik, hanem szükséges az értékpapírnak a kötelezett általi kibocsátása is. A kibocsátás az értékpapír szerinti kötelezettnek az a tudatos magatartása, amellyel az értékpapírt az abban foglalt tartalom szerinti kötelezettségvállalás céljával először birtokba adja, és ezzel tudomásul veszi, hogy aki a forgalomban megszerzi a papírt, azzal szemben a papír tartalma szerint köteles lesz helytállni.

5. Az értékpapír kibocsátásának azonban nemcsak a kötelezettre nézve van hatása, hanem a jogosult vonatkozásában is. Az értékpapírba foglalt jogot ugyanis a jogosult kizárólag az értékpapír birtokában, az értékpapír által tudja érvényesíteni, bizonyítani vagy átruházni. Ez a szabály kizárólag az értékpapírban foglalt jogra vonatkozóan érvényesül, és nem zárja ki azt, hogy az a jogosult, akinek nemcsak az értékpapíron alapuló joga vagy követelése van a kötelezettel szemben, az más jogcímen is fellépjen a kötelezettel szemben. Ha például az eladó a vételár összegére kiállított váltót fogad el a vevőtől, akkor a váltón alapuló követelést csak a váltó által érvényesítheti, de ez nem feltétlenül zárja ki azt, hogy az adásvételi szerződés alapján is felléphessen a kötelezettel szemben. A szerződésen alapuló és az értékpapíron nyugvó követelések egymáshoz való viszonyát az egyes értékpapírokra vonatkozó speciális szabályok határozzák meg. Az a későbbi váltójogosult viszont, aki a váltót annak átruházása folytán szerzi meg, nyilvánvalóan nincs szerződéses kapcsolatban a váltó kibocsátójával, számára tehát egyedül az értékpapíron alapuló jogérvényesítés lehetősége marad, amire érvényesül az a szabály, hogy az kizárólag az értékpapír által lehetséges. A törvény a kötelezettségnek az értékpapírban való rögzítésével és a jogosultság gyakorlásának az értékpapírhoz kötésével teremti meg azt a szoros kapcsolatot az okirat és a benne foglalt jog között, amely ahhoz szükséges, hogy az értékpapírba foglalt jog az értékpapír forgalomba hozatalával váljon forgalom tárgyává, és ezzel betölthesse a papírban foglalt jog mobilizálásának funkcióját.

6. Az alaki legitimáció mellett a kifogáskorlátozás a másik olyan jogintézmény, amely az értékpapír-funkciók megvalósításához elengedhetetlen. Nemcsak az szükséges ugyanis az értékpapírba foglalt jogok biztonságos mobilizálásához, hogy a jogosultak és kötelezettek is a papír alapján meg tudják állapítani a jogosult személyét, hanem az is, hogy a jog tartalma se válhasson kérdésessé. Az értékpapírba foglalt joggal vagy követeléssel szemben csak olyan kifogást hozhat föl, amely magából az értékpapírból vagy az értékpapírszámlából megismerhető. A korábbi jogosultakkal fennálló jogviszonyon alapuló kifogást azonban - ha nem a papírban rögzített kifogásról van szó - nem lehet érvényesíteni.

Ez a szabály összhangban áll az értékpapír átruházására vonatkozó szabályokkal is, amelyek szerint az értékpapírt átruházás útján megszerző új jogosult az értékpapírban rögzített jogokat - és nem a korábbi jogosult jogait - szerzi meg. Ugyanakkor a kifogáskorlátozás szabályából az is következik, hogy a kötelezett az értékpapír aktuális jogosultjával szemben felhozhat olyan kifogásokat, amelyek közte és a jogosult közötti személyes jogviszonyon alapulnak. A kötelezett tehát egy korábbi jogosulttal szembeni ellenkövetelését még akkor sem számíthatja be, ha ez az ellenkövetelés az értékpapír átruházásának időpontjában már létezett. Az új jogosulttal szemben fennálló vagy az értékpapíron alapuló követelés érvényesítéséig keletkező követelését viszont beszámíthatja. Abban a pillanatban azonban, ahogy az új jogosult átruházza az értékpapírt, a vele szemben érvényesíthető kifogások a legújabb jogosulttal szemben már megint csak hatástalanok lesznek.

A kifogáskorlátozásból eredő jogvédelmi hatásokat csak azoknak a jogosultaknak indokolt biztosítani, akik abban bízva szerezték meg az értékpapírt, hogy annak megszerzésével valóban megszerezhetik az abban foglalt jogokat is, mert ezek a jogok fennállnak, és ezzel szemben semmilyen kifogása vagy ellenkövetelése nem lehet a kötelezettnek. Nem érdemes viszont ilyen védelemre az, aki tudta, vagy kellő gondosság mellett tudhatta volna, hogy az értékpapírba foglalt követeléssel szemben a kötelezettnek kifogásai állnak fenn. A kifogáskorlátozás kedvezményét tehát a törvény a jóhiszemű jogosultakra korlátozza.

A kifogáskorlátozásnak nem kell továbbá érvényesülnie abban az esetben, ha az alapjogviszony szerinti jogosult lép fel az értékpapír kötelezettjével szemben az értékpapírból eredő követelés érvényesítése érdekében. A kötelezett és az eredeti jogosult közötti viszonyban teljes körűen felhozhatók az ebből a jogviszonyból eredő kifogások. Erre a jogszabály szövege azzal utal, hogy csak a korábbi jogosultakat megillető kifogások érvényesítését korlátozza.

XXX. CÍM

AZ OKIRATI FORMÁBAN ELŐÁLLÍTOTT ÉRTÉKPAPÍROK

1. Az értékpapírból eredő jogok keletkezéséhez az értékpapír kibocsátása szükséges. A kibocsátás többnyire a kötelezett és az első jogosult közötti megállapodás teljesítéseként történik, vagyis a kötelezett akaratából megy végbe. Az értékpapír későbbi megszerzői azonban a kötelezettel már nincsenek közvetlen kapcsolatban, így azt sem tudják megítélni, hogy vajon a kibocsátás szabályszerűen megtörtént-e. A kibocsátás szabálytalanságának kockázatát nem lehet az értékpapír jóhiszemű megszerzőire telepíteni, mert ezzel az értékpapír gazdasági funkciója kerülne veszélybe. Ezért mondja ki a törvény korrekciós szabályként, hogy az értékpapír a jóhiszemű papírbirtokossal szemben akkor is kötelezi az értékpapír szerinti kötelezettet, ha kibocsátásra nem került sor (például a kiállított, de a jogosultnak még át nem adott értékpapírt a kiállítótól ellopták), vagy a kibocsátás érvénytelen ügylettel történt (például az értékpapír kiállítóját erőszakkal kényszerítették az értékpapír átadására). E szabály alkalmazásában azt a papírbirtokost kell jóhiszeműnek tekinteti, aki nem tudott a kibocsátás hiányáról vagy annak hibás voltáról, és e körülményekről az adott helyzetben általában elvárható gondosság mellett sem szerezhetett volna tudomást.

2. Az értékpapír úgy képes a benne foglalt jogok mobilizálására, ha az értékpapír átruházása után a papír új jogosultja biztos lehet abban, hogy nemcsak az értékpapírt, hanem mindazokat a jogokat is megszerzi, amelyeket az értékpapír a megismerhető tartalma szerint megtestesít. Míg az átruházás általános szabályai körében érvényesül a nemo plus iuris elve, vagyis az átruházással jogot szerző nem szerezhet más és több jogot, mint amivel a jogelődje rendelkezett, és ha az átruházó ennél több jog átruházására vállalt kötelezettséget, akkor jogszavatosság címén neki kellett helytállnia a jogosulttal szemben, addig az értékpapírok esetén a megszerezhető jogot nem a jogelőd jogosultsága határolja be, hanem az értékpapír tartalma. Függetlenül attól, hogy a korábbi jogosult és a kötelezett közötti jogviszonynak mi volt a tartalma, az értékpapír új jogosultja az értékpapírban kifejeződő, a papírban rögzített jog gyakorlására válik jogosulttá az értékpapír megszerzése által.

3. Az értékpapírok alapvető gazdasági funkciója az, hogy biztosítsák a papírban foglalt jog biztonságos és egyszerű forgalomba hozatalát, mobilizálását. Ennek megfelelően központi kérdés az értékpapírok szabályozása kapcsán az értékpapírok átruházása, hiszen az értékpapír és a benne foglalt jog szoros kapcsolata miatt az értékpapír átruházásával a benne foglalt jog átruházására is sor kerül. Az átruházás módja szempontjából az értékpapírokat két csoportra osztja a törvény. Az átruházás legegyszerűbb módját a bemutatóra szóló értékpapírok kínálják, amelyek vagy nem tartalmazzák a papírba foglalt jog jogosultjának megnevezését, vagy tartalmazzák ugyan a jogosult nevét, de e mellett bemutatási záradékot, azaz olyan rendelkezést is magukban foglalnak, amely szerint a kibocsátó nem csupán a név szerint megjelölt jogosultnak, hanem bárkinek teljesít, aki az értékpapírt birtokban tartja.

A bemutatóra szóló értékpapír átruházása az átruházásra irányuló jogcímen - például az értékpapír adásvételéről kötött szerződésen - alapuló birtokátruházással történik. A névre szóló értékpapír átruházásához is elengedhetetlen az, hogy az átruházásnak legyen jogcíme, és az értékpapír átadása is szükséges, de ezeken felül írásbeli átruházó nyilatkozatot - forgatmányt - kell rávezetni magára az értékpapírra. A teljes forgatmány jellemzője, hogy név szerint megjelöli azt a személyt, akire az értékpapír jogosultja az értékpapírt átruházza. Ilyen módon az átruházást követően is meg van nevezve az értékpapíron az értékpapír jogosultjának tekinthető személy. Ezzel szemben az üres forgatmányból hiányzik az új jogosult megnevezése, amely sajátos alaki legitimációs hatásokkal jár. Az üres forgatmánnyal átruházott névre szóló értékpapír annak ellenére nem veszti el névre szóló jellegét, hogy az üres forgatmány rávezetését követően hiányzik a jogosult megnevezése az értékpapírról. Mivel üres forgatmány esetén az értékpapírból nem tűnik ki a jogosult személye, a törvény - a Ptk.-val összhangban - rendezi azt a kérdést, hogy mi történhet az üres forgatmánnyal ellátott értékpapírral.

4. Annak ellenére, hogy az értékpapírok gazdasági funkciója a bennük foglalt jogok mobilizálása, a törvény elismeri azt a lehetőséget, hogy a kibocsátó akár a névre szóló értékpapír forgatás útján való átruházásának lehetőségét kizárja. Ezt a lehetőséget azonban indokolt azokra az esetekre korlátozni, amikor valamely értékpapírra vonatkozó jogszabály ezt a korlátozást kifejezetten lehetővé teszi. Jelenleg ilyen rendelkezést tartalmaz például a váltójogi szabályok szövegének közzétételéről szóló 1/1965. (I. 24.) IM rendelet 11. § (2) bekezdése. A törvény a forgatás kizárásához - a váltójogi szabályokkal összhangban - nem az értékpapír forgalomképtelenségének következményét fűzi, hanem csak az átruházás joghatásait határozza meg a forgatás joghatásaitól eltérően. Eltér viszont a törvény a váltójogi szabályozástól abban, hogy a negatív rendeleti záradékkal ellátott értékpapír átruházásának csak a joghatását korlátozza, a formáját azonban nem, amiből az következik, hogy - ellentétben a váltóátruházással - a Ptk. a rektapapír forgatmány útján való átruházását érvényes átruházásnak fogadná el, csak annak joghatását korlátozza az engedményezés hatásaira. Ez a megoldás egyszerűbbé teszi az átruházást, és azoknál az értékpapíroknál, amelyekre nem vonatkozik speciális szabályozás, különösebb zavarok nélkül alkalmazható.

5. Az értékpapírok azért lehetnek képesek arra, hogy a bennük foglalt jogot biztonságosan a forgalom tárgyává tegyék, mert a jog szorosan összeköti az okirat fizikai létét és az okiratba foglalt jogot. Ennek egyik központi mozzanata, hogy az okiratot magát a jog alkalmassá teszi a benne foglalt jogosultság vagy követelés jogosultjának azonosítására, azaz a papír maga képes legitimálni a jogosultat. Aki az értékpapíron alapuló jogosultságot kíván érvényesíteni, annak nem kell az anyagi jogi jogosultságát igazolni, jogosultságát nem kell a származékos jogszerzések sorozatán keresztül az eredeti jogosultig visszavezetnie, elegendő az, ha formailag az értékpapír mint okirat jogosultnak mutatja őt.

Az alaki legitimáció nemcsak a jogosult javára szolgált, nemcsak az ő számára könnyíti meg jogának érvényesítését, de a kötelezett számára is könnyebbség, hiszen biztos lehet abban, hogy az értékpapírba foglalt kötelezettségét a kötelezettség alóli mentesülés hatásával teljesítheti annak, akit az értékpapír formailag jogosultként igazol. Ilyen módon a kötelezett mentesül annak vizsgálata alól, hogy az a személy, aki a teljesítést követeli, az anyagi jogi szabályok szerint jogosultnak tekinthető-e, illetve nem kell viselnie a kötelezettnek azt a kockázatot, hogy esetleg nem az anyagi jogi jogosultnak teljesít, és ezért az anyagi jogi jogosult ismételten követelni fogja a teljesítést. A kétszeres teljesítés veszélyét jelentős mértékben csökkenti az, hogy pusztán az értékpapír alapján, minden más vizsgálat mellőzésével, nagy biztonsággal meg lehet állapítani azt, hogy kinek lehet teljesíteni a kötelezettséget a teljesítés joghatályával.

Az alaki legitimáció legáltalánosabban azt jelenti, hogy az értékpapírba foglalt jog vagy követelés jogosultjának azt kell tekinteni, akit az értékpapír jogosultnak mutat. Abban azonban, hogy az egyes értékpapírok miképpen tudják legitimálni a bennük foglalt jog jogosultját, különbség van a szerint, hogy milyen módon történhet az értékpapír átruházása. A bemutatóra szóló értékpapír - mivel nem tartalmazza név szerint a jogosultat, és az átruházásakor sem kerül megjelölésre a jogosult - pusztán a papír birtoklásával legitimálja jogosultját, vagyis a bemutatóra szóló értékpapírba foglalt jog jogosultjának azt lehet tekinteni, aki birtokában tartja az értékpapír-okiratot. Névre szóló értékpapírnál nem elegendő az alaki legitimációhoz az értékpapír birtokban tartása, a birtokláson kívül az is szükséges, hogy a papírbirtokos legyen az értékpapír szövegében megjelölt jogosult, vagy a forgatmányok megszakítatlan láncolata az értékpapír birtokosát jogosultnak mutassa. A forgatmányok láncolata akkor és addig tekinthető megszakítatlannak, ha és ameddig a forgatmányok a korábbi jogosulttól származnak. Ha ez a láncolat megszakad, vagyis valamely forgatmány aláírója nem a korábbi jogosult, az értékpapír innentől kezdve már nem rendelkezik alaki legitimációs hatással a megszakadás utáni forgatmányok szerinti jogosultak vonatkozásában.

A forgatmányok megszakítatlan láncolata szempontjából az üres forgatmány speciális szabályozást igényel, hiszen az ilyen forgatmány nem rögzíti az újabb jogosult személyét, és ekként kérdéses lehet, hogy hogyan kell kezelni a legitimációs hatását újabb átruházás, illetve az értékpapírba foglalt jog gyakorlása vagy követelés érvényesítése esetén. Az értékpapírok átruházásával kapcsolatban az üres forgatmányra vonatkoztatott szabályokkal összhangban mondja ki a törvény, hogy az üres forgatmány nem szakítja meg a forgatmányi láncolatot - akkor sem, ha nem kerül később kitöltésre -, és ha az utolsó forgatmány üres, akkor is képes az értékpapír alaki legitimációs hatás kifejtésére, hiszen ilyenkor a papír birtokosát legitimálja - feltéve, hogy az utolsó üres forgatmányig a forgatmányok megszakítatlan láncolata vezet.

Az alaki legitimációs hatás eléréséhez az szükséges, hogy a jog különbséget tegyen az értékpapír anyagi jogi átruházása és az értékpapírban tükröződő, a papír által kifejezett átruházása között. Ennek a szétválasztásnak a teljessé tétele érdekében mondja ki egyértelműen a törvény, hogy az alaki legitimáció szabályai szerint jogosultnak tekintendő személy jogosultságát nem befolyásolja az, ha valamely korábbi átruházás anyagi jogi értelemben hibás volt, mert nem volt jogcíme, illetve a jogcím hibás volt. Mivel maga a jogcím az értékpapírra vezetett átruházó nyilatkozatból nem is derül ki, az ezzel kapcsolatos hibák, hiányosságok kockázata nem telepíthető az értékpapír későbbi megszerzőire. Természetesen a kockázat ilyen jellegű korlátozása csak azokkal szemben indokolt, akik valamely korábbi átruházás hibájáról nem tudtak és az adott helyzetben általában elvárható gondosság mellett nem is kellett tudniuk.

6. Értékpapír jogosultjának személye nemcsak átruházás folytán, hanem más tulajdonszerzési mód szerint is változhat. Leggyakoribb eset a jogosult halála vagy megszűnése, de például a hatósági határozattal, illetve árveréssel való tulajdonszerzés is szóba jöhet ebben a körben. Bemutatóra szóló értékpapír esetén ez nem okoz speciális szabályozást igénylő gondot, hiszen a papír birtoklása kétséget kizáróan eldönti azt a kérdést, hogy kívülállók kit tekinthetnek az értékpapír jogosultjának. Névre szóló értékpapíroknál az új jogosult rákényszerül arra, hogy jogosultságát a jogszerzésére vonatkozó szabályok szerint igazolja. Az értékpapír ilyenkor már csak korlátozottan képes alaki legitimációs hatás kifejtésére: ameddig a forgatmányok megszakítatlan láncolata tart, addig elegendő ezek meglétének vizsgálata, ezt követően viszont azt kell megállapítani, hogy a forgatmányi láncolat szerint utolsó jogosultként kimutatott személytől az anyagi jogi szabályok szerint megszerezte-e a papír birtokosa a papírba foglalt jogot. Ez az igazolás a jogszerzés sajátosságainak megfelelően történhet. Ha például a papírbirtokos a forgatmányok megszakítatlan láncolata szerint jogosultnak látszó személy örököse, akkor hagyatékátadó végzéssel igazolhatja jogszerzését. A hatósági határozattal vagy árverés útján jogot szerző a hatósági határozattal vagy a végrehajtási jegyzőkönyvvel igazolhatja jogosultságát. A törvény - egyes értékpapírokra vonatkozó hatályos szabályozásra is tekintettel - elismeri annak lehetőségét, hogy jogszabály meghatározott személyt feljogosítson a nem átruházás útján való jogszerzés megvizsgálására, és arra, hogy ennek eredményeként az új jogosultat a névre szóló értékpapírban jogosultként feltüntesse.

7. A törvény tartalmazza az értékpapírok megsemmisítésének legfőbb anyagi jogi szabályait. Ennek körében a törvény meghatározza, hogy megsemmisítésre mikor kerülhet sor, valamint rendezi a megsemmisítés joghatását. Az értékpapír megsemmisítése sajátos jogi aktus, amelyben az erre hivatott állami szerv mondja ki a megsemmisítést - nemcsak deklarálja a fizikai megsemmisülést -, és ezzel megfosztja az okiratot mindazoktól a jogi hatásoktól, amelyek azt értékpapírrá tették. Erre azért van szükség, mert ha az értékpapír - az erre irányuló eljárás adatai ellenére - mégis létezne, akkor ez a joghatás nyújt kellő biztonságot az értékpapír kötelezettjének: ez garantálja, hogy a kötelezettnek nem kell kétszeresen teljesítenie kötelezettségét. Ugyanakkor az értékpapír megsemmisítése elhárítja azt az akadályt, amit a papír hiánya a jogosult számára jelentett jogainak gyakorlásában. Újból megnyitja tehát az utat az értékpapírból eredő jogok gyakorlása előtt. A megsemmisítés tehát egyrészt negatív hatással jár, vagyis megfosztja a megsemmisített értékpapírt joghatásaitól, másrészt pozitív következmények fűződnek hozza, ugyanis lehetővé teszi a jogosultnak, hogy papír nélkül is gyakorolja jogait.

XXXI. CÍM

A DEMATERIALIZÁLT ÉRTÉKPAPÍR

1. A dematerializált értékpapírok tipikusan nagy számban előállított, azonos tartalmú jogosultságokat megtestesítő értékpapírok, ezért a törvény az ilyen, sorozatban kibocsátott értékpapírok esetén kívánja lehetővé tenni a dematerializált előállítást. Egyedi, nem sorozatban kibocsátott értékpapírok esetén az okirati formájú előállítás jöhet szóba.

A dematerializált értékpapírokat kétszintű számlarendszerben tartják nyilván: a központi értékpapírszámlák jelentik a rendszer egyik szintjét, a másikat pedig az értékpapírszámlák. Minden értékpapír-sorozatról értékpapír-számlavezetőnként egy központi értékpapírszámlát kell megnyitni. A központi értékpapírszámlák vezetésére a központi értéktári tevékenységre külön jogszabály (jelenleg a Tpt.) szerint jogosultsággal rendelkező szervezet jogosult, amely szervezet a kibocsátó megbízása alapján jár el a dematerializált értékpapír előállítása körében. A dematerializált értékpapír kibocsátása tehát a kibocsátó döntése, de azt egymaga nem tudja végrehajtani, szükségszerűen igénybe kell vennie a központi értéktár szolgáltatását, amely a központi értékpapírszámlák megnyitására és vezetésére jogosult. Egy központi értékpapír-számla csak egyetlen sorozatba tartozó dematerializált értékpapírok nyilvántartására szolgálhat. Egy értékpapír-sorozat alatt - a Tpt. szabályai alapján - az azonos jogokat megtestesítő értékpapírokat vagy dematerializált értékpapírokat kell érteni. A központi értékpapírszámlán a létrehozott dematerializált értékpapírokat nem azok végső tulajdonosainak neve szerint tartják nyilván, hanem azoknak az értékpapír-számlavezetőknek a neve szerint, akik értékpapírszámlát vezetnek az adott sorozatba tartozó értékpapírokra vonatkozóan ügyfeleik részére. A központi értékpapírszámlák alapján tehát nem lehet megállapítani, hogy kik a dematerializált értékpapírok jogosultjai, hanem csak azt, hogy az egyes értékpapír-számlavezetők hány darab dematerializált értékpapírra vonatkozóan vezetnek értékpapírszámlát. A törvény meghatározza a központi értékpapírszámla megnyitásának legfőbb szabályait.

2. A törvény meghatározza az értékpapírszámla fogalmát és tartalmát. A dematerializált értékpapírok nyilvántartására és forgalmazására szolgáló számlarendszer második szintjét az értékpapírszámlák képezik. A PSZÁF engedélyével rendelkező befektetési szolgáltató a dematerializált értékpapír jogosultja vagy leendő jogosultja megbízásából nyithat értékpapír-számlákat, és azon elektronikus úton tartja nyilván az ügyfél dematerializált értékpapírjait. Az értékpapírszámla nemcsak a dematerializált értékpapírok nyilvántartására szolgál, hanem a jogosult azonosítására is, hiszen maga a dematerializált értékpapír nem tartalmazza a jogosult megjelölését. A központi értékpapírszámla és az értékpapírszámlák közötti kapcsolat oly módon jön létre, hogy a dematerializált értékpapírok előállítását követően a központi értéktár erről a tényről értesíti azokat az értékpapírszámla-vezetőket, akiknek a nevén a központi értékpapírszámla megnyílt. Ezen értesítés alapján nyitja meg az értékpapírszámla-vezető az értékpapírszámlákat az ügyfelek részére. Ilyen módon biztosítható az összhang a központi értékpapírszámla és az értékpapírszámlák adatai között: egy értékpapírszámla-vezető pontosan annyi darab dematerializált értékpapírt tart nyilván az általa vezetett értékpapír-számlákon, ahány darab szerepel az ő nevén a központi értékpapírszámlán.

3. A törvény egyértelművé teszi, hogy a dematerializált értékpapír átruházásához a jogcím mellett az értékpapírszámlán történő jóváírás szükséges. A törvény rendezi a jóváírás módját abban az esetben, ha az átruházó és a szerző értékpapírszámláját nem ugyanaz a befektetési szolgáltató vezeti. A törvény a nemo plus iuris szabályának áttörését e körben is kimondja.

4. Az értékpapírokhoz hasonlóan a dematerializált értékpapír is akkor képes kiteljesíteni gazdasági funkcióit, ha az átruházások ellenére mindenkor biztonságosan, az alanyváltozások anyagi jogi feltételeitől függetlenítve képes megbízható módon kimutatni azt, hogy kit kell a dematerializált értékpapírba foglalt jog vagy követelés jogosultjának tekinteni. Az alaki legitimációs hatás az értékpapírok esetén az értékpapír okirati jellegéhez kapcsolódik, ami nyilvánvalóan nem lehet követhető megoldás a dematerializált értékpapíroknál, amelyek lényege éppen az, hogy nem rendelkeznek okirati formával. A törvény - a Ptk.-hoz hasonlóan - az értékpapírszámla szerinti jogosultsághoz köti a dematerializált értékpapír alaki legitimációs hatását. Ennek megfelelően azt kell a dematerializált értékpapír jogosultjának tekinteni, akinek az értékpapír-számláján az adott dematerializált értékpapírt nyilvántartják. A Tpt. szabályától eltérően - de a Ptk.-val továbbra is azonosan - a törvény nem utal arra, hogy a legitimációs hatás csak ellenkező bizonyításáig érvényesülne. Ha ugyanis minden megszorítás nélkül megnyitná az utat a jogszabály az ellenkező bizonyítására, akkor a dematerializált értékpapír elvesztené a piaci forgalom által megkívánt biztonságát, és ezzel alkalmatlanná válna gazdasági funkciója betöltésére, hiszen a dematerializált értékpapír megszerzője ki lenne téve annak a kockázatnak, hogy az értékpapírszámla adataival szemben valaki bizonyítja a számla adatainak valótlanságát, és ennek eredményeként a dematerializált értékpapír jóhiszemű megszerzője elesne a megszerezni remélt jogoktól, illetve követelésektől. A dematerializált értékpapír attól függetlenül legitimálja az értékpapírszámla szerinti jogosultját, hogy e jogosultnak volt-e megfelelő jogcíme a dematerializált értékpapír megszerzésére. Ez a szabály azonban nem rontja le azt a követelményt, hogy a dematerializált értékpapír átruházásában résztvevő személyek közötti belső jogviszonyban az átruházáshoz szükség van érvényes jogcímre is.

5. A hatályos szabályozással tartalmilag egyezően a törvény elismeri azt a lehetőséget, hogy a dematerializált értékpapíron alapuló jogosultságot az értékpapírszámla-vezető által kiállított számlakivonattal, illetve igazolással is lehessen igazolni. A szóban forgó igazolást a hatályos Tpt. tulajdonosi igazolásnak nevezi, a törvény azonban a jogosulti igazolás elnevezést helyesebbnek tartja azért, mert az értékpapírokkal kapcsolatban nem a tulajdonjognak, hanem az értékpapírban rögzített jogokra való jogosultságnak van jelentősége.

6. A törvény - lényegét tekintve a Tpt. rendelkezéseivel összhangban - meghatározza az értékpapírok átalakításának legfőbb szabályait.

HATODIK RÉSZ

EGYÉB KÖTELEMKELETKEZTETŐ TÉNYEK

XXXII. CÍM

A JOGALAP NÉLKÜLI GAZDAGODÁS

1. A törvény a Ptk.-nál és annak bírói gyakorlatánál szélesebb körben kíván szerepet biztosítani a jogalap nélküli gazdagodásnak a jog által nem támogatott vagyoni eltolódások visszarendezésénél. Az intézmény nagyobb szerepe három összefüggésben látszik különösképpen.

2. A törvény a jogalap nélküli gazdagodás szabályai segítségével kívánja biztosítani a személyhez fűződő jog megsértésével elért vagyoni előny átengedését a sértett félnek. Azokban az esetekben, amikor a károsult érdeksérelme a jogsértő részére vagyoni előnyt eredményezett, indokolt, hogy a vagyoni hátránnyal járó jogsértés orvoslása a kártérítés és a sérelemdíj szubjektív feltételeitől függetlenül megtörténjék. Erre a legalkalmasabb magánjogi eszköz a jogalap nélküli gazdagodás. A vagyoni előny átengedése helyreállító, értékkiegyenlítő jellegű objektív szankció. Feltétele más személy személyiségi értékeinek jogosulatlan elsajátítása, felhasználása és az ebből eredő jogosulatlan vagyoni előny.

3. A másik terület, ahol a törvény a jogalap nélküli gazdagodás intézménye segítségével állítja helyre az indokolatlanul megbomlott vagyoni egyensúlyt, az érvénytelen szerződések jogkövetkezményei körében merül fel. Irreverzibilis szolgáltatások esetén a már teljesített szolgáltatások miatti vagyoneltolódást a törvény jogalap nélküli gazdagodásként fogja fel, és ekként rendeli el azok visszatérítését. Ezzel a megoldással a törvény koncepcionálisan új alapokra helyezi az érvénytelenség jogkövetkezményeit azokban a gyakori esetekben, amelyekbe a szerződéskötést megelőző állapot természetbeni helyreállítása nem lehetséges. Ugyanezt a megoldást alkalmazza a törvény abban az esetben is, ha az eredeti állapot helyreállítása elvben ugyan lehetséges volna, de annak elrendelését a bíróság az adott eset összes körülményének mérlegelése alapján célszerűtlennek találja. Érvénytelen szerződés esetében a gazdagodástól történő elesés körében sajátosan merülnek fel a dologszolgáltatásra vonatkozó veszélyviselési, illetve felelősségi kérdések, mint a jogalap nélküli gazdagodás egyéb eseteiben. A törvény ezért ezeket a kérdéseket a szerződés érvénytelenségének jogkövetkezményeinél speciális szabályokkal, a jogalap nélküli gazdagodásra vonatkozó általános rendelkezésektől eltérően rendezi.

4. A törvény végül rugalmasan és kiegyensúlyozott módon kívánja felfogni a jogalap nélküli gazdagodás szubszidiárius jellegét. Nem változtat a törvény azon a kiinduló elven, hogy a jogalap nélküli gazdagodás járulékos szerepet játszik a szerződéses és a szerződésen kívüli jogellenes károkozó magatartásokon alapuló igényekhez képest. Fel akarja ugyanakkor oldani azt az időnként e körben mutatkozó merev felfogást, amely más (mindenekelőtt szerződéses) jogviszony fennállta esetén eleve kizártnak tartja a jogalap nélküli gazdagodás szabályainak alkalmazását. A törvény felfogásában az a bírói gyakorlat tekinthető helyesnek, amely szerint a jogalap nélküli gazdagodás szabályainak alkalmazását önmagában nem zárja ki az a tény, hogy a felek között más (rendszerint szerződéses) jogviszony áll fenn. Ebben a helyes értelemben foglalt állást a Legfelsőbb Bíróság több döntésében (például: BH1990. 308, BH1997. 483). E követendő felfogás szerint más jogviszony fennállta csak azzal a következménnyel jár, hogy a felek közötti indokolatlan vagyoneltolódást elsősorban az e jogviszonyra vonatkozó szabályok szerint kell megítélni, és adott esetben kiegyenlítéséről gondoskodni. Ha azonban a fennálló jogviszony szabályainak alkalmazása után a vagyoni egyensúly nem állt helyre, az indokolatlan előny visszatéríttetésének nincs elvi akadálya.

5. A törvény - az érvénytelen szerződés jogkövetkezményeihez hasonlóan - a jogalap nélküli gazdagodásnál is megszünteti az állam javára marasztalás lehetőségét. Ez a szankciót a bíróságok a jogalap nélküli gazdagodás körében korábban is csak elvétve alkalmazták.

6. A törvény elhagyja a Ptk.-nak azt a rendelkezését, amely a jogalap nélküli birtoklásra vonatkozó szabályok alkalmazására utal. Szükség esetén ugyanis ezek a szabályok minden kifejezett utalás nélkül is alkalmazásra kerülhetnek. Ez vonatkozik a gazdagodó fél által a dologra fordított költségek megtérítésére is.

7. A Ptk. a kártérítés szabályainak megfelelő alkalmazását megszorítás nélkül rendelte el a jogalap nélküli gazdagodásra. A gyakorlatban elvileg is kizárt volt ugyanakkor, hogy ezt az utaló normát a felelősség feltételei tekintetében is alkalmazni lehessen, mivel a jogalap nélküli gazdagodásnak mint önálló kötelemfakasztó ténynek egészen más (mindenekelőtt: objektív) feltételei vannak, mint a szerződésen kívüli kártérítési felelősségnek. Hasonlóképpen nem kerülhetnek alkalmazásra a jogalap nélküli gazdagodásnál a kártérítés mértékére és módjára vonatkozó szabályok sem. Szükség lehet ugyanakkor arra, hogy a közösen gazdagodók visszatérítési kötelezettségét a törvény rendezze. Ezért a törvény önálló jogtételként, és nem a közös károkozók felelősségi szabályára vonatkozó utalással kimondja, hogy a közösen gazdagodók egyetemlegesen felelnek a gazdagodás visszatérítéséért.

XXXIII. CÍM

A MEGBÍZÁS NÉLKÜLI ÜGYVITEL

A törvény a megbízás nélküli ügyvitelt nem szerződéses jellege következtében szerződésen kívüli, önálló kötelemfakasztó tényként fogja fel. Ezért szabályait - a megbízási szerződéses tényállással bizonyos rokonságot mutató volta ellenére - nem az egyes szerződéstípusok között, hanem az egyéb kötelemfakasztó tények között helyezi el. A bírói gyakorlatban tapasztalható alkalmazási gyakorisága alapján a megbízás nélküli ügyvitel a jogalap nélküli gazdagodás szabályait követően, de az utaló magatartás előtt kap helyet.

A törvény megszüntette az ún. felelős őrzés intézményét. Ez elsősorban azért történt, mert az intézménynek önálló, ráadásul a Ptk. dologi jogi szabályai közötti elhelyezése tévesen azt a látszatot keltette, mintha egy sajátos intézményről és dologi jogi rendelkezésekről lett volna szó. Valójában a „felelős őrzési” helyzetek a megbízás nélküli ügyvitel tényállását idézték fel. Magukra a szabályokra természetesen mind a dologi jogi szabályok között, a jogalapnélküli birtoklásnál, mind számos kötelmi jogi viszonyban szükség van. Ezekben az esetekben a törvény - a szabályok funkcióját tartva szem előtt - a megbízás nélküli ügyvitelre vonatkozó rendelkezéseket hívja fel. Ezzel a megbízás nélküli ügyvitel szerepköre bővült.

A törvény a megbízás nélküli ügyvitel szabályain - azok bevált volta miatt - nem változtat. A felelős őrzés intézményének megszüntetésével párhuzamosan új szabályként rögzíti a törvény, hogy a megbízás nélküli ügyvivőt a hozzá került idegen vagyontárggyal kapcsolatban terhelő elkülönítési, őrzési, elszámolási és kiadási kötelezettségre a bizalmi vagyonkezelési szerződés szabályait kell megfelelően alkalmazni. E szabályok biztosítják, hogy a megbízás nélküli ügyvivő köteles az idegen vagyont a saját vagyonától elkülöníteni. Az elkülönített vagyon nem tartozik a megbízás nélküli ügyvivő saját vagyonába, abból a megbízás nélküli ügyvivő hitelezői a megbízás nélküli ügyvivővel szemben fennálló követeléseiket nem elégíthetik ki.

XXXIV. CÍM

AZ UTALÓ MAGATARTÁS

A polgári jog szabályai abból indulnak ki, hogy a jogalanyoknak saját magatartásuk következményeit maguknak kell viselniük. Még azokban az esetekben is ebből az elvből kell kiindulni, ha mások - nem jogellenes - befolyására történik a magatartás. Különösen érvényt kell szerezni ennek az elvnek a szokásos üzleti kockázat viselése körében. A jogalanyok cselekvésük vagy mulasztásuk következményeit általában nem háríthatják tehát át arra, akinek hatására cselekedtek. Ennek az általános elvnek kivételes korrekciójához nyújt lehetőséget az ún. utaló magatartás (biztatási kár) intézménye. Az utaló magatartás törvényi feltételeinek fennállása esetén a bíróság kivételesen lehetőséget kap arra, hogy a kár egészben vagy részben való megtérítésére kötelezhesse azt, akinek szándékos magatartása révén a jóhiszemű másik felet önhibáján kívül érte károsodás.

A Ptk. a Bevezető Rendelkezések között helyezte el az utaló magatartás tényállását. Ez a rendszertani hely semmiképpen sem illeti meg az intézményt. A törvény ezért - a szabály lényegét megfelelően és szerepének valódi jelentőségét arányosan juttatva kifejezésre - a kötelemfakasztó jogi tények között helyezi el. A törvény tartalmilag nem változtat az utaló magatartás tényálláselemein, és megtartja azok konjunktív jellegét is.

A norma változatlansága ellenére is hangsúlyozni kell ugyanakkor, hogy a Ptk. gyakorlatához képest a törvény rendszerében lényegesen szűkebb körben lehet helyt adni az utaló magatartásra alapított kártalanítási igényeknek. A Ptk. bírói gyakorlata helytelenül meglehetősen parttalanná vált az utaló magatartás miatti igényekkel kapcsolatban. Különösen szembetűnő, hogy a bírói ítéletek gyakran nyilvánvalóan deliktuális kártérítési felelősségi tényállásokat is az utaló magatartás szabálya alapján ítélnek meg. Az utaló magatartás különben sem felelősségi tényállás. Ezt a bíróságok gyakran figyelmen kívül hagyják, felelősséget állapítanak meg, és kártérítést szabnak ki. Az utaló magatartás alkalmazásának kivételességét a törvény azzal is hangsúlyossá teszi, hogy a szerződő felek együttműködési (tájékoztatási stb.) kötelezettségnek a szerződéskötési tárgyalások során történő megszegését kifejezetten a szerződésen kívül okozott (deliktuális) károkért való felelősség általános szabályai szerint rendeli megtéríteni. Ezzel a megoldással az utaló magatartás miatti kártalanítási igény legtipikusabb esetkörében, az ún. biztatási károk körében is egészen kivételessé teszi az utaló magatartás tényállásának alkalmazhatóságát.

XXXV. CÍM

A DÍJKITŰZÉS

A Ptk. a díjkitűzést és a közérdekű célra történő kötelezettségvállalást az egyes szerződések szabályai között helyezi el, noha egyik esetben sincs szó szerződésről, mindkét esetben egyoldalú jognyilatkozatból fakad kötelem. Erre tekintettel e két jogintézményt a törvény az egyéb kötelemkeletkeztető tények cím alatt helyezi el.

A törvény változatlan formában tartja fenn a díjkitűzésre vonatkozó hatályos rendelkezéseket. A gyakorlatban díjkitűzéssel összefüggésben csekély számú jogvita fordult elő, ezekre pedig megfelelő eligazítást adtak a Ptk. vonatkozó rendelkezései, így azok módosítása nem indokolt.

XXXVI. CÍM

A KÖTELEZETTSÉGVÁLLALÁS KÖZÉRDEKŰ CÉLRA

A törvény lényegét tekintve fenntartja a Ptk.-nak a közérdekű kötelezettségvállalásra vonatkozó szabályait, ugyanakkor a Ptk. több olyan rendelkezését is elhagyja, amely a szabályozás diszpozitív jellegéből következően eddig is csak iránymutatás céljából, illetve tájékoztató jelleggel szerepelt a közérdekű célú kötelezettségvállalásnál. Természetesen a kötelezettséget vállaló a továbbiakban is megállapíthatja azokat a feltételeket, amelyek szerint a szolgáltatást a meghatározott célra kell fordítani, kiköthet olyan feltételt, hogy a szolgáltatásnak a meghatározott célra való fordítása nevének feltüntetésével történjék, és kijelölheti azt a személyt is, akinek javára a szolgáltatást fordítani kell.

A Ptk. az ingyenesség vonatkozásában külön utal arra, hogy azt nem érinti az olyan kikötés, amely meghalt személy emlékével kapcsolatos, és amelynek teljesítése vagyoni szolgáltatással is jár. A törvény az ingyenesség értelmezésére vonatkozó ezen rendelkezést elhagyja, tekintettel arra, hogy az alapvetően normatív tartalommal nem bír, emellett félrevezető is, hiszen az ingyenesség követelményének nem csak olyan vagyoni szolgáltatást előíró feltétel tehet eleget, amely meghalt személy emlékével kapcsolatos, hanem tulajdonképpen bármilyen, feltéve, hogy nem a kötelezettséget vállaló részére kell a feltételként előírt vagyoni szolgáltatást teljesíteni.

A törvény mellőzi a kötelezettségvállalás írásba foglalására vonatkozó követelményt, összhangban azzal a törekvéssel, hogy az írásbeliség csak különösen indokolt esetben legyen korlátja a jognyilatkozat érvényességének.

HETEDIK KÖNYV

ÖRÖKLÉSI JOG

ELSŐ RÉSZ

ÁLTALÁNOS SZABÁLYOK

1. A törvény a hatályos öröklési jog szabályain is csak indokolt esetekben változtat; különösen olyan esetekben, amelyekben a közjegyzői vagy a bírói gyakorlatban a módosítás igénye merült fel. Az átgondolt átalakítás követelményét támasztották azok a gazdasági és társadalmi változások, amelyek Magyarországon a Ptk. és 1977-es átfogó Novellája óta eltelt évtizedekben, különösen 1990 óta végbementek. Az öröklési joggal szemben támasztható változtatási igények okai között a magántulajdon megnövekedett szerepének és ennek következtében az örökölhető vagyon kiszélesedett tárgyi körének kell elsősorban jelentőséget tulajdonítani. A hagyatékok értéke jelentősen emelkedik, és összetételük is mélyreható átalakuláson megy keresztül. Az öröklési jogi szabályok felülvizsgálata tekintetében emellett a családi és a demográfiai viszonyokban bekövetkezett egyes változásoknak is jelentőségük van. Az öröklés rendjére hatással lévő demográfiai változások közül elsősorban az átlagos életkor meghosszabbodására kell utalni.

2. A Ptk. hatályba lépése óta eltelt több mint fél évszázad gazdasági és társadalmi (demográfiai, családszerkezeti és vagyoni szerkezetbeli) változásai miatt - és a közjegyzők és a bíróságok tapasztalataira is figyelemmel - a törvény elérkezettnek látja az időt a házastárs törvényes öröklési jogának megváltoztatására: az általános haszonélvezet-öröklés megszüntetésére, és helyette részbeni állagöröklés bevezetésére. A törvény fontos változtatása, hogy - korlátozott körben és holtig tartó használati jog formájában - elismeri az élettárs törvényes öröklési jogát. Ebből a megoldásból az is egyértelműen látszik, hogy a törvény nem kezeli egyenrangúnak az élettársi kapcsolatot a házassággal. A törvény a házastárssal egy sorban törvényes öröklési jogot ad az örökhagyó szüleinek.

A törvény néhány kérdésben megváltoztatja a végintézkedési jogot. Két konkrét esetben, a substitutio pupillaris intézményét elfogadva és a házastárs előörökössé nevezése formájában, érvényesnek ismeri el az utóörökös nevezést, maradék utóörökös nevezésként. A törvény - új szabállyal - házastársak számára lehetővé teszi közös végrendelet alkotását, fenntartva egyben a hatályos jogot házastársak - örökhagyói minőségben is köthető - közös öröklési szerződése tekintetében. Enyhít a törvény az írásbeli magánvégrendelet alaki követelményein, elhagyva olyan előírásokat, amelyek a gyakorlatban nem nyújtottak többletgaranciát az okirat valódiságának megállapításához.

Alapvetően a Ptk. által elismert körben tartja fenn a törvény a kötelesrészre való jogosultságot, és csak néhány ponton módosítja az intézmény részletszabályait.

3. Végrehajt végül a törvény több kisebb-nagyobb szerkezeti változtatást az öröklési szabályok rendszerén belül. A legjelentősebb ezek közül a végintézkedésen alapuló öröklési rendelkezéseknek a törvényes öröklést meghatározó normák elé helyezése. Ennek az a magyarázata, hogy az öröklés rendjét elsődlegesen az örökhagyó végakarata határozza meg, és csak végintézkedés hiányában (vagy annak hézagaiban) érvényesülnek a törvényes öröklés szabályai.

I. CÍM

ÖRÖKLÉS

A törvény fenntartja az ipso iure öröklés elvét és az universalis successio elvét. A törvény a Ptk.-hoz hasonlóan nem definiálja a hagyatékot, mert annak fogalmi határai egyértelműek: bizonyos kivételekkel az örökhagyó egész aktív és passzív vagyona hozzá tartozik. Maga az öröklési igény tulajdoni igény, s így az elévülés kizárására vonatkozó rendelkezés csak konkretizálja a tulajdoni igény tekintetében megállapított szabályt. Vannak az öröklési jogban kötelmi jogi igények is, ezek elévüléséről a törvény külön rendelkezik. A törvény - a hatályos jog fenntartásával - a végintézkedési szabadság elvéből indul ki. Ebből következik, hogy az örökhagyó - a kötelesrész korlátai között - szabadon dönthet hagyatéka sorsáról, és annyiban, amennyiben a hagyatékra a végintézkedés kiterjed, az öröklés rendjét a végintézkedés határozza meg.

II. CÍM

KIESÉS AZ ÖRÖKLÉSBŐL

1. A törvény szerint nem módosul a kiesés jogkövetkezménye: a kieső személyt öröklési jogi szempontból úgy kell tekinteni, mintha nem is létezne. Ez a megítélés független az öröklés jogcímétől: a kiesési ok kihat az érintett személyre, függetlenül attól, hogy az örökös végintézkedés vagy a törvény alapján örökölne.

Mai viszonyaink között (különösen a közlekedési balesetek gyakorisága miatt) komoly nehézségeket okozhat az öröklés megnyílása sorrendjének meghatározása az azonos veszélyhelyzetben elhunyt személyek viszonylatában. A törvény - több jogrendszertől eltérően - nem állít fel vélelmet, mivel törvényi vélelemmel legjobb esetben a közös veszélyben elhunytak öröklési sorrendjét lehet meghatározni, de az így előálló igazságtalan eredmény nem kerülhető el. A törvény azt a szabályt fogalmazza meg, hogy a közös balesetben vagy más hasonló veszélyhelyzetben elhunyt személyek az egymás után történő törvényes és végrendeleti öröklés tekintetében a halál beálltának sorrendjétől függetlenül kiesettnek tekintendők. Ezzel a megoldással elkerülhető olyan igazságtalan eredmény, hogy a haláleseteknek és ezzel az öröklés megnyílásának egymást véletlenszerűen követő (és gyakran nehezen megállapítható) sorrendjétől függően, rövid időn belül kerüljön az örökhagyó (rendszerint házastárs vagy élettárs) vagyona az őt éppen túlélő törvényes (esetleg végrendeleti) örökös családjához.

A törvény a házastársnak az életközösség megszakadása miatt a törvényes öröklésből történő kiesését nem itt rendezi, hanem a házastárs öröklésére vonatkozó szabályok között; s a hasonló okból a végintézkedés alapján történő kiesést pedig a végrendelet hatálytalanságának eseteként fogalmazza meg.

2. A törvény - a Ptk.-hoz hasonlóan - az állagöröklésből történő kiesés szabályait megfelelően alkalmazni rendeli a haszonélvezeti jogból, továbbá a kötelesrészből, valamint a hagyományból és a meghagyásból történő kiesés eseteire is. A használati jogból történő kiesés az élettársat érintheti. Tekintettel arra, hogy a törvény szerint - a Ptk.-tól eltérően - a meghagyás kedvezményezettje alanyi jogot szerez, vagyis - erre vonatkozó külön végrendeleti rendelkezés nélkül - követelheti a meghagyás teljesítését, ő is kieshet. Az alkalmazás „megfelelő” volta különösen a kötelesrész tekintetében jut szerephez, mivel a lemondásnál e tekintetben speciális rendelkezés érvényesül, a kitagadás csak a kötelesrészre vonatkozó kiesési ok, a kizárás viszont a kötelesrészt nem érinti.

A kiesési okok közül a törvény - a Ptk.-hoz hasonlóan, a szoros tartalmi összefüggésre tekintettel - a kizárást a végrendelet tartalmánál, a kitagadást a kötelesrésznél, a visszautasítást az örökség megszerzésénél szabályozza. A törvény az érdemtelenség szabályait azzal egészíti ki, hogy az érdemtelenség miatt kieső személy - törvényes örökösként vagy törvényes helyettes örökösként - helyébe lépő személy öröksége tekintetében törvényes képviselőként (szülőként, gyámként, gondnokként) nem rendelkezhet vagyonkezelői joggal.

MÁSODIK RÉSZ

VÉGINTÉZKEDÉSEN ALAPULÓ ÖRÖKLÉS

III. CÍM

A VÉGRENDELET FAJTÁI, ÉRVÉNYESSÉGI FELTÉTELEI, ÉRTELMEZÉSE

1. A törvény minden végintézkedési formára kiterjesztve fogalmazza meg a végintézkedési szabadság elvét. Ez az elv a tulajdonos rendelkezési szabadságából következik, és a polgári magántulajdonra épülő jogrendszerek egyetemes elvének tekinthető. A végintézkedési nyilatkozat (a házassági nyilatkozat mellett) a legszemélyesebb jognyilatkozatok közé tartozik, és - mint ilyen - a törvény szerint sem tehető meg képviselő útján. Ebből az elvből következik, hogy cselekvőképtelen személy, aki élők közötti vagyoni nyilatkozatai tekintetében törvényes képviselőjére van utalva, nem tud végrendeletet tenni, vagy vagyonáról halála esetére más módon (öröklési szerződés, halál esetére szóló ajándékozás formájában) érvényesen rendelkezni. A törvény nem változtat a végrendeletek fajtáin.

A törvény szerint közvégrendeletet csak közjegyző előtt lehet tenni. A közvégrendelet bíróság előtti tételét a Ptk. megengedte, de ez a végrendelkezési forma nem ment át a gyakorlatba. A bírósági szervezeti törvény által meghatározott feladatok közé sem illeszthető az okiratszerkesztés kötelezettsége. Mindezek miatt a törvény a közvégrendelet tételének ezt a lehetőségét elhagyja. A törvény a cselekvőképesség új szabályaival összhangba hozva tartja fenn a Ptk.-nak azt a szabályát, amely szerint korlátozottan cselekvőképes személy érvényesen csak közvégrendeletet tehet.

A törvény - a Ptk.-val egyezően - kifejezetten kivételes jelleggel ismeri el a szóbeli végrendeletet, és annak feltételét a gyakorlati tapasztalatok fényében egyértelművé teszi. A bizonyítási nehézségeket a törvény azzal kívánja csökkenteni, hogy a szóbeli végrendelkezés feltételéül szolgáló helyzet megszűnése után harminc napra korlátozza a végrendelet hatályát.

2. A törvény csak keveset változtat az írásbeli magánvégrendeletek alaki érvényességének feltételein. A gyakorlatban igen sok probléma merült fel azzal az érvényességi követelménnyel kapcsolatban, hogy a végrendelet keltének helye is tűnjék ki magából az okiratból, a törvény ezért nem tartja fenn azt. A több különálló lapból álló holográf végrendelet esetében a törvény - szemben a Ptk.-val - nem követeli meg azt, hogy az örökhagyó minden lapot aláírjon. Elegendőnek tartja, ha az örökhagyó a végig saját kezűleg leírt végakaratánál a lapokat sorszámozással látja el. E követelmények teljesülése mellett ugyanis a végrendelet valódisága aggálytalanul megállapítható. A törvény jogi személynek rendelt juttatás esetében kiterjeszti a végrendelet tételénél tanúként vagy más módon közreműködő személyekre vonatkozó garanciális szabályokat a jogi személy tagjára, vezető tisztségviselőjére, képviselőjére, felügyelőbizottsági tagjára és munkavállalójára is.

3. Kivételes szabály formájában visszatér a törvény a Ptk. előtti joghoz a házastársak közös írásbeli végrendelete érvényességének elismerésével. Gyakorlati igények ennek a lehetőségnek a megnyitását tették szükségessé, adott esetben a viszonossággal kapcsolatos értelmezési problémák vállalása árán is. Az egymás befolyásolásának lehetősége, mint a közös végrendelettel szembeni szokásos ellenérv ugyanúgy felmerülhet külön okiratba foglalt végrendeletek esetében is, ha azokat egymásra tekintettel alkotják. Az alaki érvényességi kellékek tekintetében a törvény - mutatis mutandis - az Mtj. 1964. §-ának rendelkezéseiben foglalt követelményeket támasztja.

IV. CÍM

A VÉGRENDELET TARTALMA

A törvény fenntartja az örökösnevezés Ptk.-beli szabályait. A törvény - kifejezett kivételt téve az általános szabály alól - a végrendelettel létesített alapítvány tekintetében úgy rendelkezik, hogy az alapító halála esetére létesített alapítvány megszerzi az örökhagyótól, mint alapítótól részére juttatott vagyont annak ellenére, hogy az öröklés megnyílásakor - a dolog természeténél fogva - még nem jegyezték be.

A törvény - két kivétellel - fenntartja az utóörökös nevezés érvénytelenségére vonatkozó általános szabályt. Egyik kivételként az örökhagyó érvényesen nevezhet utóörököst az elsősorban örökösnek nevezett házastársa halála esetére, a házastársra háramlott hagyatékára. A törvény ezt a jogot korlátozás nélkül adja meg az örökhagyónak, különös tekintettel arra, hogy a túlélő házastárs a törvényes öröklés új rendjében leszármazók hiányában sem kap az egész hagyatékra kiterjedő haszonélvezeti jogot. Nem kizárólag, de különösen előnyös lehet az ilyen végrendeleti rendelkezés szerzői jogdíjakhoz, szabadalmi díjakhoz és más folyamatosan és időszakonként visszatérően érvényesíthető vagyoni követelések tekintetében. A törvény nem korlátozza az előörökös házastárs rendelkezési jogát: a házastárs a neki juttatott hagyatékkal szabadon rendelkezhet. Ez az utóörökös nevezés ún. maradék-utóöröklést jelent tehát. Korlátok felállítása csak felesleges bonyodalmakhoz vezetne. Helyesebb e helyett az örökhagyóra bízni, hogy hagyatéka mely részére nevezi előörökösnek házastársát és utóörökösnek valaki mást. Az utóöröklés általános tilalma alóli második kivételként elismeri a törvény a substitutio pupillaris intézményét is. Ez azt jelenti, hogy az örökhagyó érvényesen nevezhet utóörököst arra az esetre, ha az előörökös - életkora miatt vagy egyéb okból - érvényes végrendeletet nem tudna majd tenni. A törvény a Ptk. szabályának érdemi fenntartásával korlátozás nélkül érvényesnek ismeri el utóhagyomány rendelését.

V. CÍM

A VÉGRENDELET ÉRVÉNYTELENSÉGE ÉS HATÁLYTALANSÁGA

1. A törvény a végrendelet megtámadásával kapcsolatban a bírói gyakorlatában kialakult tételeket azok helytálló voltára és fontosságára tekintettel törvényi szabállyá teszi. Mindenekelőtt kimondja, hogy a végrendelet érvénytelenségének vagy hatálytalanságának megállapításához az érdekelt személy megtámadó nyilatkozatára van szükség, az érvénytelenség vagy hatálytalanság megállapítására tehát hivatalból nem kerülhet sor. A törvény ugyancsak a bírói gyakorlatban követett tételt fogalmazza meg akkor, amikor kimondja, hogy a megtámadó nyilatkozatban meg kell határozni a megtámadás okát, és hogy a közjegyző vagy a bíróság csak a megtámadó nyilatkozatban meghatározott ok alapján állapíthatja meg a végrendelet érvénytelenségét vagy hatálytalanságát. Szükségesnek látja a törvény annak a tételnek a kifejezett kimondását is, hogy a megtámadás relatív hatású, azaz a végrendelet érvénytelenségét vagy hatálytalanságát csak annak javára lehet megállapítani, aki a megtámadó nyilatkozatot tette.

A végrendelet megtámadási joga nem tulajdoni, hanem kötelmi természetű igény, amely csak elévülési időn belül gyakorolható. E tény nyilvánvaló volta ellenére a törvény szükségesnek látja az elévülést kimondani, mert a Ptk. - tévesen - „bármikor” megengedte a végrendelet megtámadását, és ezt a jogirodalom is elfogadta. Szükségesnek látszott a helyzet tisztázása annak ellenére, hogy a gyakorlatban eddig nem okozott problémát az ambivalens helyzet. A törvény az általános, öt éves elévülési időt tartja méltányosnak a megtámadási jog gyakorlására.

2. A törvény új rendelkezése a legcsekélyebb bizonytalanságot sem kívánja hagyni az örökhagyó halála után a visszavétel célját és emiatt a végrendelet hatályosságát illetően. Ezért a visszavett végrendelet minden további nélkül, azaz akkor is hatályát veszti, ha az okirat az írásbeli magánvégrendelet alaki feltételeinek eleget tesz. A visszavett, de esetleg meg nem semmisített és az örökhagyó halála után előkerült végrendelet hatályát illető bizonytalanság teljes elkerülése érdekében a közjegyzői eljárásról szóló jogszabály tartalmaz megfelelő adminisztratív garanciát.

A törvény a végrendelet hatálytalanságának egyik eseteként (és nem sajátos kiesési okként, mint a Ptk.) szabályozza azt a tényállást, amikor a házastársak közötti életközösség a végintézkedést követően megszakadt, és az öröklés megnyílásáig nem állott helyre. A tisztább dogmatikai megoldáson kívül - érdemi különbséget jelentő módon - a törvény megfordítja a bizonyítási terhet: az nem a házastársat terheli, mint a Ptk. szerint. A végrendelet hatálytalansága miatt örökölni vagy a végintézkedésben reá rótt kötelezettségtől vagy más tehertől szabadulni kívánó felet terheli annak bizonyítása, hogy az életközösség megszakadt és visszaállítására nem volt kilátás. Ezzel a házastárs jogi helyzete végrendeleti öröklés esetén azonossá vált a törvényes öröklésből történő kiesés hasonló okból megfogalmazott esetével. Indokolatlan volt ugyanis a Ptk.-nak az a megoldása, amely a házastársat - az életközösség fennállása alatt tett - végrendelet esetén nehezebb bizonyítási helyzetbe hozta, amikor pedig örökségét az örökhagyó kifejezett végakarata alapozza meg.

VI. CÍM

ÖRÖKLÉSI SZERZŐDÉS

A törvény két fontos vonatkozásban a gyakorlat igényeihez igazítja az öröklési szerződés fogalmát. Az egyik változtatás az, hogy öröklési szerződésnek ismeri el az olyan szerződést is, amelyben az örökhagyó kizárólag a gondozása fejében teszi örökössé a szerződő felet. Az ilyen lehetőség elismerésére azért van szükség, mert tartásáról gondoskodni képes, megfelelő anyagi helyzetben lévő idős vagy beteg személy gyakran szorul rá gondozásra és ápolásra, ami adott esetben öröklési szerződés segítségével kielégítően biztosítható. A gondozás és ápolás egyre jelentősebb anyagi értékű szolgáltatás, amelyet azonban a társadalombiztosítás nem tud magára vállalni.

A másik változtatás annak a gyakorlati igénynek kíván eleget tenni, hogy az örökhagyó ne csak a saját eltartása, illetve gondozása fejében köthessen öröklési szerződést, hanem a szerződésben - mind életében, mind az öröklés megnyílása utáni időre - biztosíthassa harmadik személynek (például tartásra szoruló gyermekének, szülőjének, házastársának) ellátását is. Ilyen kötelezettség megállapítása történhet az örökhagyó saját tartása mellett, de úgy is, hogy az öröklési szerződés kizárólag a harmadik személy tartását írja elő. Ha a szerződő fél kötelezettsége a harmadik személy viszonylatában az örökhagyó halála után is fennáll, a harmadik személy érdekét külön védeni kell, hiszen az eltartó fél a hagyatékot az örökhagyó halálának pillanatában megszerzi. Ezért rendelkezik úgy a törvény, hogy a közjegyző ilyen esetben az ingatlan-hagyatékot tartási joggal terhelten adja át az örökösnek, és rendelkezzék a tartási jognak az ingatlan-nyilvántartásba történő bejegyzéséről.

A törvény - a szabály diszpozitivitásának kiemelése mellett, de tartalmilag a Ptk.-val egyezően - rendelkezési tilalmat mond ki az örökhagyó terhére. A felek e tilalom feloldásáról - természetesen - bármikor (tehát a szerződésben magában, de később is) megegyezhetnek. A törvény egyidejűleg biztosítja jóhiszemű harmadik személyek visszterhes szerzését. Az öröklési szerződésben a tartás vagy gondozás fejében átruházni kívánt ingatlan az örökhagyó szerződő partnerének biztosítéka lehet akkor, ha arra elidegenítési és terhelési tilalmat jegyeznek be. Erre ugyanakkor nincs feltétlenül minden esetben szükség, mert az örökhagyó szerződő partnere megbízhat az örökhagyó ígéretében vagy egyéb biztosítékot kaphat tőle. Ezért a törvény változtat a Ptk.-nak azon a szabályán, amely szerint az öröklési szerződéssel lekötött ingatlanon elidegenítési és terhelési tilalmat kell bejegyezni. Ez az imperatív megfogalmazás a gyakorlatban olyan téves értelmezésre is alkalmat adott, mintha az ingatlan-nyilvántartási bejegyzés az öröklési szerződésnek érvényességi kelléke volna. A törvény e helyett azzal a joggal ruházza fel az örökhagyó szerződő partnerét, hogy bármikor, tehát akár a szerződés megkötésekor, akár (ha ennek szüksége később merül fel) későbbi időpontban élhessen bejegyeztetési jogával. Az elidegenítési és terhelési tilalom bejegyzéséhez az örökhagyó bejegyzési engedélye nem szükséges.

Házastársak által eltartotti minőségben közösen kötött öröklési szerződés esetében a jogutódlás az eltartottak halálának rendszerint eltérő időpontja miatt tipikusan két fázisban következik be. Az egyik eltartott halálával ennek az örökhagyónak az öröklési szerződéssel lekötött hagyatékán (hagyaték-részén) beáll az öröklés, azaz az eltartó e vagyon tekintetében tulajdonossá válik. Arra figyelemmel, hogy a túlélő házastárs tipikus esetben benne lakik az öröklési szerződés tárgyát képező ingatlanban, a törvény új rendelkezése biztosítani akarja számára a változatlan lakáskörülményeket és a megszokott környezetet. Ezért - a törvényes öröklés mintájára, de diszpozitív szabállyal - törvényes, holtig tartó haszonélvezeti jogot ad a túlélő házastársnak az állagörökös eltartó tulajdonába került, korábban a túlélő házastárs által az örökhagyóval közösen lakott lakáson és a hozzá tartozó berendezési és felszerelési tárgyakon.

VII. CÍM

HALÁL ESETÉRE SZÓLÓ AJÁNDÉKOZÁS. RENDELKEZÉS VÁRT ÖRÖKSÉGRŐL

A törvény nem változtat érdemben a Ptk.-nak a halál esetére szóló ajándékozásra és a várt örökségről történő rendelkezésre vonatkozó szabályain.

HARMADIK RÉSZ

TÖRVÉNYES ÖRÖKLÉS

VIII. CÍM

A TÖRVÉNYES ÖRÖKLÉS ÁLTALÁNOS RENDJE

1. A törvény két ponton lényegesen változtatja meg a törvényes öröklés rendjét: leszármazók mellett - özvegyi haszonélvezeti jog biztosítása helyett - állagörökössé teszi a házastársat, és leszármazók hiányában a házastárs mellett részelteti az örökhagyó szüleit is. Az első érdemi módosítás döntően érinti a leszármazók törvényes öröklési jogi helyzetét is. Mégsem változtat a törvény a Ptk. megszokott szövegén, noha az azt a látszatot kelti, mintha az örökösök első osztályában a gyermek (és általában: a leszármazó) egyedül volna törvényes örökös. Ez a Ptk.-ban sem volt igaz, hiszen a leszármazók mellett - jóllehet: „csak” haszonélvezeti jog formájában - a házastárs törvényes örökösnek számított. Még kevésbé pontos a megfogalmazás a törvény érdemi változtatása után; talán mégsem félrevezető, és kifejezi a törvénynek a leszármazók öröklési elsőbbségét hangsúlyozó törekvését. Ez a tendencia a törvény több pontján kifejeződésre jut, például a törvényes helyettes örökös intézményesítében.

2. A hagyatékok összetételének átalakulásában, a család szerkezetében bekövetkezett és demográfiai természetű változások mindenekelőtt az özvegyi haszonélvezeti jog és ezzel összefüggésben a házastárs törvényes öröklési jogi helyzetének általános felülvizsgálatát tették szükségessé. A házastárs törvényes öröklési státusa három összefüggésben is felmerül: elsősorban a leszármazók, másodsorban a szülők viszonylatában, harmadrészt az ági vagyon és ági öröklés tekintetében. Manapság a hagyatékokban egyre jelentősebb szerepet játszanak az olyan vagyontárgyak (készpénz, bankbetét, üzletrész, értékpapír stb.), amelyekre az állagöröklés és a haszonélvezeti jog öröklésének párhuzamos elismerése gyakorlati szempontokból nem célszerű. Emellett egyre gyakrabban találhatók a hagyatékokban olyan ingó dolgok, amelyek a haszonélvezet során viszonylag hamar elhasználódnak, amortizálódnak, és ezért a haszonélvezet megszűnése után az állagörökös számára nem jelentenek értéket. A családi viszonyokban bekövetkezett egyes változások is a haszonélvezeti jog öröklése ellen szólnak. Ilyen fejleménynek tekinthető mindenekelőtt az a tény, hogy gyakoribbá válnak az olyan családok, amelyekben az örökhagyó korábbi házasságából született gyermekeinek és újabb házastársának érdekei ütköznek, és ahol ráadásul az érintettek közötti kis korkülönbségre tekintettel a konfliktusok hosszú ideig elhúzódhatnak, sőt előfordul az is, hogy az állagörökös nem is éli túl a haszonélvezeti örököst, vagy a hosszú ideig fennálló haszonélvezeti jog alatti elhasználódás miatt nem jut hozzá jussához. Piacgazdasági viszonyok között fontos mérlegelendő szempont az is, hogy a haszonélvezeti joggal terhelt tulajdon erősen csökkent értékű hitelbiztosíték.

Mindezen társadalmi fejlemények miatt - és a közjegyzők és a bíróságok tapasztalataira is figyelemmel - a törvény megváltoztatja a hosszú időre visszatekintő hagyományos törvényes öröklési rendet, amelyben a házastárs leszármazók állagöröklése mellett az egész hagyatékon haszonélvezeti jogot örökölt. Az új rendben az örökhagyó házastársa csak az örökhagyóval közösen lakott lakásra és a hozzá tartozó berendezési és felszerelési tárgyakra kap haszonélvezeti jogot, a hagyaték többi részéből pedig - állagörökösként - egy gyermekrészt örököl. A törvény a meghatározott vagyontárgyakra korlátozott haszonélvezeti joggal kívánja biztosítani a túlélő házastárs számára azt a lehetőséget, hogy megszokott környezetében maradhasson az örökhagyó halála után is. Az állagörökség mértékét a törvény egy gyermekrészben határozza meg, éspedig a haszonélvezeti joggal terhelt hagyatéki részen felüli hagyatékon. A házastárs örökészének meghatározása figyelemmel van arra is, hogy az örökölt tulajdonjogot adott esetben jelentős mértékben kiegészíti az örökhagyóval közösen lakott lakáson és a hozzá tartozó berendezési és felszerelési tárgyakon biztosított haszonélvezeti jog.

A törvény - a rendelkezést ért indokolt bírálatok miatt - nem tartja fenn azt a hatályos szabályt, amely szerint a túlélő házastárs új házasságkötése megszünteti a haszonélvezeti jogot. A Ptk. rendelkezésének hátterében elsősorban az a megfontolás állt, hogy történetileg a haszonélvezeti jognak főként tartási rendeltetése volt, és az új jogi kapcsolat biztosítani volt hivatott a megfelelő eltartást. Ez az indok már a Ptk. elfogadásakor sem volt meggyőző. Ezen túlmenően az erkölcsi felfogás is tiltakozik egy olyan szabály ellen, amely a haszonélvezeti örököst e jog megtartása és egy új, jogilag formalizált kapcsolat közötti választásra kényszeríti.

A haszonélvezeti jog nem korlátozható. A törvény nem tartja fenn tehát a leszármazóknak a Ptk.-ban biztosított jogát a haszonélvezeti jog korlátozására. Ez a szabály a csökkentett mértékű haszonélvezeti jog rendeltetésében nyeri el magyarázatát. A törvény az örökhagyóval közösen lakott lakáson és a hozzá tartozó berendezési és felszerelési tárgyakon úgy akarja garantálni a megszokott környezetet biztosító haszonélvezetet, hogy azt az állagörökös leszármazók ne korlátozhassák. Ugyanez a szempont indokolja azt is, hogy a leszármazóknak a haszonélvezeti jog megváltásra sincs igényük, a haszonélvezet megváltása a házastárssal szemben nem kérhető. Ez a rendelkezés egyébként nem változtat a hatályos jogon, hiszen a házastárs által lakott lakásra, az általa használt berendezési és felszerelési tárgyakra vonatkozó haszonélvezet megváltását a Ptk. sem tette lehetővé. Az özvegy viszont bármikor kérheti a haszonélvezeti jog megváltását. A megváltás időbeli korlát nélküli biztosítása lehetővé teszi az érintettek személyi és vagyoni viszonyaiban bekövetkezett változások figyelembe vitelét. A törvény - új rendelkezésként - írja elő ugyanakkor, hogy a megváltási jog gyakorlásánál az állagörökös leszármazók méltányos érdekét figyelembe kell venni. Ez vonatkozik mindenekelőtt a megváltás időpontjának megválasztására.

A törvény alapvetően változtatja meg a házastárs leszármazók melletti hagyományos törvényes öröklési jogi státusát. A megszokott rendről az újra való áttérést a törvény azzal kívánja elősegíteni, hogy lehetővé teszi az érintett örökösöknek: osztályos egyezségben állapodjanak meg abban, hogy a házastárs a gyermekrészre vonatkozó állagörökség helyett az egész hagyatékra kiterjedő holtig tartó haszonélvezeti jogot kap.

3. A Ptk. szerint leszármazók hiányában az egész hagyatékot a túlélő házastárs örökölte, éspedig állagörökségként. A törvény ezt a törvényes öröklési státust csak az örökhagyóval közösen lakott lakásra és a hozzá tartozó berendezési és felszerelési tárgyakra adja meg. Leszármazók hiányában is biztosítani kívánja ugyanis azt, hogy a túlélő házastárs változatlanul élvezhesse az örökhagyóval együtt megszokott környezetet. A hagyaték többi részén a törvény lényegesen változtat a házastárs és a szülők törvényes öröklési jogi helyzetén. A leszármazók nélkül elhunyt (tipikus esetben: fiatalabb) örökhagyó esetében több érv is amellett szól, hogy a házastárs mellett az örökhagyó szülei is részesedjenek gyermekük hagyatékából. A legfontosabb megfontolás az, hogy az örökhagyó idős szülője támogatóját, adott esetben eltartóját is elveszíti gyermeke halálával. A megoldást támogatja továbbá az a tapasztalat is, hogy mai viszonyaink között a szülő gyakran jelentősen hozzájárul gyermeke vagyonának gyarapodásához, és ez a hozzájárulás nem minden esetben minősül a hagyatékban - az adott szülőt illető - ági vagyonnak. A törvény szerint mindezek miatt leszármazók hiányában a házastárs nem egyedül lesz állagörökös; vele egy sorban (a hagyatéknak az örökhagyóval közösen lakott lakást és a hozzá tartozó berendezési és felszerelési tárgyakat meghaladó felére kiterjedő) örökösök az örökhagyó szülei. A szülők egymás között fejenként egyenlő arányban örökölnek. A szülő ilyen törvényes öröklési jogának elismerését támogató szempontok azt kívánják, hogy a szülő az örökrészét haszonélvezeti jog nélkül kapja meg. A szülőket megillető törvényes örökrészen tehát a házastársnak nincs haszonélvezeti joga. Valamelyik szülő kiesése esetén a szülőtárs mellett a házastársat is indokolt a kieső szülő örökrészéből részesíteni. A törvény szerint ezért a kiesett szülő részét egyenlő arányban örökli a túlélő házastárs és a másik szülő.

4. A törvény fenntartja a Ptk. parentéláris öröklési rendjét. A gyakorlat az elmúlt évtizedekben felvetette, hogy az oldalági törvényes öröklést a dédszülői leszármazókra is célszerű kiterjeszteni. A törvény ki akarja elégíteni ezt a - nyilvánvalóan nem túlságosan széles körben felmerülő - méltányolható igényt. Ezzel a harmadik parentélát a dédszülők és a dédszülői leszármazók képezik. Ez a parentéla tehát ugyanúgy teljes, mint a szülői és a nagyszülői.

IX. CÍM

ÁGI ÖRÖKLÉS

A törvény nem lát indokot az ági öröklés Ptk.-ban már karcsúsított intézményének eltörlésére vagy további korlátozására. A közjegyzői és a bírósági gyakorlat is arról tanúskodik, hogy a lakosság körében él az igény az ági öröklés intézményének fenntartására. Ezért a törvény - a gyakorlatban szerzett tapasztalatok fényében - ugyanabban a körben tartja fenn az intézményt, ahogy azt a Ptk. elismeri. Az ez irányú gyakorlati tanulságok miatt nem tartja fenn viszont a törvény az ági vagyon redintegrációjának és szurrogációjának tilalmára vonatkozó Ptk.-beli rendelkezést. Helyette kifejezetten kimondja, hogy az ági vagyontárgy helyébe lépett vagy az ági vagyontárgy értékén vásárolt vagyontárgy öröklése az ági öröklés szabályai szerint történik. A törvény ugyanakkor számol azzal, hogy az ági vagyon körének ily módon történő bővülése a mainál szélesebb körben veti fel az ági és a szerzeményi vagyon összevegyülésének problémáját. Ezeket a feladatokat a bírósági gyakorlatnak vállalnia kell. A Ptk. szerint csak tizenöt évi házasság után nem lehetett ági öröklési igényt támasztani a szokásos mértékű berendezési és felszerelési tárgyakra a túlélő házastárssal szemben. A törvény nem tartja fenn ezt az időbeli korlátozást. A házasság időtartamának fennállásától függetlenül mentesek tehát ezek a vagyontárgyak az ági öröklési igénnyel szemben. Indokolt ugyanis, hogy ezek a hagyatéki tárgyak mindenképpen a túlélő házastársnál maradjanak, és neki értékben se kelljen helytállnia értük az ági örökösökkel szemben.

A Ptk.-ban (Ptk. 615. §) az özvegy javára megállapított általános haszonélvezet-öröklés (özvegyi jog) hiányában a törvény az ági örökléssel kapcsolatban külön megállapítja ezt az öröklési jogi igényt a házastárs javára. Ugyancsak külön rendelkezni kellett a haszonélvezeti jog megváltásáról is. A törvény a megváltási igényt kölcsönösen és mindegyik fél számára időbeli korlát nélküli biztosítja. A megváltás időbeli korlát nélküli biztosítása lehetővé teszi az érintettek személyi és vagyoni viszonyaiban bekövetkezett változások figyelembe vitelét. Különösen indokolt a megváltás későbbi időpontra halasztása, ha a hagyaték ági jellegű vagyontárgyai között bankbetétben vagy más módon lekötött pénz vagy értékpapír található. A megváltás a jövőre nézve változtatja meg a haszonélvezeti jog örökösének és az állagörökösöknek egymáshoz való viszonyát. Ezt a törvény azért tartja szükségesnek kimondani, mert ellenkező értelmezés mellett az érintettek között bonyolult elszámolási viszony keletkezne. A házastárs általános törvényes öröklési státusához hasonlóan mondja ki a törvény, hogy vele szemben nem igényelhető az örökhagyóval közösen lakott lakáson és a hozzá tartozó berendezési és felszerelési tárgyakon fennálló haszonélvezeti jog megváltása. A megváltási jog érvényesítése folytán állagörökösként igényelhető tulajdoni hányad - a Ptk.-ban megállapítottal egyezően - az ági vagyon egyharmada. A törvény - új rendelkezésként - írja elő, hogy a megváltási jog gyakorlásánál az örökösök méltányos érdekét kölcsönösen figyelembe kell venni. Ez vonatkozik mindenekelőtt a megváltás időpontjának megválasztására.

X. CÍM

AZ ÖRÖKBEFOGADÁSSAL KAPCSOLATOS ÖRÖKLÉSI JOGI SZABÁLYOK

A törvény szerint az örökbefogadott változatlan feltételek mellett örököl örökbefogadó szülei és azok rokonai után. Változtat viszont a törvény az örökbefogadottnak a vérszerinti rokonai után történő öröklése tekintetében. A hatályos szabályok az örökbefogadás nyílt vagy titkos jellegétől teszik függővé az örökbefogadottnak a vérrokonai után történő törvényes öröklését. A törvény azért változtat ezen a megoldáson, mert a nyílt és a titkos örökbefogadás különbsége nem abban áll, hogy nyílt örökbefogadás esetén az örökbefogadottnak fennmarad valamilyen kapcsolata a vér szerinti családdal, titkos örökbefogadásnál pedig ez a kapcsolat megszűnik. Az eltérés kizárólag abban áll, hogy nyílt örökbefogadás esetén a gyermekét örökbe adó szülő (nem egyszer az örökbefogadás utolsó stádiumában) megismeri gyermeke örökbefogadó szüleit, titkos örökbefogadásnál pedig erre nincs módja. Nyílt örökbefogadás esetében sincs ugyanis arról szó, hogy a vér szerinti szülő és az örökbeadott gyermek között bárminemű kapcsolat maradna az örökbefogadás alatt. Mindezen az sem változtat, hogy ma az örökbefogadottnak szélesebb körben van joga a vérszerinti származás megismerésére, mint korábban. Ez a jog ugyanis alapvetően csak a személyi adatok megismerésére ad módot, a személyes megismerkedésre nyílt örökbefogadás esetén is valamennyi érintett fél beleegyezésére van szükség. Mindezek miatt a törvény nem az örökbefogadás nyílt vagy titkos jellegéhez köti az örökbefogadott törvényes öröklésének elismerését vér szerinti rokonai után. A törvény szerint az örökbefogadott csak abban az esetben lesz törvényes örököse vérszerinti rokonainak, ha az örökbefogadó szülő is közeli rokon: az örökbefogadott egyeneságbeli felmenő rokona, annak leszármazója vagy az örökbefogadott testvére.

A törvény szerint az örökbefogadott után az örökbefogadó szülő és annak rokonai által történő törvényes öröklés alapfeltétele (ugyanúgy, mint fordítva), hogy az örökbefogadási viszony az öröklés megnyílásakor még fennálljon. Ez esetben az örökbefogadó szülő és annak rokonai a törvényes öröklés rendje szerint örökölnek. Ez - a törvény által megváltoztatott törvényes öröklési rendben - mindenekelőtt azt jelenti, hogy az örökbefogadó szülő az örökhagyó házastársa mellett is törvényes örökös, az örökbefogadó további felmenői és oldalrokonai csak akkor, ha a házastárs is kiesett. Ami a vér szerinti rokonok törvényes öröklését illeti, azt a törvény ugyanolyan feltételek mellett ismeri el, mint fordítva. Ez azt jelenti, hogy a vér szerinti rokonok csak akkor törvényes örökösök, ha közülük kerül ki az örökbefogadó, közelebbről: egyeneságbeli felmenő rokon, annak leszármazója vagy az örökbefogadott testvére által történt örökbefogadás esetén. Az így elvileg törvényes örökösként szóba jöhető vér szerinti rokonok azonban, mint örökbefogadó szülő vagy annak rokonai amúgy is örökölnek a törvényes öröklés szabályai szerint. Röviden szólva: a törvény szerint csak olyan vérszerinti felmenő és oldalrokon örökölhet az örökbefogadott után, aki egyben örökbefogadó szülő vagy annak rokona. Ezért a vér szerinti rokonoknak az örökbefogadott utáni törvényes öröklési jogáról nem kell külön rendelkezni.

XI. CÍM

AZ ÁLLAM ÖRÖKLÉSE

A törvény az államot - a Ptk.-tól eltérően - nem emeli ki a törvényes örökösök sorából, hanem - változatlanul törvényes szükségképpeni örökösként - a törvényes örökösök között az utolsó helyen határozza meg. Ez azt jelenti, hogy az állam végintézkedésen alapuló örökös és törvényes (adott esetben: ági) örökös hiányában válik törvényes örökössé.

NEGYEDIK RÉSZ

KÖTELESRÉSZ

A törvény - az intézmény körül több európai országban zajló, többnyire meddő viták ellenére - alapvető kereteiben fenntartja a kötelesrészt és a rá vonatkozó részletszabályokat is. Ami az intézmény funkcióját illeti, a törvény abból indul ki, hogy a kötelesrész - a megváltozott társadalmi feltételek között is - alkalmas a családi szolidaritás erősítésére; képes betölteni ezt a szerepet a családi gondoskodás eszméjének kifejezésre juttatásával, még olyan esetben is, amikor a kötelesrész tartási szerepet nem játszik. Leszármazók esetében a kötelesrész a hagyatékból történő részesedés minimumának garantálásával gyakran az önálló élet folytatásához szükséges vagyoni feltételek biztosítását is jelenti. A családi vagyon igen sokszor az egész család munkájának eredménye, (részbeni) egyben tartása ezért az igazságosság követelményével is alátámasztható igény. Mindezek a szempontok jogilag is elismerendő társadalmi funkcióvá állnak össze, és a kötelesrész intézményének elvi megtartását indokolják, annak ellenére, hogy mind a vagyoni viszonyok átalakulása, mind a demográfiai változások lényegesen eltérő társadalmi feltételeket teremtettek az elmúlt fél évszázadban.

XII. CÍM

JOGOSULTSÁG A KÖTELESRÉSZRE

1. A kötelesrész fenntartásának gyakorlati jelentősége elsősorban olyan esetekben van, amikor az örökhagyó korábbi házasságából származó gyermekek öröklési minimumát az örökhagyó esetleges ellentétes akaratával szemben így lehet biztosítani.

A gyakorlatban és a jogirodalomban elfogadottnak tekinthető, hogy a kötelesrészi igény a magyar jogban kötelmi jogi természetű. Ez a minősítés következik mindenekelőtt abból a tényből, hogy a kötelesrészi igény nem a hagyatékkal (azaz nem az örökhagyó vagyonával), hanem a hagyatékból részesedő személyekkel (elsősorban az örökösökkel) szemben érvényesíthető követelés. Mindezen nem változtat az a körülmény, hogy a kötelesrész intézményét mind a Ptk., mind a törvény az öröklési szabályok között rendezi, és az sem, hogy a kötelesrészi rendelkezések több ponton szorosan kapcsolódnak öröklési jogi normákhoz. Elég ezzel kapcsolatban arra utalni, hogy a kötelesrészi igényt törvényes öröklési státus alapozza meg, és hogy a kötelesrészi igény elbírálásánál a kiesési szabályokra is figyelemmel kell lenni. Mindezekkel együtt a kötelesrészi igénynek kötelmi jogi természete azzal jár, hogy ezt az igényt csak az általános elévülési időn belül lehet érvényesíteni. Felesleges viták elkerülése érdekében a törvény tételesen is megfogalmazza ezt a szabályt.

2. A Ptk.-nak a kitagadási okokat megfogalmazó szabályai nem mindenben állták ki a gyakorlat próbáját. Ezért a törvény több ponton változtat a kitagadási okokon. Mindenekelőtt konkrétabbá teszi a kifejezetten büntetőjogi előkérdés eldöntését kívánó eseteket. Elhagyja a „jogerősen ötévi vagy azt meghaladó szabadságvesztésre” történő elítélést, mint kiesési okot. Emellett nem a büntetőjogi megítélés alapján, hanem a rokoni kapcsolatra tekintettel rendeli minősíteni az örökhagyó sérelmére elkövetett bűncselekmény súlyát. A gyakorlat túl szűknek találta a kitagadási okoknak a Ptk.-ban meghatározott körét. Ezért a törvény új kitagadási okként fogalmazza meg a nagykorú leszármazónak (rendszerint az örökhagyó gyermekének) az örökhagyóval szemben elkövetett durva hálátlanságát. Ez a kitagadási ok kiterjed olyan esetekre is, amelyekben nincs szó a törvényes tartási kötelezettség elmulasztásáról, mivel az örökhagyó tartásra nem is szorult, és nem beszélhetünk büntetőjogilag értékelhető magatartásról sem. A durva hálátlanság fogalmi határainak kialakítását a törvény a bírói gyakorlatra bízza. Durva hálátlanságnak minősülhet adott esetben például az örökhagyó ápolásának, gondozásának elmulasztása. Tekintettel a szülő megváltozott törvényes öröklési jogi státusára a törvény külön kitagadási okot fogalmaz meg a szülővel szemben is. A házastárssal szembeni külön kitagadási okot fenntartja a törvény. Az érdemtelenség miatt kiesett személyhez hasonlóan a törvény a kitagadott személyt is elzárja attól, hogy a kiesése miatt - törvényes örökösként vagy törvényes helyettes örökösként - helyébe lépő személy öröksége tekintetében törvényes képviselőként (szülőként, gyámként, gondnokként) vagyonkezelői joggal rendelkezhessen.

A törvény érdemben nem változtat a Ptk. szabályain az előzetes megbocsátással kapcsolatban. Kötelesrészre (de nem törvényes örökrészére) tarthat igényt az a kitagadott személy, akinek az örökhagyó a végintézkedés előtt megbocsátotta a kitagadási okaként megjelölt magatartását. Pontosítja a törvény a kitagadott személy öröklési jogállását arra az esetre, ha a kitagadás utólagos megbocsátás miatt hatálytalanná válik. Ebben az esetben az eredetileg kitagadott személy öröklési jogállása attól függ, hogy a végrendeletben csak a kitagadás szerepelt-e, vagy más rendelkezés is. Ha a végrendelet csak kitagadást tartalmazott, a megbocsátott kitagadással érintett személy a törvényes öröklés szabályai szerint örökösként részesedik a hagyatékban. Ha az örökhagyó végrendeletében örököst, illetve dologi hagyományost nevezett, a megbocsátott kitagadással érintett személy annyiban (de csak annyiban) tekinthető törvényes örökösnek, amennyiben a végrendeleti rendelkezések (örökösnevezés, dologi hagyományrendelés) a hagyatékot nem fedik le. Ha a végrendeleti rendelkezések az egész hagyatékot lefedik, a mellőzés miatt a megbocsátott kitagadással érintett személy csak kötelesrészre tarthat igényt.

3. A törvény részben megváltoztatja a fennálló jogot a tartási, életjáradéki vagy öröklési szerződéssel lekötött vagyontárgynak és a kötelesrész alapjának egymáshoz való viszonyát illetően. A hatályos jog szerint a tartási, életjáradéki vagy öröklési szerződéssel lekötött vagyontárgy a kötelesrész alapjának kiszámításánál nem vehető figyelembe. Ez a megoldás merev és egyoldalú. A törvény szerint szerencse-szerződés jellegük ellenére el kell ugyan ismerni a tartási, életjáradéki és öröklési szerződések visszterhes jellegét, de a szerződés megkötésétől számított két éven belül csak a szerződéssel elidegenített vagyonnak a ténylegesen nyújtott tartás, életjáradék vagy gondozás ellenértékével fedezett hányadát nem kell a kötelesrész alapjához hozzászámítandó vagyonnak tekinteni. Ez az új rendelkezés alkalmas lehet azoknak a - nem egyszer a kötelesrész alapjának csökkentését célzó - tartási, életjáradéki és öröklési szerződéseknek a nem kívánatos hatását is tompítani, amelyeket az örökhagyó valamelyik, családjogi alapon tartásra köteles hozzátartozójával köt. Az értékelés időpontját a törvény mind az átruházott vagyon, mind az örökhagyóval szerződő fél szolgáltatásai tekintetében az öröklés megnyílásának időpontjában határozza meg. A két év eltelte után a törvény szerint sem kell elszámolást végezni, hanem a szerződéssel elidegenített vagyon egészében kívül marad a kötelesrész alapján.

A törvény a kötelesrész alapjához hozzá számítandó ingyenes adományok juttatásának időpontját az örökhagyó halálát megelőző tizenöt évről tíz évre szállítja le. A Ptk. gyakorlatának tapasztalatai szerint ugyanis az eltelt idő növekedésével arányosan nő annak lehetősége, hogy az adományt már elfogyasztották, elhasználták, elidegenítették stb., s ezzel gyakorlatilag - indokolatlanul - csak a hagyatékban részesedettek felelőssége lesz terhesebb. A törvény a családjogi tartási jogot ad az élettársnak. Ennek a változtatásnak az a következménye, hogy az élettársnak nyújtott tartás értéke sem tartozik a kötelesrész alapjához.

A törvény két vonatkozásban változtat a kötelesrészre jogosultságot létrehozó kapcsolat meghatározásán. Házasságból született gyermekek viszonylatában a változtatás célja az, hogy a releváns jogi tény minden gyermek esetében olyan időponthoz kapcsolódjék, amelyben az örökhagyónak elvileg már számolnia kell az illető gyermekkel. Ezért házasságból született gyermekek esetében nem az első házasságkötés időpontja releváns, mint a Ptk.-ban, hanem több házasságból származó gyermekek esetében minden gyermek vonatkozásában az illető házasságkötés időpontja mérvadó. A másik változtatás az örökbefogadott gyermekeket érinti, és azt célozza, hogy a házastársak által közösen örökbe fogadott és a házastársi örökbefogadással örökbefogadott gyermekek az adott házasságból született gyermekekkel azonos helyzetbe kerüljenek.

4. A törvény megváltoztatja a házastárs törvényes öröklési jogi státusát, ami kötelesrészi igényét is befolyásolja. Ez egyrészt azt jelenti, hogy a házastársat leszármazó mellett állagörökösként is megilleti kötelesrész, másrészt azzal a következménnyel jár, hogy leszármazó hiányában a házastárs kötelesrészi igénye - a szülőkkel osztozván a hagyatékon - a Ptk. szerinti mértékhez képest csökken. Ilyenkor a szerzett vagyonon alapuló kötelesrészét nem az egész hagyaték alapján, hanem az örökhagyóval közösen lakott lakás és a hozzá tartozó berendezési és felszerelési tárgyak értéke, továbbá a fennmaradó hagyaték fele része értékének alapulvételével kell kiszámítani.

A kötelesrész mértékét illetően a törvény változtat a Ptk. szabályain, az eddigi feléről a harmadára csökkenti. A törvény szerint a házastárs törvényes öröklés címén a szerzeményi vagyonra vonatkozó haszonélvezeti jogot csak leszármazók mellett és az örökhagyóval közösen lakott lakáson és a hozzá tartozó berendezési és felszerelési tárgyakon kap. Ehhez járulhat még az ági vagyonon biztosított haszonélvezeti jog. Korlátozott haszonélvezetre vonatkozó kötelesrészi igény is e vagyontárgyakra illeti meg tehát. A haszonélvezeti jogra tekintettel megállapítandó kötelesrész mértékének számításánál a törvény megváltoztatja a Ptk. szabályát, és nem rendeli figyelembe venni a haszonélvezetre jogosult saját vagyonát és munkájának eredményét. Ennek oka az, hogy a haszonélvezeti jog nem tartási igény, nem korlátozható tehát a haszonélvezetre jogosult minimális szükségleteire, rászorultságának mértékére.

XIII. CÍM

A KÖTELESRÉSZ KIELÉGÍTÉSE

A törvény a kötelesrészhez tartozó ingyenes adományok időpontjának leszállításával összhangban állapítja meg a kötelesrészért adott esetben helytállni tartozó megadományozottak körét is: az örökhagyó által a halálát megelőző tíz (és nem tizenöt) évben belül megadományozottak felelnek a kötelesrészi igényekért, ha azok a hagyatékból nem elégíthetők ki.

ÖTÖDIK RÉSZ

AZ ÖRÖKLÉS JOGHATÁRAI

XIV. CÍM

AZ ÖRÖKSÉG MEGSZERZÉSE

A törvény - csakúgy, mint a Ptk. - az ipso iure öröklés elvét fogadja el, mert el akarja kerülni az uratlan hagyatékból keletkező problémákat. A visszautasítás jogát elválasztja a végintézkedés alapján és a törvény szerint bekövetkező örökség tekintetében, megnyitva a lehetőséget a különböző jogcímeken járó örökség külön-külön történő visszautasítására. A gyakorlatban ugyanis indokoltan merült fel az igény, hogy az örökös az egyik jogcímen őt megillető örökséget el kívánja fogadni, a másik jogcímen neki járó örökséget ugyanakkor vissza akarja utasítani.

XV. CÍM

AZ ÖRÖKÖS JOGÁLLÁSA

A törvény az örököstársak jogállása tekintetében nem változtat érdemben a Ptk. szabályain. Az örököstársakat a hagyatéki osztályig együttes jogosultaknak kell tekinteni. Ez a jogközösség a hagyaték felosztásával szűnik meg. A felosztás módját az örökhagyó végrendeletében meghatározhatja; ha nem teszi, a hagyatéki osztályt a közös tulajdon megosztására vonatkozó szabályok megfelelő alkalmazásával kell végrehajtani.

A törvény a hagyatéki eljárásról szóló törvényből ismert módon rendezi az osztályos egyezséget. Az osztályos egyezség a hagyatéki osztálynak (mint a közös tulajdon egyik sajátos megszüntetési módjának) az örökösök megegyezésével történő véghezvitele. Az osztályos egyezség hatásában abban különbözik a kötelmi jogi jellegű egyezségektől, hogy osztályos egyezség esetében a jogutódlás jogcíme öröklés. Ennek a körülménynek egyik fontos következménye az, hogy a jogutódlás a hagyaték megnyílására visszamenő hatállyal következik be. Az osztályos egyezség csak a hagyaték tárgyainak az örököstársak közötti felosztását foglalhatja magába. Az örököstársak közötti egyéb vagyoni vitákat nem lehet tehát az osztályos egyezségben eldönteni. Ennek a szabálynak - az osztályos egyezség itt említett sajátos jellegén kívül - az az oka, hogy a hagyatékkal kapcsolatos jogközösség megszüntetését az egyéb viták ne bonyolítsák. A törvény azzal számol, hogy az osztályos egyezségek száma növekedni fog. Nyilvánvalóan ebbe az irányba ösztönöz a hagyatékok értékének növekedése és összetételük bonyolultabbá válása.

XVI. CÍM

HAGYATÉKI TARTOZÁSOK ÉS KIELÉGÍTÉSÜK

A törvény az örökösnek a hagyatéki tartozásokért fennálló felelősségét a Ptk.-val egyezően szabályozza: az örökös elsősorban a hagyaték tárgyaival és hasznaival (pro viribus), másodsorban a hagyaték értékéig (cum viribus) tartozik helytállni. Külön szabályt állít fel a törvény a hagyatéki költségekért (azaz a hagyaték megszerzésével, biztosításával és kezelésével járó költségekért) és a hagyatéki eljárás költségeiért történő örökösi felelősségre. Világossá akarja tenni, hogy ezek a költségek olyan hagyatéki tartozások, amelyek az örökös érdekét szolgálják, és emiatt azokért az örökös adott esetben a saját vagyonával is felel. Ezt az álláspontot képviselte a régi magánjogi judikatúra és a Legfelsőbb Bíróság legújabb gyakorlata is.

-----STARTING---POINT---VEGE---

NYOLCADIK KÖNYV

ZÁRÓ RENDELKEZÉSEK

ELSŐ RÉSZ

ÉRTELMEZŐ RENDELKEZÉSEK

A Nyolcadik Könyv Első Része az értelmező rendelkezéseket tartalmazza. Itt definiál a törvény egyes fogalmakat és itt határozza meg a határidő számításának szabályát is.

A törvény leszűkíti a Ptk. fogyasztó fogalmát, fogyasztónak a törvény értelmében kizárólag természetes személy minősülhet. Ez a megoldás összhangban áll a fogyasztóvédelmi irányelvekben használt fogyasztó fogalommal is. Egyetlen irányelv van (a szervezett utazási formákról szóló 90/314/EGK tanácsi irányelv), amely a fogyasztó fogalmát nem szűkíti természetes személyre. A kollíziót a törvény úgy kerüli el, hogy az utazási szerződés szabályai a fogyasztó fogalma helyett a megrendelő fogalmát használják, így az utazási irányelvben biztosított védelem a vállalkozóval szerződő felet attól függetlenül megilleti, hogy a megrendelő fogyasztónak minősül-e. A törvény bevezeti a vállalkozás fogalmát, amelyet a fogyasztó ellentéteként definiál: vállalkozásnak az önálló foglalkozása vagy gazdasági tevékenysége körében eljáró személy minősül.

Új fogalomként definiálja a törvény a vagyontárgy fogalmát. A vagyontárgy kifejezést a Ptk. is használta, azt azonban nem definiálta. A törvény szerint vagyontárgynak a vagyon aktívumai, a dolgok, a jogok és a követelések minősülnek.

A törvény elhagyja a Ptk. jogszabály fogalmát [Ptk. 685. § a)] tekintettel arra, hogy a jogszabály fogalmát az Alaptörvény T) cikke meghatározza. A jogalkotásról szóló törvény feladata annak rendezése, hogy milyen jogviszonyt milyen szintű jogszabály rendezhet. A törvény kimondja ugyanakkor, hogy a törvény alkalmazásában jogszabálynak minősül az Európai Unió rendelete is.

A törvény a nyilvánosnak azokat a részvénytársaságokat minősíti, amelyek részvényeit valamely tőzsdére bevezették. A külföldi bevezetésekre tekintettel szükséges ugyanakkor annak rendezése, hogy a tőzsde mellett mely más piacra való bevezetés esetén minősülhet egy részvénytársaság nyilvános rt.-nek. A törvény e körben - részben a Tpt. szabályozott piac definíciójával összhangban - megfelelőnek fogadja el a székhely szerinti állam felügyeleti hatóságának engedélyével rendelkező olyan piacokat is, amelyen értékpapírokkal kereskednek. A tág értelemben vett tőzsdefogalom releváns továbbá a kereskedelmi ésszerűségre vonatkozó szabályok kapcsán is a zálogjogban és a fuvarozási szerződésben.

MÁSODIK RÉSZ

HATÁLYBALÉPÉS ÉS ÁTMENETI RENDELKEZÉSEK

A törvény - a szükséges felkészülési idő biztosítása érdekében - 2014. március 15-ét jelöli meg a hatálybalépés napjaként. Ez az időpont több mint egy éves felkészülést tesz lehetővé, és biztosítja a hatálybalépéshez szükséges jogszabályok megalkotását. A módosítandó jogszabályokat és az átmeneti rendelkezéseket külön törvény szabályozza majd.

HARMADIK RÉSZ

AZ EURÓPAI UNIÓ JOGÁNAK VALÓ MEGFELELÉS

A Rész a törvény által implementált irányelveket sorolja fel.