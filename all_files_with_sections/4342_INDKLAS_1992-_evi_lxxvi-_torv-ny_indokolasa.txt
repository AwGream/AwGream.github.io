1992. évi LXXVI. törvény indokolása

a helyi adókról szóló 1990. évi C. törvény módosításáról

-----STARTING---POINT---ALTALANOS--- 

A helyi önkormányzatok pénzügyi szabályozó rendszerének részeként - kapcsolódva a közigazgatás átalakulásához, a gazdálkodási feltételek változásához, s az állami támogatások normatív elosztásához - másfél éve működik az önálló helyi adózás rendszere.

Az eddigi tapasztalatok azt mutatják, hogy a helyi adókról szóló 1990. évi C. törvény alapvetően beváltotta a hozzá fűzött reményeket (saját döntésen alapul, folyamatos bevételt biztosít, az önkormányzatok széles köre alkalmazza, pénzügyi hidat teremt a települési szolgáltatások és azok igénybevevői között), ugyanakkor a gyakorlat felszínre hozta a rendszer működésbeli problémáit mind a szabályozás, mind a végrehajtás területén.

A törvényjavaslat (a továbbiakban: Javaslat) - a keretjelleg megtartása mellett - elsődlegesen az alkalmazhatósági feltételek javítását, s az adóalanyok védelmét, másodlagosan az önkormányzatokat leginkább korlátozó előírások megszüntetését, ezzel összhangban a helyi adók gazdasági szerepének felértékelését szolgálja.

-----STARTING---POINT---RESZLETES---

Az 1. §-hoz

A Javaslat a költségvetési szerv vállalkozási tevékenységével összefüggő, időközbeni jogszabálymódosításokkal összhangban szabályozza e szervek feltételes adómentességét. A közszolgáltató szervezetek felvételét a feltételesen mentes adóalanyok körébe az indokolja, hogy működésükhöz széleskörű társadalmi érdek fűződik, a lakosság ellátásában alapvető fontosságúak, döntően helyi igényeket elégítenek ki. A Javaslat által preferált közszolgáltató szervezeteket az értelmező rendelkezés taxatíve felsorolja.

A 2. §-hoz

A törvény hatályos szövege eltérően preferálja a magánszemélyeknek az önkormányzat illetékességi területén végzett kommunális beruházásait és a kommunális beruházás céljára teljesített befizetéseit. Míg az előbbi esetben - ha az adó évi összege kisebb, mint a beruházási érték - a levonási jog a következő évre vagy évekre átvihető, addig kommunális célú befizetés esetén erre a törvény nem adott lehetőséget. Ezt az ellentmondást oldja fel a Javaslat, amikor egységesen biztosítja a levonási jogot a megnyíltát követő négy naptári évben esedékes helyi adóval szemben.

A 3. §-hoz

A törvény végrehajtása során a jogalkalmazók nem értelmezték egységesen az építményadó tárgyát. A Javaslat egyértelművé teszi, hogy az építmények közül csak a lakás és a nem lakás céljára szolgáló épület, épületrész képezi az építményadó tárgyát.

A 4. §-hoz

A hatályos rendelkezés értelmében több tulajdonos esetén a tulajdonosok tulajdoni hányadaik arányában adóalanyok. Az érintett adóalanyok érdekében a Javaslat lehetőséget ad arra, hogy a tulajdonostársak egymás között az adóalany személyében megállapodhassanak. Ez az eljárás úgy az adóhatóság, mint az adóalanyok számára egyszerűsítést jelent.

Az 5. §-hoz

A költségvetési szerv, a közszolgáltató szervezet és az egyház feltételes adómentességét a Javaslat 1. §-a határozza meg. Ezen túlmenően indokolt az építményadó alól a feltétlen adómenteség biztosítása, mivel e szervek költségvetési támogatásból gazdálkodnak vagy a lakosság alapvető ellátását szolgálják.

A lakás és az üdülő épülethez tartozó kiegészítő helyiségekre az adókötelezettség jelenleg sem terjed ki. Az egyértelmű jogalkalmazás elősegítése érdekében a Javaslat e rendelkezést az adómentességek körébe helyezi.

A 6. §-hoz

A Javaslat bővíti a telekadó mentességi kört az épülethez, az épületnek nem minősülő egyéb építményhez, nyomvonal jellegű létesítményekhez tartozó védő (biztonsági) területtel és az erdő művelési ágban nyilvántartott telekkel. A védő terület adómentességét az indokolja, hogy az adóalanyt jogszabályban vagy hatósági előírásban kötelezik ennek kialakítására. Az erdő művelési ágban nyilvántartott belterületi földrészlet adómentességét természet- és környezetvédelmi szempontok indokolják.

A 7. §-hoz

Az elmúlt évtizedekben végrehajtott közigazgatási összevonások, településrendezések következtében jellemzően nagy területű mezőgazdasági művelés alatt álló területek ékelődtek be a települések belterületébe. A hatályos szabályozás a mezőgazdasági művelési ágban nyilvántartott telek esetén is 100 Ft/m2-ben határozza meg az adó évi mértékének felső határát. Így az önkormányzatok - ha nem differenciálnak - a belterületi szántó, kert stb. művelési ágú földrészletek után is 100 Ft/m2 adómértéket állapíthatnak meg, amely aránytalan terhet jelent az érintett adóalanynak és a mezőgazdasági tevékenység megszüntetését vonhatja maga után. Ezt oldja fel a Javaslat azzal, hogy az ingatlannyilvántartásban művelési ág szerint aranykoronaértékkel nyilvántartott és ténylegesen mezőgazdasági művelés alatt álló telek esetén a telekadó mértékét 10 Ft/m2-ben maximálja.

A 8. §-hoz

A Javaslat a vállalkozók kommunális adójának alapjaként az adóalany által az önkormányzat illetékességi területén foglalkoztatottak korrigált átlagos statisztikai állományi létszámát határozza meg.

A korrigálással egyértelművé válik, hogy az adóalap számításánál a saját nevében és saját kockázatára rendszeresen, haszonszerzés céljából gazdasági tevékenységet folytató magánszemélyt, továbbá azt a tulajdonost, aki vállalkozásban személyes közreműködésre kötelezett, vagy azt mellékszolgáltatásként végzi, valamint a segítő családtagot is figyelembe kell venni.

A 9. §-hoz

A törvény hatályos szövege az adókötelezettséget a 48 órát meghaladó tartózkodáshoz köti. A tapasztalatok azt mutatják, hogy a tartózkodás időtartamának átlaga 2-3 nap, ezért az adómentes tartózkodás időtartamát a Javaslat 1 napban határozza meg. Ezzel összefüggésben bevezeti a szakmai szempontokhoz jobban igazodó vendégéjszaka fogalmát.

A 10. §-hoz

Az épület utáni idegenforgalmi adó és az építményadó összhangjának megteremtése érdekében az adóztatási gyakorlat felvetette az idegenforgalmi adónál is az épület rendeltetésszerű használatához szükséges földrészlet mértékének szabályozását. A Javaslat átveszi az építményadó ide vonatkozó rendelkezését. Ezzel az üdülőépület rendeltetésszerű használatához szükséges földrészletet is mentesíti a telekadó alól.

A 11. §-hoz

A Javaslat a tartózkodás után fizetendő adó alól eddig mentességet élvezők körét méltányosságból bővíti a 70 év feletti magánszemélyekkel. A hatályos szabályozás csak a 18. életévüket be nem töltötteket mentesíti az adó alól, így a mentesség a 18. év felettieket akkor sem illeti meg, ha középfokú oktatási intézményben tanulnak, szakmunkásképzésben, szakmai átképzésben vesznek részt. Ezért a Javaslat a középfokú és felsőfokú oktatási intézménynél tanulói, hallgatói jogviszonyban, a szakmunkásképzésben, a szakmai átképzésben résztvevő magánszemélyeket, továbbá a szolgálati kötelezettségüket teljesítő magánszemélyeket (pl. katonai szolgálat) is mentesíti az adó alól.

A 12-13. §-okhoz

A Javaslat a tartózkodás után fizetendő adó alapjának meghatározásához alternatívát kínál. Ezzel biztosítja, hogy az önkormányzat választása szerint a vendégéjszakák száma vagy a szállásdíj figyelembevételével állapíthassa meg az adót.

A Javaslat az általános forgalmi adó és a kiegészítő szolgáltatások nélküli szállásdíj 4%-ában határozza meg az adó mértékének felső határát. A szálláshelyek többségénél ez a mérték nem eredményez a jelenleginél nagyobb terhet.

A 14. §-hoz

A Javaslat az adóköteles iparűzési tevékenységet - az eddigi gazdasági tevékenység helyett -, az önkormányzat illetékességi területén végzett vállalkozási tevékenységben határozza meg.

A helyi iparűzési adókötelezettséget - a vállalkozók kommunális adójának szabályozásával összhangban - nem befolyásolja, hogy az adóalany a vállalkozási tevékenységet a székhelyén, telephelyén vagy azon kívül végzi.

A 15-16. §-okhoz

A gazdaság átalakulásával összefüggésben felerősödnek az újonnan létrejött kis szervezetek közötti kooperációs kapcsolatok.

Az alvállalkozói teljesítések igénybevételének általánossá válását ismeri el adóalapcsökkentő tételként a Javaslat. Ezen túlmenően - a kereskedelmi tevékenységet folytató vállalkozóknak okozott hátrány megszüntetése érdekében - a Javaslat lehetővé teszi az eladott áruk beszerzési értékének levonását is. Az értelmező rendelkezések - ahol az indokolt - a tevékenység sajátosságaihoz igazodóan határozzák meg a nettó árbevételt.

A nettó árbevételnek az eladott áruk beszerzési értékével és az alvállalkozási teljesítések értékével való csökkentése miatt az adóalap szűkül. Az önkormányzati adóbevételek megtartása érdekében indokolt az iparűzési adó évi mértékének maximum 8 ezrelékben való meghatározása.

A helyi iparűzési adó alapjának a tevékenység egyes helyei közötti megosztására vonatkozó részletes szabályokat a Javaslat melléklete tartalmazza.

A 17. §-hoz

A Javaslat az adózás rendjéről szóló törvény adóelőlegfizetési szabályaihoz igazodóan, de a helyi adók sajátosságaira figyelemmel rendezi a vállalkozóknak a kommunális és az iparűzési adó előlegfizetési kötelezettségét. A fizetési meghagyás rendszere biztosítja az önkormányzati adóbevételek folyamatosságát. Az adóhatóság a fizetendő előleg összegét fizetési meghagyásban közli, amely jogerőre emelkedése után végrehajtható okirat.

A 18. §-hoz

Általános szabályként az önkormányzati adóhatóság készpénzfizetést - a törvényben meghatározott szűk kivételtől eltekintve - nem fogadhat el. Annak érdekében, hogy az ideiglenes (alkalmi) iparűzési tevékenységet folytatók a postahivatali idő után is eleget tudjanak tenni adófizetési kötelezettségüknek, indokolt, hogy a törvényben szabályozott feltételek betartásával az adót az adóhatóság erre feljogosított dolgozója átvehesse.

A 19. §-hoz

Az eddigi jogalkalmazási tapasztalatok alapján indokolt néhány helyen a fogalmakat pontosítani és az értelmező rendelkezéseket - a törvény javasolt módosításával összefüggésben - bővíteni.

-----STARTING---POINT---VEGE---

A 20. §-hoz

A törvény hatálybalépésével szükséges korrekciók és átmeneti szabályok megalkotására került sor.