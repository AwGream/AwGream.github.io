2000. évi XCIX. törvény indokolása

a szőlőtermesztésről és a borgazdálkodásról szóló 1997. évi CXXI. törvény, valamint a hegyközségekről szóló 1994. évi CII. törvény módosításáról

-----STARTING---POINT---ALTALANOS--- 

1999. első negyedévében a szőlőtermesztésről és a borgazdálkodásról szóló 1997. évi CXXI. törvény (a továbbiakban bortörvény) módosítására elsősorban az Európai Unióval megkötendő borkereskedelmi megállapodás miatt került sor.

Az újabb törvénymódosítást elsődlegesen az egyes településeknek a borvidéki, bortermőhelyi besorolására vonatkozó igénye indokolja. A szőlőtermelők és borelőállítók a származási bizonylatok rendszerének két éves tapasztalatai alapján felismerték: fontos az, hogy településük borvidékhez tartozzon, vagy bortermő hely legyen, mert ez a minőségi bor előállításának egyik feltétele. Ezen változtatásokkal - a Földművelésügyi és Vidékfejlesztési Minisztérium Szőlészeti és Borászati Kutató Intézete szakmai ellenőrzése után - a Hegyközségek Nemzeti Tanácsa is egyetért.

A bortörvény jelenlegi módosítása szolgálja az EU csatlakozásunk feltételeinek megteremtését is. Ezért a tervezet a módosítások egy részénél - például a fogalom-meghatározásoknál - az érvényes EU jogszabályok szó szerinti fordítását vette át. A további részletes EU harmonizációs feladatok rendeleti szinten megoldhatók.

A termőhelyi besorolás gyakorlati rendszere a módosítások révén nem változik, de az Alföld borvidékein az EU szabályok átvételétől való, egyébként félreértésen alapuló félelem ezen pontosításokkal kiküszöbölhető.

A jelenlegi bortörvény a fajtahasználat szabályozását borvidéki határokhoz köti. Ezt a tervezet - a hegyközségek szerepének csorbítása nélkül - közigazgatási egységekre módosítja. Ezzel a módosítással létrejönnek az EU 2389/89/EGK rendelet átvételének feltételei.

A csatlakozásig a tagállami hatáskörbe sorolt meghatározott termőhelyű minőségi borokra vonatkozó részletes szabályok a bortörvény további változtatása nélkül rendeleti szinten kialakíthatók, és az EU részére átadhatók. Fontos, a termelők szakmai szervezetei által kezdeményezett változás az, hogy a meghatározott termőhelyről származó minőségi borok érzékszervi minősítésébe a termelők, kereskedők bevonására is lehetőséget teremt a tervezet. Ennek részletes szabályait majd miniszteri rendelet határozza meg.

Az EU-ban 1999 májusában fogadták el a 2000. augusztus 1-én hatályba lépő új borpiaci rendtartást, melynek szabályait a jelen módosítás során figyelembe vettük. A további részletes szabályok átvételét a csatlakozási tárgyalások eredménye még befolyásolhatja. Az egyes borászati eljárások szempontjából fontos lesz, hogy melyik szőlőtermelő zónába kerül Magyarország besorolásra.

A hegyközségi törvény módosítása kevesebb helyen indokolt. A hegyközségek mint független köztestületek önszabályozásuk kialakításával alkalmazkodni tudnak a változó körülményekhez. A hegyközségi rendszerre az állami hatóságoknak továbbra is támaszkodniuk kell a bortörvény és a jövedéki törvény végrehajtásának ellenőrzése során.

-----STARTING---POINT---RESZLETES---

Az 1. §-hoz

E § a törvény értelmező rendelkezéseinek pontosítását és kiegészítését tartalmazza. A szakmai gyakorlat szerinti termőre fordítási időpontot az egységes jogértelmezés érdekében célszerű rögzíteni. A szőlőültetvény kataszter naprakész vezetése mint a termelői alapok nyilvántartása Európai Uniós követelmény, ezt állami feladatként a szaktárcának kell ellátnia. A szőlőfajták megnevezésének megváltoztatása, illetve a fajtacsoportok meghatározásának pontosítása megfelel a szőlőfajták osztályozásáról szóló 2389/89. EGK Tanácsi rendelet előírásainak. A Szőlőfajta Használati Bizottság az összehangolt fajtapolitika megvalósításának eszköze, kutatókból, szakigazgatási szakemberekből és a termelők képviselőiből áll. A tagok kétharmadát a Hegyközségek Nemzeti Tanácsa jelöli. A tartósított musttal és az alkoholtartalommal kapcsolatos fogalom- meghatározások összhangban vannak az Európai Uniós fogalmakkal.

A 2. §-hoz

A termőhelyek meghatározásánál a hatályos törvénnyel szemben nem a termőhelyi egységeket kívánjuk alapként kezelni, hanem az EU gyakorlatának megfelelően (2389/89. EGK Tanácsi rendelet) a közigazgatási (ország, megye, település) egységeket, természetesen figyelembe véve a szőlőtermesztésre való alkalmasságukat.

A 3. §-hoz

A szőlő termőhelyi kataszterének osztályozása szempontjából a III. osztály törvény szerinti megfogalmazása pontosabb. Ugyancsak pontosítás a „védett eredetű termőhely” kifejezés helyett az „eredetvédett termőhely” kifejezés használata. Eredetvédelemre csak ismert, a termőhely hírnevét megalapozó, szabályozott borok érdemesek.

A 4-5. §-hoz

A hatályos törvényi rendelkezések csak a borvidéki és a bortermőhelyi települések fajtahasználatát szabályozzák, az ezeken kívül eső területek fajtahasználatával kapcsolatban megkötéseket nem tesznek. Mivel az ültetvények több mint 20%-a borvidéki és bortermőhelyi területeken kívül található, a termőhelyi adottságok figyelembevétele mellett, termelői érdekekből itt is szükséges a fajtahasználat EU-konform szabályozása. A törvény eddig nem tartalmazott rendelkezést a nem hegyközségi településen az ültetési távolság meghatározására.

A 6. §-hoz

A csatlakozást megelőző átvilágítási folyamat során a termelési kapacitás felmérése és annak korlátozása volt a legfontosabb kérdés. Ezért a törvény a telepítések és a kivágások engedélyezésének rendszerét a statisztikai adatgyűjtés rendszerével kapcsolja össze. A törvény előírja, hogy a telepítést, illetve a kivágást annak megtörténtét követően 15 napon belül be kell jelenteni az engedélyező hatóságnak, amely a bejelentésről nyilvántartást vezet, és az illetékes FM Hivatalnak folyamatosan részletes jelentést küld. Az FM Hivatal a bejelentésekről évente egy alkalommal a Központi Statisztikai Hivatalnak összesítő jelentést küld.

A 7-9. §-hoz

A törvény a borászati termékek körét kiegészíti a palackozott bor és a nem palackozott kiszerelésű bor fogalmával, összhangban a jövedéki törvény fogalomhasználatával. A törvény a borászati eljárások körét kiegészíti az ízesített borok, illetve az ízesített borászati termékek előállításának szabályaival. A házasítás szabályai pontosításra kerülnek, továbbá a házasítás tilalma az ízesített borra és az ízesített borászati termékekre is kiterjed.

A 10-11. §-hoz

A törvény lehetővé teszi a tartósított must felhasználását a bor cukortartalmának kialakítására, ezzel bővítve a választás lehetőségét a hazai felhasználásban is. Beépül a törvénybe az az EU előírás, mely nem teszi lehetővé, hogy a savtartalmat növelve minőségi bor készüljön.

A 12-17. §-hoz

A módosítás kiegészíti a törvényt az ízesített bor, az ízesített boralapú ital, az ízesített boralapú koktél előállításának szabályaival. Ezek a rendelkezések az EU jogszabályok meghatározásainak felelnek meg. Ezen termékek előállítása a likőrborhoz hasonlóan szintén engedélyköteles. Az engedélyt az Országos Borminősítő Intézet adja ki. A likőrborok készítésének új szabályozásával lehetővé válik az alapanyagok választékának meghatározása, a származási helyhez kötött szőlőfajták engedélyeztetésének, felhasználásának kritériumával. A törvény pontosítja a gyöngyöző bor fogalmát és meghatározza a széndioxid hozzáadásával készült gyöngyöző bor fogalmát, szinkronban az EU előírásaival.

A 18. §-hoz

A rendszer zártsága miatt szükséges, hogy a továbbfeldolgozás és származási bizonyítvány megléte mellett történjen amit a dokumentumok alapján az illetékes hegybíró ad ki.

A 19. §-hoz

A törvény a meghatározott termőhelyről származó minőségi borok érzékszervi minősítésébe bevonja a termelők és a felvásárlók képviselőit is. A részletes szabályokat a törvény felhatalmazása alapján a földművelésügyi és vidékfejlesztési miniszter rendeletben állapítja meg.

A 20. §-hoz

A hatályos törvény alapján az országból a bortörvény hatálya alá tartozó terméket csak az OBI tételes minősítése alapján, kizárólag az OBI által kiadott szállítmányonkénti minőségi tanúsítvánnyal lehet. A törvény e kötelezettség alól kiveszi a bemutatói célzatú mintákat (kiállítás, reprezentatív ajándékozás).

A 21-23. §-hoz

A törvény a borok palackozását és jelölését szabályozó rendelkezéseket pontosítja az EU jogszabályoknak megfelelően. A tájboroknál is, az asztali borokhoz hasonlóan pontosításra kerülnek a származási hely megjelölések. A pontosítás kiterjed az ízesített alapanyagú borokra is, továbbá ezekre is kiterjeszti a fajtanévre utaló tiltást. A Fajtaminősítő Tanács határozat alapján a tokaji orémusz fajtanév tokaji zéta fajtanévre változott.

A 24-30. §-hoz

A törvény a bortörvény alkalmazása, betartásának ellenőrzése során felmerülő problémákat kívánja megoldani. A hatósági munka feltételeinek pontosítása a borhamisítások elleni eredményesebb fellépést szolgálja. Ennek kapcsán az Országos Borminősítő Intézet hatékonyabb munkája érdekében az ellenőrző hatóság képviselői a törvény szerint jogosultak lennének a szállítást végző jármű rakományát is ellenőrizni, a hamis borokat zárolni. Az OBI által kiszabott minőségvédelmi bírság adók módjára behajtandó köztartozásnak minősül.

A 31. §-hoz

A törvény két felhatalmazást tartalmaz, mely szerint a földművelésügyi és vidékfejlesztési miniszter rendeletben állapítja meg a megyei fajtahasználat megalapozását szolgáló szőlő-fajtakísérletek rendszerét, a vizsgálatok módját, és a Szőlőfajta Használati Bizottság összetételét, feladatkörét, valamint a meghatározott termőhelyről származó minőségi borok érzékszervi minősítésének rendjét.

A 32. §-hoz

A törvényben szereplő települések megfelelnek a bortörvény 3. §-ában meghatározott követelményeknek, azaz a borvidéki besorolásra előírt termőhelyi kataszteri osztályú terület legalább 7%-kal részesedik a mezőgazdaságilag művelt területből. Ezen változtatásokra vonatkozó javaslatokkal - a Földművelésügyi és Vidékfejlesztési Minisztérium Szőlészeti és Borászati Kutató Intézete szakmai ellenőrzése után - a Hegyközségek Nemzeti Tanácsa is egyetért.

A 33-34. §-hoz

A törvény a hegybírók hatósági feladatainak egyértelmű meghatározását szolgálja. A jövőben a választmány helyett a hegybíró jár el a névjegyzékbe való felvétellel, illetve törléssel kapcsolatos ügyekben. Ez zökkenőmentesebb ügyintézést tesz lehetővé; a névjegyzék vezetése eddig is a hegybíró hatáskörébe tartozott.

A hatályos törvény szerint 1999. január 1-jétől már csak olyan személy lehet hegybíró, aki közigazgatási alapvizsgával rendelkezik. A törvény szerint új hegybíró választása esetén a vizsgát a hegyközség által meghatározott határidőn belül kell letenni. A törvény szankciót is tartalmaz, ami szerint a határidő elmulasztása esetén a hegybíró megbízatása megszűnik.

A 35-39. §-hoz

Termőhelyi védőár alatti értékesítés esetén eddig csak a termelő kötelezettsége volt a különbözet megfizetése, indokolt ezt a felvásárlóra is kiterjeszteni. A tervezet szerint a jövőben mind a termelő, mind a felvásárló köteles a különbözetet a hegyközségnek befizetni. Szőlőültetvényben korlátozás nélkül telepíthető erdő, ami a szegélyhatás és fagyzug kialakulása miatt jelentős károkat okozhat. Ezért a jövőben a szőlő termőhelyi kataszterébe felvett területeken erdőt és gyümölcsöst csak a hegyközség előzetes hozzájárulásával lehet telepíteni.

-----STARTING---POINT---VEGE---

A 40-41. §-hoz

E §-ok hatálybaléptető rendelkezést, valamint jogharmonizációs záradékot tartalmaznak.