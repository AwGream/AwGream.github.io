1996. évi XIII. törvény indokolása

a békéltetésről és a választottbíráskodásról az Európai Biztonsági és Együttműködési Értekezlet keretében, Stockholmban, 1992. december 15-én létrejött Egyezmény és az Egyezmény 13. Cikke alapján létrehozott Pénzügyi Jegyzőkönyv kihirdetéséről

Indokolás

Az 1992. december 15-én Stockholmban került aláírásra a békéltetésről és a választottbíráskodásról az Európai Biztonsági és Együttműködési Értekezlet keretében létrejött Egyezmény, melynek célja az, hogy nemzetközi szerződésbe foglalt vitarendezési eljárást nyújtson az európai együttműködésben részt vevő államok számára. Az Egyezmény előkészítésébe a magyar fél már a kezdetektől bekapcsolódott és igen aktív szerepet játszott.

Az Egyezmény elfogadásával az EBEÉ történetében először jött létre szabályos, nemzetközi közjogi jogokat és kötelezettségeket előirányzó nemzetközi szerződés, amely megteremti a kétoldalú alapon fel nem oldható nézeteltérésekre alkalmazható, adott esetben politikailag és jogilag egyaránt kötelező eredménnyel záruló eljárási mechanizmust a lehetséges viták majd teljes körére nézve.

Az Egyezmény 13. Cikke alapján az Egyezmény szerves részét képez“ Pénzügyi Jegyzőkönyv került kidolgozásra Prágában, 1993. április 28-án, amely szabályozza a Bíróság működésével kapcsolatos pénzügyi kérdéseket, ideértve a felekre háruló anyagi terheket.

A Bíróság költségvetéséhez való hozzájárulásokat az Egyezményben részes államok között az EBEÉ-n belül érvényes és a részes államok közötti különbség figyelembevételével módosított rendszer szerint kell felosztani. Az előzetes költségvetési összeg 250 000 svájci frank, amely a létrehozással járó, egyszeri kiadásokat is tartalmazza, ezért a folyó költségvetés a későbbiekben jelentősen csökkenhet. A költségvetést a részes államok képviselői konszenzussal hagyják jóvá.

A Bíróság költségvetéséhez való hozzájárulás fedezetét a Külügyminisztérium költségvetése keretében tervezi be.

Az Egyezmény - annak 33. Cikkére tekintettel - 1994. december 5-én hatályba lépett.

Az Országgyűlés 19/1995. (III. 17.) OGY határozatával erősítette meg az Egyezményt és a Pénzügyi Jegyzőkönyvet.

A Magyar Köztársaság 1995. június 2-án helyezte letétbe megerősítő okiratát a Svéd Királyság Kormányánál s így az Egyezmény és a Pénzügyi Jegyzőkönyv a magyar fél vonatkozásában 1995. augusztus 2-án lépett hatályba.

A nemzetközi szerződésekkel kapcsolatos eljárásról szóló 1982. évi 27. tvr. 13. szakaszának (1) bekezdése alapján az Országgyűlés által megerősített szerződéseket törvénnyel kell kihirdetni.