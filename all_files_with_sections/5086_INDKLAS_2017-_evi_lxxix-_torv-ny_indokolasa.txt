2017. évi LXXIX. törvény indokolása

az egyrészről az Európai Közösségek és azok tagállamai, másrészről a Szerb Köztársaság közötti stabilizációs és társulási megállapodáshoz a Horvát Köztársaság Európai Unióhoz történő csatlakozásának figyelembevétele céljából készült Jegyzőkönyv kihirdetéséről

-----STARTING---POINT---ALTALANOS---

Általános indokolás

Az egyrészről az Európai Közösségek és tagállamaik, másrészről a Szerb Köztársaság közötti stabilizációs és társulási megállapodást (továbbiakban: Megállapodás) 2008. április 29-én írták alá Luxembourgban, és 2013. szeptember 1-én hatályba lépett. A Megállapodás célja Szerbia európai integrációjának elősegítése, ennek keretében az Európai Unió támogatja Szerbia erőfeszítéseit a jogállamiság és a demokrácia megszilárdítására, és ez által hozzájárul a balkáni régió politikai, gazdasági és intézményi stabilizációjához.

A Megállapodást az Európai Közösségek és tagállamaik, valamint Szerbia közötti Stabilizációs és Társulási Megállapodás kihirdetéséről szóló 2010. évi CXII. törvény hirdette ki. Az egyrészről az Európai Közösségek és azok tagállamai, másrészről a Szerb Köztársaság közötti stabilizációs és társulási megállapodáshoz a Horvát Köztársaság Európai Unióhoz történő csatlakozásának figyelembevétele céljából készült Jegyzőkönyvet (továbbiakban: Jegyzőkönyv) Horvátország Európai Unióhoz történő csatlakozására tekintettel 2014. június 25-én írták alá Brüsszelben. A Jegyzőkönyv 2017. február 1-én hatályba lépett.

Az Európai Unió és Szerbia közötti csatlakozási tárgyalások 2014. január 21-én kezdődtek meg. A 2016. decemberi tárgyalási fordulón Horvátország és Bulgária fenntartásai miatt nem kerülhetett napirendre a 26. oktatás és kultúra fejezet. 2016. december 23-án azonban Belgrádban aláírták azt a megállapodást, amely az egyes tankönyvek horvát nyelvre történő fordításának rendjét szabályozza. Horvát értékelés szerint ezzel Szerbia megteremtette a feltételeket a csatlakozási fejezet tárgyalására. Ezzel jelenleg a 35 fejezetből hat a megnyitott és kettő az ideiglenesen lezárt témakör.

Magyarország aktívan támogatja Szerbia csatlakozási tárgyalásait és kiemelten fontos hazánk számára, hogy Szerbia megfelelően teljesítette a 23. igazságszolgáltatás és alapjogok fejezet megnyitásához támasztott feltételeket, köztük a nemzeti kisebbségi akcióterv kidolgozását.

-----STARTING---POINT---RESZLETES---

Részletes indokolás

Az 1. §-hoz

A nemzetközi szerződésekkel kapcsolatos eljárásról szóló 2005. évi L. törvény 9. §-a értelmében a Jegyzőkönyvet törvénnyel szükséges kihirdetni.

A 2. §-hoz

A Jegyzőkönyv hiteles magyar nyelvű szövegét tartalmazza.

A Jegyzőkönyv 5 szakaszból és 16. cikkből áll.

A Jegyzőkönyv I. szakasza kimondja, hogy Horvátország a Megállapodás részes felévé válik az Európai Unióhoz történt csatlakozására figyelemmel és az EU más tagállamaihoz hasonlóan elfogadja és tudomásul veszi a Megállapodás, valamint az ahhoz fűzött nyilatkozatok szövegét.

A II. szakasz a Megállapodás módosítását tartalmazza egyes mezőgazdasági termékekre vonatkozó vámokkal és mennyiségi korlátozásokkal kapcsolatban Horvátország csatlakozására tekintettel.

A III. és IV. szakasz a származási igazolások elfogadhatóságával kapcsolatos szabályokat tartalmazza.

Az V. Fejezet általános és záró rendelkezéseket tartalmaz. A Jegyzőkönyvet az Európai Unió, valamint a tagállamok nevében az Európai Unió Tanácsa hagyja jóvá, így belső jogi eljárás csak a kihirdetéshez szükséges. A Jegyzőkönyv 2007. január 1-jétől ideiglenesen alkalmazandó volt.

A 3. §-hoz

A törvény a kihirdetését követő napon lép hatályba, tekintve, hogy a Jegyzőkönyv nemzetközi jogi hatályba lépése 2017. február 1-jén megtörtént.

A Jegyzőkönyv annak 14. cikke alapján az utolsó jóváhagyó okirat letétbe helyezésének napját követő első hónap első napján lép hatályba. Az Európai Unió és a tagállamok nevében az Európai Unió Tanácsa 2015. február 9-én jóváhagyta a Jegyzőkönyvet, Szerbia pedig 2014. november 10-én.

A Jegyzőkönyv 2017. február 1-jén hatályba lépett.