1991. évi LXXIV. törvény indokolása

a Társadalombiztosítási Alap 1991. évi költségvetéséről, továbbá a Társadalombiztosítási Alapról szóló 1988. évi XXI. törvény módosításáról rendelkező, 1991. évi III. törvény módosításáról

Indokolás

A törvényjavaslat a Társadalombiztosítási Alap 1991. évi költségvetéséről, továbbá a Társadalombiztosítási Alapról szóló 1988. évi XXI. törvény módosításáról szóló 1991. évi III. törvényt két ponton módosítja: egyrészt átcsoportosítás történik a gyógyszer- és gyógyászati segédeszköz-támogatási előirányzatból a gyógyító-megelőző ellátások előirányzatába, másrészt pótlólagos forrást jelöl meg a működési kiadások fedezetére.

A racionális gyógyszerfelhasználás érdekében indokolt, hogy az egészségügyi intézmények a gyógyszert teljes áron szerezzék be. Ez az 1991. november 1-jétől megvalósuló változtatás szükségessé teszi a költségvetési előirányzatok módosítását. A gyógyszer- és gyógyászati segédeszköz-támogatás keretösszege csökken, a gyógyító-megelőző ellátásoknál pedig - azonos összegű - többletkiadás jelentkezik. Az intézkedés két havi kihatása: 1 milliárd forint.

A törvényjavaslat javaslatot tesz arra, hogy az 1989., valamint 1990. évben képzett működési tartalék a működési költségvetés 1991. évi többletkiadásai fedezetére felhasználható legyen. Ezt a következő tényezők teszik indokolttá:

1991. évben a társadalombiztosítás területén olyan változások következtek be, amelyekkel a tervezés során nem lehetett számolni. Döntés született a politikai rehabilitáltak nyugdíjkiegészítéséről, ami az ügyintézést és a postaköltségeket erőteljesen megnövelte. Működési többletköltséget jelentett az egyes nyugdíjak felülvizsgálatáról, illetőleg egyes nyugdíjkiegészítések megszüntetéséről szóló 1991. évi XII. törvény végrehajtása. A prognosztizáltnál nagyobb mértékben emelkedtek a bérleti díjak. Mindezek mellett a sok dolgozók ellátó kifizetőhelyek megszűnése miatt jelentős biztosítotti létszám (mintegy 22%) társadalombiztosítási ellátása került a társadalombiztosítási igazgatóságokhoz, ami többletmunkával és a területi fiókok kialakításával okozott terven felüli kiadást.

A szóban forgó kiadási többletre, ami mintegy 850 millió forint (ebből a bér 160 millió, a dologi kiadás 543 millió, a fejlesztés 147 millió forint) az 1989-90. évben képzett működési tartalék (1086 millió forint) fedezetet biztosít.

A működtetés rendszeres feladatain túl a betegbiztosítási ág kialakítása jelentős egyszeri működési költségráfordítást igényel, elsősorban a betegbiztosítási kártyák bevezetése és azok terjesztésének, fogadásának, feldolgozásának biztosítása érdekében. Ahhoz, hogy az egészségügy az 1992. évtől biztosítási rendszerben működhessék, a szóban forgó feladatok megoldása érdekében már az 1991. évben többletkiadások válnak szükségessé. Ez minimum 500 millió forintot igényel, amit részben (kb. 250 millió forint összegben) a társadalombiztosítás 1989-90. évi működési tartalékából lehet fedezni.

A törvényjavaslat javaslatot tesz a működési tartalékból az 1991. évben felhasznált összegnek a Társadalombiztosítási Alapból való 1992. évi visszapótlására. Ezt az intézkedést az teszi indokolttá, hogy a - tervezés időszakában még nem ismert tényezők által az 1991. évben indukált többletkiadások fedezetére a törvényjavaslat elfogadása esetén felhasználható - működési tartalék eredeti célját tekintve a társadalombiztosítás elhelyezési gondjait enyhítő beruházások kiadásainak fedezetére szolgál.