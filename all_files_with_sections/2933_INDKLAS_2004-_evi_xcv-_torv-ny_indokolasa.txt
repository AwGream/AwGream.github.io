2004. évi XCV. törvény indokolása

a Magyar Köztársaság minisztériumainak felsorolásáról szóló 2002. évi XI. törvény módosításáról

-----STARTING---POINT---ALTALANOS--- 

Az Alkotmány 34. §-a értelmében az Országgyűlés dönt a kormányzati munka minisztériumi struktúrájának meghatározásáról, valamint szükség szerinti módosításáról.

A ciklus második felében a kormányzati működés szervezeti és hatásköri kereteinek alapvető átalakítása nem lehetséges, de nem is indokolt. Az új Kormány megalakulásával összefüggésben szükséges struktúra-módosítás ennek megfelelően - a kormányprogram célkitűzéseihez igazodva, a hatékonyság követelményét fokozottan szem előtt tartva - mindössze néhány súlyponti területen változtat a 2002-ben kialakított szervezeti és hatásköri kereteken.

A törvényi szabályozást igénylő változtatások fő irányai a következőkben összegezhetők: Két minisztérium elnevezése és - többirányú hatáskör-átcsoportosítás eredményeként - feladatköre módosul. A törvényben szereplő Gyermek-, Ifjúsági és Sportminisztérium elnevezés Ifjúsági, Családügyi, Szociális és Esélyegyenlőségi Minisztérium, az Egészségügyi, Szociális és Családügyi Minisztérium elnevezés helyébe pedig Egészségügyi Minisztérium elnevezés lép. A minisztériumok száma nem változik.

A jelzett szervezeti módosulásokon túlmenően néhány feladatkör különböző minisztériumok közötti átcsoportosítására is sor kerül. Emellett egyes - jelenleg még minisztériumi - feladatok tárca nélküli miniszterhez kerülnek, illetőleg néhány eddigi tárca nélküli miniszteri feladat a továbbiakban minisztériumi szervezeti keretek között valósul meg.

A jelenlegi struktúra részleges átalakítása nem igényli a hatályos rendezés minden elemét felváltó új törvény megalkotását, a szükséges változtatások fő elemeinek törvényi átvezetése a minisztériumok felsorolásáról szóló törvény megfelelő módosításával biztosítható. A feladat- és hatásköri változások részleteinek törvényi rendezése a törvénymódosítás hatálybalépését követően benyújtandó külön törvény, az ún. hatásköri törvény feladata.

-----STARTING---POINT---RESZLETES---

Az 1-2. §-hoz

a) A kormányprogram kiemelt fontosságot tulajdonít a szociálpolitikai jellegű, esélyegyenlőséggel összefüggő társadalmi feladatoknak.

Ennek szervezeti és hatásköri kifejeződéseként, az egymással szorosan összefüggő feladatkörök egy szervezetbe koncentrálásával, a jelenlegi Gyermek-, Ifjúsági és Sportminisztérium bázisán létrejön az Ifjúsági, Családügyi, Szociális és Esélyegyenlőségi Minisztérium, amelybe feladatkörét tekintve beolvadnak az Esélyegyenlőségi Kormányhivatal által ellátott feladatok, az Egészségügyi, Szociális és Családügyi Minisztérium jelenlegi feladatkörének családügyi és szociálpolitikai része, valamint a társadalombiztosítási nyugdíjrendszerrel kapcsolatos feladatok is kiterjedően. Az átalakítás eredményeként e minisztérium hatásköreként valósulna meg a fogyasztóvédelemmel összefüggésben jelentkező kormányzati feladatok ellátása.

A szociálpolitikai és családügyi területeknek az Egészségügyi, Szociális és Családügyi Minisztériumról történő leválasztásával lehetőség nyílik egy tisztán egészségügyi profilú szakminisztérium kialakítására. Az ily módon Egészségügyi Minisztériumként továbbfunkcionáló szervezet - a profiltisztítás révén - az eddigieknél célirányosabban és eredményesebben biztosíthatja az egészségügy kormányzati feladatainak teljesítését, az egészségügy reformjának mielőbbi megvalósulását. Az egészségbiztosítással kapcsolatos kormányzati feladatok ellátása - elválaszthatatlan egységet alkotva az egészségüggyel - e minisztérium feladatkörében marad.

A Gyermek-, Ifjúsági és Sportminisztérium feladatköréből kikerülő sportpolitikai, sportügyi feladatok ellátására új központi közigazgatási szerv kerül felállításra, amelynek felügyeletét - a sportügy változatlanul kiemelt kormányzati fontosságát hangsúlyozandó - a Miniszterelnöki Hivatalt vezető miniszter látná el. E hatásköri változás indoka, hogy a Nemzeti Sporttanács létrejöttével nincs szükség a sportirányítás szakmai feladatainak minisztériumi keretek között történő ellátására.

b) A Kormány célkitűzései között hangsúlyos elemként szerepel az európai uniós tagságunkból adódó előnyök lehető legteljesebb kihasználása, amely a kormányzati feladatellátás tekintetében is hatásköri változtatásokat indokol. Az eddigi kormányzati struktúra a csatlakozás, a jogközelítés stratégiájához igazodott. A tagállami működés körülményei között alapvetően belső üggyé vált a tagságból fakadóan megnyíló fejlesztési lehetőségek minél jobb kihasználása. Az uniós feladatkör fentiek szerint módosuló tartalma a kormányzati struktúra többirányú változtatását igényli. Az európai uniós tagságunkból adódó teendők részben kormányzati koordinációs, illetőleg általános fejlesztési és a fejlesztéssel kapcsolatos tervezési, részben pedig a pályázati és támogatási rendszerrel összefüggő operatív feladatként jelentkeznek. Az új struktúrában az említett hatáskörök gyakorlása tárca nélküli miniszterek közreműködésével valósul meg.

Az uniós hatáskörök fenti módosulása mellett a Külügyminisztériumtól a Gazdasági és Közlekedési Minisztériumhoz kerülnek a külkereskedelemmel, külgazdasággal összefüggő feladatok.

c) A régió- és területfejlesztés kiemelkedő szerepére és fontosságára tekintettel az e körben jelentkező kormányzati feladatok a továbbiakban önálló tárca nélküli miniszteri hatáskörben valósulnának meg. Ennek érdekében a területfejlesztésért felelős tárca nélküli miniszter veszi át - eddigi feladatai mellett - a belügyminisztertől az építésüggyel és a lakáspolitikával kapcsolatos kormányzati feladatok ágazati irányítását, felügyeletét. Az e téren megvalósuló szervezeti és hatásköri intézkedések eredményeként az építésügy és az idegenforgalom (turisztika) a szakterületileg szorosan kötődő régió- és területfejlesztéssel komplex szervezeti és hatásköri egységbe kerül.

d) A Miniszterelnöki Hivatal feladatköre és szervezete jelentős egyszerűsítést igényel annak érdekében, hogy működésében az ágazati-szakmai feladatok helyett a kormányzati közpolitikai stratégia formálása, a társadalmi érdekkonfliktusok kormányzati szintű kezelése és központi közigazgatási szerepköre hangsúlyosabban érvényesülhessen. Az ennek jegyében megvalósuló feladatátcsoportosítások sorában a Határon Túli Magyarok Hivatalának felügyeletét a külügyminiszter, a Nemzeti és Etnikai Kisebbségi Hivatal felügyeletét az ifjúsági, családügyi, szociális és esélyegyenlőségi miniszter veszi át, az egyházügyi feladatkör pedig a nemzeti kulturális örökség miniszteréhez kerül. A szervezeti struktúra törvénymódosítást nem igénylő elemeként megszűnik a Miniszterelnöki Hivatal szervezetében működő Közpénzügyi Államtitkárság.

A 3. §-hoz

A törvény a feladat- és hatáskör átcsoportosítások kapcsán egyes minisztériumoktól más minisztériumokhoz átkerülő feladatok esetében - a korábbi gyakorlati végrehajtási tapasztalatok figyelembevételével - a jogutódlást értelmező rendelkezést tartalmaz, különös tekintettel az egyes feladatok más szervhez való utalásával járulékosan együtt járó funkcionális feladatok (jogi, pénzügyi, munkaügyi stb.) és szerződéses kapcsolatok tekintetében szintén bekövetkező jogutódlásra.

A § további rendelkezése a köztisztviselők közszolgálati jogviszonyára vonatkozó, jogutódlással összefüggő értelmező rendelkezést tartalmaz.

A 4. §-hoz

Az érintett minisztériumok nevének változása a költségvetésről szóló törvény fejezetcímeinek megfelelő módosítását igényli. Emellett a feladat- és hatásköri változások pénzügyi, költségvetési vonatkozásainak érvényesítéséhez - a kialakult gyakorlatnak megfelelően - a Kormány felhatalmazást kapna az érintett fejezetek között szükségessé váló előirányzat-átcsoportosításokra.

Az 5. §-hoz

A törvény a strukturális változtatások legalapvetőbb közjogi kereteit tartalmazza. E változtatásoknak a hatályos törvényeken való részletes átvezetése külön törvény, az ún. hatásköri törvény feladata. A Kormány az erre vonatkozó törvényjavaslatnak az Országgyűléshez történő benyújtását - a korábban szokásos 120 nap előírása helyett - a hatálybalépéstől számított 30 napon belül tervezi.

-----STARTING---POINT---VEGE---

A 6. §-hoz

A törvény hatálybalépésére vonatkozó és a hatályon kívül helyező rendelkezéseket tartalmazza.