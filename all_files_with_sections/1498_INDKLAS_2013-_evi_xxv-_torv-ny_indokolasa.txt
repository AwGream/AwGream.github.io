2013. évi XXV. törvény indokolása

a fekvőbeteg-szakellátó és egyes fekvőbeteg-szakellátóhoz kapcsolódó egészségügyi háttérszolgáltatást nyújtó, 100%-os állami tulajdonban lévő, valamint azok 100%-os tulajdonában lévő gazdasági társaságok által ellátott feladatok központi költségvetési szervek általi átvételéről, valamint az ezzel kapcsolatos eljárási kérdések rendezéséről

-----STARTING---POINT---ALTALANOS--- 

Jelen törvény célja azon lehetőség jogszabályi feltételeinek megteremtése, hogy a fekvőbeteg-szakellátó és az egyes fekvőbeteg-szakellátóhoz kapcsolódó egészségügyi háttérszolgáltatást nyújtó, 100%-os állami tulajdonban lévő, és azok 100%-os tulajdonában lévő gazdasági társaságok által ellátott feladatok központi költségvetési szervek által - speciális jogutódlással - átvételre kerülhessenek, és a társaság megszűnése a cégnyilvánosságról, a bírósági cégeljárásról és a végelszámolásról szóló törvény (a továbbiakban: Ctv.) szabályaitól eltérően mehessen végbe.

A Kormányprogram egyik kiemelt célja, hogy megvalósuljon a közigazgatás áttekinthetősége, a szervezeti struktúrák igazodjanak az ellátandó közfeladatokhoz, megvalósuljon az államszervezet újraépítése. E program jegyében számos intézkedést hajtott már végre a Kormány, melynek részeként sor került a fekvőbeteg-szakellátást és integrált járóbeteg-szakellátást nyújtó egészségügyi intézmények állam általi átvétele.

A megyei önkormányzatok konszolidációjáról, a megyei önkormányzati intézmények és a Fővárosi Önkormányzat egyes egészségügyi intézményeinek átvételéről szóló 2011. évi CLIV. törvény, valamint az Esztergom Város Önkormányzata egyes intézményeinek átvételéről szóló 2011. évi CLXXXVI. törvény alapján 2012. január 1-jével, továbbá a települési önkormányzatok fekvőbeteg-szakellátó intézményeinek átvételéről és az átvételhez kapcsolódó egyes törvények módosításáról szóló 2012. évi XXXVIII. törvény alapján 2012. május 1-jével a magyar állam tulajdonába, illetve fenntartásába kerültek az önkormányzatoktól a fekvőbeteg-szakellátást és integrált járóbeteg-szakellátást nyújtó egészségügyi szolgáltatók. Ezen intézmények egy része gazdasági társasági formában működő egészségügyi intézmény. Jelen törvény ezen intézmények közül a 100%-os állami tulajdonban álló gazdasági társaságok megszüntetésére és feladataik költségvetési szervek általi átvételére irányul annak figyelembevételével, hogy

az államnak a közfeladatok ellátásáról alapvetően egy erre rendelt szervtípus, a költségvetési szerv útján kell gondoskodnia,

az törvény alapján megszüntetésre kerülő gazdasági társaságok által nyújtott egészségügyi szakellátások az érintett lakosság számára folyamatosan elérhetőek legyenek, és

a megszüntetésre kerülő gazdasági társaságok munkavállalóinak érdekei lehetőség szerint ne sérüljenek.

Tekintettel arra, hogy jogrendszerünk nem szabályozza a gazdasági társaság költségvetési szerv formájában történő továbbműködtetésének eljárását, szükséges egyedi szabállyal rendezni, hogy az érintett gazdasági társaságok által ellátott feladatok az ahhoz kapcsolódó vagyonnal, jogviszonyokkal és munkaerővel együtt - a törvényben előírt határidő figyelembevételével - a törvényben megnevezett költségvetési szervhez kerüljenek, ami az általános eljárási szabályoktól történő eltérést igényli.

-----STARTING---POINT---RESZLETES---

Az 1-2. §-hoz

A § értelmében a törvény mellékletében meghatározott gazdasági társaságok 2013. március 31-én e törvény alapján megszűnnek, az általuk ellátott feladatok a mellékletben meghatározott költségvetési szervek, az ún. befogadó intézmények által kerülnek 2013. április 1-jén átvételre.

A 3-4. §-hoz

Jelen §-ok szabályozzák a jogok és kötelezettségek átszállását, jogutódlás kérdését. A társaság vagyona a feladat átvételének időpontjában ingyenes a magyar államra száll, míg a kötelezettségek és jogosultságok esetében - meghatározott kivételekkel - jogutódnak a befogadó intézményt kell tekinteni.

A társaságnak az államháztartásról szóló 2011. évi CXCV. törvény 41. § (4) bekezdése és a Magyarország gazdasági stabilitásáról szóló 2011. évi CXCIV. törvény 3. § (1) bekezdése szerinti adósságot keletkeztető ügyletből származó valamennyi joga és kötelezettsége a feladat átvételének időpontjában az államra száll. Az államot ezen adósságot keletkeztető ügyletek tekintetében a Gyógyszerészeti és Egészségügyi Minőség- és Szervezetfejlesztési Intézet (a továbbiakban: GYEMSZI) képviseli.

Emellett a 4. § arról is rendelkezik, hogy a feladat átvételének időpontjától az állam tulajdonába kerülő vagyon tekintetében a tulajdonosi jogokat a GYEMSZI gyakorolja.

Az intézmények zavartalan működését segíti elő annak kimondása, hogy a költségvetési szerv általi jogutódlás a követeléseket nem teszi lejárttá.

A társaság által kezelt nyilvántartások és egészségügyi dokumentációk helyben maradnak, azaz a befogadó intézmény fogja a továbbiakban kezelni azokat.

Az 5. §-hoz

A napi ügymenet zavartalan lebonyolíthatósága érdekében a törvény előírja, hogy a társaság legkésőbb a feladat átvételének időpontjáig átutalja valamennyi bankszámláján lévő pénzeszközét a befogadó intézmény kincstárnál vezetett fizetési számlájára, valamint a készpénzállományát átadja a befogadó intézmény részére.

Az egészségügyi ellátás folyamatos biztosítása érdekében rögzítésre kerül, hogy a feladat ellátásával összefüggő hatósági engedélyek, valamint a feladathoz kapcsolódó -az egészségügyi államigazgatási szerv nyilvántartásában szereplő - szakellátási kapacitások és az ahhoz tartozó ellátási területek jogosultjának a feladat átvételének időpontjától a befogadó intézményt kell érteni. Továbbá az egészségügyi államigazgatási szerv a feladat átvételével egyidejűleg hivatalból rendelkezik a szakellátási kapacitások és ellátási területek nyilvántartásának megfelelő módosításáról. Az egészségügyi államigazgatási szerv intézkedik a működési engedélyt tartalmazó nyilvántartás módosításáról azzal, hogy a működési engedélyezési eljárás során a személyi és tárgyi feltételek tekintetében a társaságtól a befogadó intézményhez átkerülő munkavállalókat, közreműködőket és vagyonelemeket kell figyelembe venni, a személyi és tárgyi feltételekről a befogadó intézménynek a működési engedélyezési eljárás során nyilatkoznia nem kell, és a működési engedélyezési eljárás során a társaság működési engedélyében szereplő telephelyeket és szakmai struktúrát figyelembe kell venni. Mindezzek összefüggésben a törvény előírja a befogadó intézmény finanszírozási szerződésének 2013. április 1-jei hatállyal történő módosítását, és rendelkezik a finanszírozási díj utalásának rendjéről.

A törvény a rendelkezik arról is, hogy a feladat átvételének időpontjában folyamatban lévő közigazgatási hatósági eljárásokban, valamint polgári peres és nemperes eljárásokban a társaság helyébe a befogadó intézmény lép, és ezen eljárásokban hozott határozatban megállapított kötelezettség vagy jogosultság a befogadó intézményt terheli, illetve illeti meg.

Az európai uniós társfinanszírozású projektek, valamint az egyes konstrukciókhoz kapcsolódó kiírásokra benyújtott pályázatok tekintetében a feladat átvételének időpontjában a kedvezményezett, illetve pályázó társaság helyébe a befogadó intézmény lép.

A 6. §-hoz

A feladatátvételével, a jogok és kötelezettségek, valamint a vagyon átszállásával „kiüresített” társaság megszüntetését az általános szabályoktól eltérően, egyszerű eljárással rendeli jelen § Ennek keretében kivételt teremt a cégnyilvánosságról, a bírósági cégeljárásról és a végelszámolásról szóló törvény végelszámolásra vonatkozó szabályai alól, valamint a csődeljárásról és a felszámolási eljárásról szóló törvény felszámolási eljárásra vonatkozó szabályai alól, és kimondja ezek alkalmazásának mellőzését, továbbá azt, hogy a törvény hatálybalépését követően a társasággal szemben felszámolási-, illetve csődeljárás nem indítható.

Természetszerűleg a társaság szerződéses partnereit, hitelezőit tájékoztatni szükséges a megszűnés speciális módjáról. Ennek érdekében a törvény előírja, hogy a GYEMSZI a Cégközlönyben felhívást kell közzétegyen, melyben tájékoztatást ad arról, hogy a társaság megszűnésére e törvény rendelkezései alapján kerül sor, továbbá meg kell jelölni a jogutódot és az állam képviseletét ellátó szervet. A felhívásnak tartalmaznia kell, hogy a még le nem járt követelések megtérítését a hitelező nem követelheti, az e törvény szerinti feladatátvételre hivatkozással a szerződést nem mondhatja fel.

A cégbíróság a társaságot a feladat átvételének időpontját követő 5 munkanapon belül jogutód feltüntetése nélkül hivatalból törli a cégjegyzékből.

A 7. §-hoz

A törvény rendelkezik a munkavállalók munkáltatói jogutódlás alapján történő továbbfoglalkoztatásáról. A hatályos jogszabályok nem adnak lehetőséget munka törvénykönyve hatálya alá tartozó alkalmazottak közalkalmazotti jogviszonyba történő továbbfoglalkoztatására, ezt pótolja a szabályozás. Továbbá garanciális rendelkezéseket tartalmaz annak érdekében, hogy az átvételre kerülő munkavállalók ne kerüljenek hátrányos helyzetbe az átalakulással.

A társaság munkavállalóját a feladat átvételének időpontjától e törvény erejénél fogva a befogadó intézmény foglalkoztatja tovább. A társaságnál a feladat átvételének időpontjáig fennállt munkaviszonya a törvény erejénél fogva közalkalmazotti jogviszonnyá alakul át, vagy - ha a munkavállaló a továbbfoglalkoztatásához nem járul hozzá - megszűnik, vagy - ha a munkavállalóval közalkalmazotti jogviszony nem létesíthető - megszüntetésre kerül.

A befogadó intézmény a feladat átvételének időpontját követő 14 napon belül közalkalmazotti kinevezési okmányt ad át a munkavállalónak, egyidejűleg tájékoztatja a munkavállalót arról, hogy a munkaviszonya e törvény erejénél fogva, a kinevezési okmány átvételét követő hónap első napjával közalkalmazotti jogviszonnyá alakul át, és a munkavállaló a kinevezési okmány átvételét követő 15 napon belül nyilatkozhat arról, hogy továbbfoglalkoztatásához nem járul hozzá, ebben az esetben munkaviszonya átalakulás nélkül e törvény alapján megszűnik.

A munkavállaló besorolásakor a közfinanszírozott egészségügyi szolgáltatónál 1992. június 30-át követően munkaviszonyban töltött idejét közalkalmazotti jogviszonyban töltött időnek kell tekinteni.

A munkavállaló érdekeinek védelme céljából előírásra kerül, hogy a közalkalmazottként megállapított illetményük összege nem lehet alacsonyabb mértékű, mint a Kjt., vagy - az egészségügyi ágazati előmeneteli szabályok hatálya alá tartozó munkakörben foglalkoztatott közalkalmazott esetén - az egészségügyi tevékenység végzésének egyes kérdéseiről szóló törvény alapján járó illetmény. Továbbá az alapilletmény, az illetmény-kiegészítés és a rendszeres illetménypótlékok együttes összege nem lehet alacsonyabb az átadó munkáltatónál 2013. január 1-jén érvényes, jogszabály, kollektív szerződés és munkaszerződés alapján járó alapbér és rendszeres bérpótlékok együttes összegénél.

A munkavállalónak a társaságnál az átadást megelőzően megszakítás nélkül munkaviszonyban töltött idejét - ide értve a megszakítás nélkül a munkáltató jogelődeinél munkaviszonyban töltött időt - úgy kell tekinteni, mintha azt az átvevő munkáltatónál töltötte volna el. Ezek együttes figyelembevételével kell a jogszabályban meghatározott jogosultságait számítani (jubileumi jutalmat, felmentési idő, végkielégítés). A munkavállaló részére ki nem adott szabadságot a befogadó intézmény adja ki.

A munkaviszony átalakulásával összefüggésben a próbaidő, a munkaidőkeret kérdését rendezi, valamint biztosítja, hogy a jogviszony-létesítéssel összefüggésben ne legyen szükség a büntetlen előélet hatósági bizonyítvánnyal történő igazolására.

Annak érdekében, hogy a jogviszonyok átalakítására, a nyilatkozatok megtételére elegendő idő álljon rendelkezésre, a törvény előírja, hogy az átvett munkavállalók munkaviszonyának közalkalmazotti jogviszonnyá történő átalakulásáig, vagy a munkaviszony megszűnéséig, vagy megszüntetéséig a befogadó intézmény munkaviszonyban álló személyt is foglalkoztathat.

A 8. §-hoz

A társaság vezetésének folytonossága érdekében a törvény előírja, hogy a társaság vezető állású munkavállalói közül az intézményvezetőnek (vezérigazgatónak, ügyvezetőnek, főigazgatónak), az orvos igazgatónak (orvosvezetőnek), az ápolási igazgatónak és a gazdasági vezetőnek a vezetői munkakörét, megbízatását a feladat átvétele nem érinti, részükre a befogadó intézmény - társaságnál vezetőként eltöltött idő figyelembevételével - határozott idejű, de legfeljebb 5 évre szóló magasabb vezetői megbízást ad.

A feladat átvétele során jegyzőkönyv készül, mely tartalmazza a társaság működésére vonatkozóan átadott adatok, információk, okiratok körét, a társaság vagyonára vonatkozó információkat és dokumentumokat. Az átadás során a társaságot erre kijelölt vezető tisztségviselője képviseli, aki nyilatkozatában teljes körű felelősséget vállal az átadott, ismertetett adatok, információk, tények, okiratok, dokumentumok valóságtartalmáért, teljeskörűségéért és érdemi vizsgálatra alkalmas voltáért.

Indokolt, hogy az átadás során a társaság vezetése felelős módon járjon el. Ennek érdekében kerül előírásra az a vezető tisztségviselő felelősségét előíró szabály. Amennyiben az átadás során nem kellő gondossággal jár el a társaság dokumentációjának ismertetése, átadása során, mulaszt, az ebből eredő kár vele szemben érvényesíthető a társaság törlését követő egy évig.

-----STARTING---POINT---VEGE---

A 9. §-hoz

A törvény hatálybalépését tartalmazza.

A 10. §-hoz

A gazdasági társaságokról szóló 2006. évi IV. törvény módosítása szükséges annak érdekében, hogy a társaságoknak az általános szabályoktól eltérő módon történő megszűnésére ezen törvény megfelelő jogalapot teremtsen.