2007. évi XX. törvény indokolása

a nukleáris terrorcselekmények visszaszorításáról szóló Nemzetközi Egyezmény kihirdetéséről

-----STARTING---POINT---ALTALANOS---

Általános indokolás

I.

Az Egyesült Nemzetek Szervezetének Közgyűlése - 51/210. számú határozatával - 1996. december 17-én ad hoc bizottságot hozott létre a nemzetközi együttműködés jogi kereteinek fejlesztése, valamint annak érdekében, hogy a bizottság dolgozzon ki egy nemzetközi terrorizmusellenes egyezményt, illetve egy nukleáris terrorizmus visszaszorításáról szóló egyezményt. A nukleáris terrorcselekmények visszaszorításáról szóló Nemzetközi Egyezmény (a továbbiakban: Egyezmény) szövegét a Közgyűlés végül 2005. április 13-án fogadta el az 59/290. számú határozatával, egyben felhívta az államokat az aláírásra. Az aláírásra 2005. szeptember 14-től 2006. december 31-ig volt lehetőség. A Magyar Köztársaság részéről az aláírásra, azaz az Egyezmény szövegének végleges megállapítására még 2005. évben sor került. Jelen előterjesztés célja az Egyezmény kötelező hatályának elismerése, valamint kihirdetése. A nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nksz.) 10. §-a (1) bekezdésének g) pontja alapján az Egyezmény és a belső jog összhangjának megteremtését a Büntető Törvénykönyvről szóló 1978. évi IV. törvény és más büntetőjogi tárgyú törvények módosításáról szóló 2007. évi XXVII. törvény tartalmazza.

Az Egyezmény definíciókat tartalmaz a nukleáris terrorizmushoz köthető anyagokra, eszközökre és cselekményekre vonatkozóan. Az Egyezmény egyúttal elrendeli bizonyos cselekmények büntetendővé tételét. Ezek a cselekmények a radioaktív anyagok megszerzéséhez és felhasználásához kapcsolódnak, és magukba foglalják mind a hagyományos nukleáris robbanóeszközökkel, mind az úgynevezett piszkos bombákkal elkövetett cselekményeket, illetve a radioaktív anyagokkal elkövetett egyéb visszaéléseket. Az Egyezmény büntetendővé nyilvánítja az ezen cselekményekkel való fenyegetést is, illetve az ilyen cselekmények kísérletét, valamint az elkövetésben való részvétel egyéb formáit is. Ezen cselekmények elkövetőit a Részes Államoknak meg kell büntetniük, vagy ki kell adniuk más Részes Állam részére. A részletesen megállapított szabályok tehát azt eredményezik, hogy a nukleáris terrorizmussal kapcsolatos cselekmények elkövetői nem kerülhetik el a felelősségre vonást. Az Egyezmény ugyanakkor a Részes Államok hatóságainak együttműködését is szabályozza, megkönnyítve az információáramlást, és elősegítve a terrorcselekmények és radioaktív károk megelőzését.

Az Egyezmény hatálya nem terjed ki az államok által megvalósított, a nukleáris eszközökkel kapcsolatos cselekményekre, nem vonatkozik fegyveres konfliktusokra, és nem érinti a nukleáris energia békés célú felhasználását sem.

Az Egyezmény 25. cikkének 1. bekezdése szerint az Egyezmény a huszonkettedik megerősítő, elfogadó, jóváhagyó, vagy csatlakozási okiratnak az Egyesült Nemzetek Főtitkáránál történő letétbe helyezését követő harmincadik napon lép hatályba. Tekintve, hogy kiemelkedő jelentőségű, politikai üzenetet is hordozó Egyezményről van szó, számítani lehet arra, hogy az államok többsége gyorsan fogja lefolytatni a ratifikáláshoz szükséges eljárásokat. Az Nksz. rendelkezései alapján az Egyezmény szövegének végleges megállapítását követően el kell ismerni az Egyezmény kötelező hatályát, valamint az Egyezményt ki kell hirdetni, ezen aktusokkal válik az Egyezmény a belső jog részévé. A Magyar Köztársaság azzal, hogy a lehető leggyorsabban ratifikálja az Egyezményt, egyrészt erősíti nemzetközi elismertségét, másrészt fontos külpolitikai üzenetet küld a világ országainak, és megerősíti elkötelezettségét a terrorizmus visszaszorítására tett erőfeszítésekben.

II.

Az Egyezmény tartalmi bemutatása

1. Az Egyezmény 1. cikke tartalmazza az értelmező rendelkezéseket.

1.1. Az 1. cikk 1. bekezdése meghatározza a „radioaktív anyag” fogalmát, amelyet az atomenergiáról szóló 1996. évi CXVI. törvény (a továbbiakban: Atv.) 2. §-ának c) pontja megfelelően tartalmaz. Ennek értelmében radioaktív anyag a természetben előforduló vagy mesterségesen előállított bármely anyag, amelynek egy vagy több összetevője ionizáló sugárzást bocsát ki, valamint az ilyen anyagot tartalmazó készítmény.

1.2. Az 1. cikk 2. bekezdésében meghatározott „nukleáris anyag” fogalmát az Atv. 2. §-ának d) pontja tartalmazza, amely definíció megfelel az Egyezményben foglaltnak. Ennek értelmében nukleáris anyag a radioaktív anyagok közül mindaz, amely önfenntartó nukleáris láncreakcióra képes, vagy képessé tehető, továbbá ennek vegyületei, vagy az elemet, illetőleg vegyületét tartalmazó anyag, különösen az urán, a tórium, a plutónium és bármilyen anyag, amely az előbbiek közül egyet vagy többet tartalmaz, a bányászat, illetőleg az ércfeldolgozás körébe tartozó ércek és érchulladékok kivételével.

1.3. Az 1. cikk 3. bekezdésében foglalt „nukleáris létesítmény” fogalmát az Atv. 2. §-ának g) pontja az Egyezmények megfelelően definiálja. Ennek értelmében nukleáris létesítmény az atomerőmű, atomfűtőmű, kutató és oktató atomreaktor, továbbá minden más olyan létesítmény, amelyet az 1972. évi 9. törvényerejű rendelettel kihirdetett, a Magyar Népköztársaság és a Nemzetközi Atomenergia Ügynökség között a nukleáris fegyverek elterjedésének megakadályozásáról szóló szerződés szerinti biztosítékok alkalmazása tárgyában kötött egyezmény 97. cikkének I) pontja határoz meg.

2. Az Egyezmény 2. cikke határozza meg azokat a cselekményeket, amelyeket a szerződő feleknek bűncselekménnyé kell nyilvánítaniuk.

2.1.1. Az Egyezmény 2. cikke 1. bekezdésének a) pontja büntetni rendeli azt az elkövetőt, aki radioaktív anyagot tart, illetőleg ilyen eszközt készít vagy tart azzal a szándékkal, hogy halált, vagy súlyos testi sértést, illetve súlyos vagyoni vagy környezeti kárt okozzon.

A Büntető Törvénykönyvről szóló 1978. évi IV. törvény (a továbbiakban: Btk.) 264. §-a határozza meg a radioaktív anyaggal való visszaélés szabályait. Ennek értelmében radioaktív anyaggal való visszaélésnek minősül, ha az elkövető emberi egészségre, illetve a környezetre veszélyes radioaktív anyagot jogosulatlanul előállít, megszerez, tart, kezel, forgalomba hoz, feldolgoz vagy más módon felhasznál, tartására nem jogosult személynek átad, valamint ha az ország területére behoz, onnan kivisz, vagy azon átvisz. A Btk. 264. §-ában meghatározott elkövetési magatartások nem célzatos cselekmények, viszont az egyezményben megkövetelt célzatok, nevezetesen az emberölés (Btk. 166. §), a testi sértés [Btk. 170. § (4) bek.], a rombolás (Btk. 142. §) vagy a rongálás (Btk. 324. §) tényállásának valamelyike halmazatban megállapítható a radioaktív anyaggal való visszaéléssel.

2.1.2. Az Egyezmény 2. cikke 1. bekezdésének b) pontja büntetni rendeli azon elkövetési magatartásokat, amelyek bármilyen módszer segítségével radioaktív anyag vagy eszköz felhasználásával, illetőleg nukleáris létesítmény felhasználásával vagy megkárosításával radioaktív anyag kibocsátását, vagy annak veszélyét idézik elő. Az Egyezmény alapján az elkövető célja, hogy ezzel halált, vagy súlyos testi sértést, illetve súlyos vagyoni vagy környezeti kárt okozzon, illetőleg egy természetes vagy jogi személyt, valamely nemzetközi szervezetet, vagy egy államot arra kényszerítsen, hogy valamely cselekményt megtegyen, vagy attól tartózkodjon.

Az említett elkövetési magatartások büntetőjogi megítélésénél irányadó a Btk. 264. §-a (visszaélés radioaktív anyaggal), valamint 264/A. §-a (visszaélés nukleáris létesítmény üzemeltetésével). Az Egyezmény szerint az elkövetési magatartások eredménye a radioaktív anyag kibocsátása vagy annak veszélye, amelyek tekintetében a Btk. 259. §-a (közveszélyokozás) az irányadó. E tényállással a jogalkotó büntetni rendel minden közveszélyt okozó magatartást, így a sugárzó anyag pusztító hatásának kiváltását is. A célzatra az 2.1.1. pont második bekezdésében foglaltak az irányadók azzal, hogy célzat az Egyezmény szerint a természetes személyek esetében a kényszerítés (Btk. 174. §) vagy hivatalos személy elleni erőszak (Btk. 229. §), valamint más esetekben a terrorcselekmény (Btk. 261. §) is.

2.2. Az Egyezmény 2. cikkének 2. bekezdése további elkövetési magatartásokat fogalmaz meg.

2.2.1. Az Egyezmény büntetőjogi szankció alkalmazását követeli meg azzal szemben, aki hitelt érdemlő módon fenyeget azzal, hogy az Egyezmény 2. cikke 1. bekezdésének b) pontjában meghatározott cselekményt elköveti. Ennek a rendelkezésnek a Btk. a terrorcselekmény elkövetésével fenyegetés [Btk. 261. § (7) bek.], továbbá a közveszéllyel fenyegetés [Btk. 270/A. § (1) bek.] bűncselekménnyé nyilvánításával tesz eleget. Ugyanakkor a Btk. 270/A. §-ának (2) bekezdése értelmében súlyosabban minősül a közveszéllyel fenyegetés, ha radioaktív anyaggal fenyegetve követik el.

2.2.2. Az Egyezmény 2. cikke 2. bekezdésének b) pontja szerint büntetni kell azt, aki radioaktív anyagot, eszközt vagy nukleáris létesítményt követel hitelt érdemlő fenyegetéssel, vagy erőszak felhasználásával.

Az Egyezményben szabályozott elkövetési magatartás megfeleltethetőek a kényszerítés (Btk. 174. §) vagy hivatalos személy elleni erőszak (Btk. 229. §), valamint a terrorcselekmény (Btk. 261. §) rendelkezéseinek.

2.3. Az Egyezmény 2. cikke 3. bekezdése büntetni rendeli azt, aki a 2. cikk 1. bekezdésében meghatározott cselekmény elkövetését megkísérli. A Btk. 17. §-ának (1) bekezdése értelmében a kísérletre a befejezett bűncselekmény büntetési tételeit kell alkalmazni.

2.4. Az Egyezmény 2. cikkének 4. bekezdése további elkövetési magatartásokat fogalmaz meg. Ennek értelmében büntetendő az is, aki az Egyezmény 2. cikkének 1-3. bekezdésében foglalt bűncselekmény bűnrészese, szervezője vagy irányítója, illetőleg aki e bekezdésekben szabályozott egy vagy több bűncselekmény csoportos, közös céllal való elkövetésében bármely más módon közreműködik.

A Btk. 19. §-a értelmében elkövetők a tettes és a társtettes (tettesek), valamint a felbujtó és a bűnsegéd (részesek). Ehhez kapcsolódóan a Btk. 21. §-ának (3) bekezdése akként rendelkezik, hogy a részesekre is a tettesre megállapított büntetési tételt kell alkalmazni. A Btk. bűnszervezetben történő elkövetésre (Btk. 98. §), valamint a részesekre (Btk. 21. §) vonatkozó rendelkezései, továbbá a Btk. 244. §-ában szabályozott bűnpártolás és 263/C. §-a szerinti bűnszervezetben való részvétel tényállásai megfelelnek az Egyezmény előírásainak. Ezen felül a Btk. 261. §-ának (5) bekezdése a terrorista csoport tevékenységét is szankcionálja, 264. §-ának (3) bekezdése pedig súlyosabban rendeli büntetni a bűnszövetségben történő radioaktív anyaggal való visszaélést.

3. A 3. és 4. cikk alapján az Egyezmény hatálya nem terjed ki az egyetlen államban megvalósított nukleáris eszközökkel kapcsolatos cselekményekre, ha a gyanúsított és az áldozatok ezen állam állampolgárai, és a gyanúsított ezen állam területén tartózkodik, továbbá nem vonatkoznak az Egyezmény rendelkezései a fegyveres konfliktusokra, illetőleg a nukleáris fegyverek Államok általi használatára, vagy az azokkal való fenyegetés jogszerűségére sem.

4. Az Egyezmény 5. cikke a Részes Államok által, nemzeti szinten teendő intézkedésekről rendelkezik. E cikk értelmében minden Részes Állam olyan intézkedéseket fogad el, amelyek ahhoz szükségesek, hogy az Egyezmény 2. cikkben megjelölt cselekményeket az adott Részes Állam nemzeti joga bűncselekményeknek minősítse, valamint hogy e cselekményeket olyan megfelelő büntetésekkel sújtsa, amik figyelembe veszik a cselekmények súlyosságát is. Ezen rendelkezésekkel való megfelelésre a 2. pontban kifejtettek irányadóak.

5. Az Egyezmény 6. cikke szerint minden Részes Állam megteszi a szükséges intézkedéseket annak biztosítására, hogy az Egyezmény hatálya alá eső bűncselekmények semmilyen körülmények között se lehessenek valamely politikai, filozófiai, ideológia, faji, etnikai, vallási, vagy más hasonló megfontolások által igazolhatóak, valamint, hogy azokat súlyuknak megfelelő büntetéssel fenyegessék. Az Egyezmény e rendelkezésének való megfelelésre a büntető anyagi-, és eljárásjogi alapelvek, valamint a 2. pontban kifejtettek az irányadóak.

6. Az Egyezmény 7. cikke rendelkezéseket tartalmaz a Részes Államok együttműködési kötelezettségéről.

6.1.1. Az Egyezmény 7. cikke 1. bekezdésének a) pontja értelmében a 2. cikkben meghatározott bűncselekmények előkészülete is büntetendő.

A Btk. 18. §-a értelmében, ha a törvény külön elrendeli, előkészület miatt büntetendő, aki a bűncselekmény elkövetése céljából az ehhez szükséges vagy ezt könnyítő feltételeket biztosítja, az elkövetésre felhív, ajánlkozik, vállalkozik vagy a közös elkövetésben megállapodik. Egy bűncselekmény előkészülete tehát csak akkor büntethető, ha azt a Btk. Különös Része külön büntetni rendeli. Ennek megfelelően a Büntető Törvénykönyvről szóló 1978. évi IV. törvény és más büntetőjogi tárgyú törvények módosításáról szóló 2007. évi XXVII. törvény kiegészíti a Btk. 264. §-át, valamint 264/A. §-át egy, az előkészület büntetendőségére vonatkozó új bekezdéssel.

Az Egyezmény 2. cikke 1. bekezdésének b) pontja büntetni rendeli azon elkövetési magatartásokat, amelyek bármilyen módszer segítségével radioaktív anyag vagy eszköz felhasználásával, illetőleg nukleáris létesítmény felhasználásával vagy megkárosításával radioaktív anyag kibocsátását, vagy annak veszélyét idézi elő. Az Egyezmény alapján az elkövető célja, hogy ezzel halált, vagy súlyos testi sértést, illetve súlyos vagyoni vagy környezeti kárt okozzon, illetőleg egy természetes vagy jogi személyt, valamely nemzetközi szervezetet, vagy egy államot arra kényszerítsen, hogy valamely cselekményt megtegyen, vagy attól tartózkodjon.

Az említett elkövetési magatartások büntetőjogi megítélésénél irányadó a Btk. 264. §-a szerinti radioaktív anyaggal, valamint 264/A. §-a szerinti nukleáris létesítmény üzemeltetésével visszaélés tényállása, amely bűncselekmények előkészülete nem büntetendő. Az Egyezmény szerint az elkövetési magatartások eredménye a radioaktív anyag kibocsátása vagy annak veszélye, amelyek tekintetében a közveszélyokozás szabályai (Btk. 259. §) az irányadóak, amelyek alapján a jogalkotó büntetni rendel minden közveszélyt okozó magatartást, így a sugárzó anyag pusztító hatásának kiváltását is, valamint a Btk. 259. §-ának (5) bekezdése büntetni rendeli a közveszélyokozás előkészületét is.

6.1.2. Az Egyezmény 7. cikke 1. bekezdésének b) pontja a Részes Államok közötti információcseréről rendelkezik, amelynek értelmében minden Részes Állam köteles koordinálni az adminisztratív és egyéb intézkedéseket, valamint biztosítani a pontos és igazolt információk cseréjét a 2. cikkben meghatározott cselekmények felismerése, megelőzése, visszaszorítása vagy nyomozása céljából, továbbá az ezen bűncselekmények terheltjei elleni büntetőjogi intézkedések megtétele céljából.

Az Egyezmény ezen rendelkezésével összhangban álló szabályozást tartalmaz az Európai Unió bűnüldözési információs rendszere és a Nemzetközi Bűnügyi Rendőrség Szervezete keretében megvalósuló együttműködésről és információcseréről szóló 1999. évi LIV. törvény.

6.2. Az Egyezmény 7. cikkének 2. bekezdése a bizalmas információk védelméről rendelkezik. Ennek értelmében a Részes Államok valamennyi, a nemzeti joguknak megfelelő intézkedés megtesznek az Egyezmény betartása közben másik Részes Államtól, valamint az Egyezmény végrehajtására irányuló tevékenység közben kapott bizalmas információk védelme érdekében. A 7. cikk 3. bekezdése értelmében pedig bizonyos esetekben meg kell tagadni az információk átadását.

Az Egyezmény ezen rendelkezéseinek az államtitokról és szolgálati titokról szóló 1995. évi LXV. törvény megfelel.

6.3. Az Egyezmény 7. cikkének 4. bekezdése alapján az ezen cikkben meghatározott információk megküldéséért és fogadásáért felelős illetékes hatóságot, valamint kapcsolattartó pontot meg kell jelölni. A törvény 2. §-a tartalmazza a kijelölésre történő Országgyűlés általi felhatalmazást. Ennek alapján a kijelölt szerv az Országos Rendőr-főkapitányság Nemzetközi Bűnügyi Együttműködési Központja.

7. Az Egyezmény 8. cikke értelmében az Egyezményben meghatározott cselekmények megelőzése céljából a Részes Államok valamennyi intézkedést megtesznek a radioaktív anyagok védelmének biztosítása érdekében.

Az Egyezmény 1. cikkének 1. bekezdéséhez elmondottakra tekintettel a fenti kötelezettségnek az Atv., valamint a Nemzetközi Atomenergia Ügynökség keretében a kiégett fűtőelemek kezelésének biztonságáról és a radioaktív hulladékok kezelésének biztonságáról létrehozott közös egyezmény kihirdetéséről szóló 2001. évi LXXVI. törvény rendelkezései tesznek eleget.

8. Az Egyezmény 9. cikke a joghatóságról rendelkezik, azzal, hogy az Egyezmény nem zárja ki a nemzeti jog alapján egyéb esetekben megállapított büntetőjogi joghatóság gyakorlását.

8.1. A 9. cikk 1. bekezdése értelmében valamennyi Részes Állam megteszi a szükséges intézkedéseket az Egyezmény 2. cikkében meghatározott cselekmények feletti joghatóság biztosítása céljából.

Az Egyezmény 9. cikkének 1. bekezdésében foglalt joghatósági szabályok megfeleltethetőek a Btk. 3. §-ának. Ennek értelmében a magyar törvényt kell alkalmazni a belföldön elkövetett bűncselekményre [9. cikk 1. bekezdés a) pont], valamint a magyar állampolgár külföldön elkövetett olyan cselekményére, amely a magyar törvény szerint bűncselekmény [9. cikk. 1. bekezdés b) pont], továbbá a magyar törvényt kell alkalmazni a Magyar Köztársaság határain kívül tartózkodó magyar hajón vagy magyar légi járművön elkövetett bűncselekményre is [9. cikk 1. bekezdés c) pont].

8.2. Az Egyezmény 9. cikke 2. bekezdése további joghatósági kérdésekről rendelkezik.

8.2.1. A 9. cikk 2. bekezdésének a) pontja szerint a Részes Állam akkor is megállapíthatja joghatóságát az adott cselekményre vonatkozóan, ha a cselekményt az adott állam állampolgára ellen követték el.

Az Egyezmény 9. cikke 2. bekezdésének a) pontjában meghatározottak szerint az elkövető a bűncselekményt az adott állam állampolgára ellen megvalósíthatja a bűncselekménnyel érintett állampolgár hazájában, valamint külföldön is. Ezzel összefüggésbe hozható a Btk. 3. §-ának (1) bekezdése, amely szerint a magyar törvényt kell alkalmazni a belföldön elkövetett bűncselekményre, valamint a Btk. 4. §-a (1) bekezdésének a) pontja is, amelynek értelmében a magyar törvényt kell alkalmazni a nem magyar állampolgár által külföldön elkövetett cselekményre, ha az a magyar törvény szerint bűncselekmény és az elkövetés helyének törvénye szerint is büntetendő.

8.2.2. A 9. cikk 2. bekezdésének b) pontja szerint a Részes Állam akkor is megállapíthatja joghatóságát az adott cselekményre vonatkozóan, ha a cselekményt az adott állam valamely állami vagy kormányzati telephelye ellen követték el külföldön, beleértve az adott állam nagykövetségeit, valamint egyéb diplomáciai és konzulátusi épületeit. Ezen rendelkezésnek megfeleltethetőek a Btk. 3-4. §-ában foglalt rendelkezések.

8.2.3. A 9. cikk 2. bekezdésének c) pontja szerint a Részes Állam akkor is megállapíthatja joghatóságát az adott cselekményre vonatkozóan, ha a cselekményt hontalan személy követte el, akinek szokásos tartózkodási helye az adott államban van.

A Btk. személyi hatályra vonatkozó rendelkezéseiből következik, hogy a magyar hatóságok joghatósága kiterjed mind a belföldön és külföldön történő elkövetésre, mind pedig magyar állampolgár vagy külföldi általi elkövetésre. Ezzel összefüggésben a büntetőeljárásról szóló 1998. évi XIX. törvény (a továbbiakban: Be.) 18. §-ának (1) bekezdése úgy rendelkezik, hogy a Magyar Köztársaság határain kívül elkövetett bűncselekmény elbírálására az a bíróság illetékes, amelynek területén a terhelt lakik, vagy tartózkodik. A Be. tehát rendelkezést tartalmaz arra az estre nézve, ha az elkövető hontalan lenne, mert ez esetben az illető személy csak tartózkodási hellyel rendelkezik.

8.2.4. A 9. cikk 2. bekezdésének d) pontja szerint a Részes Állam akkor is megállapíthatja joghatóságát az adott cselekményre vonatkozóan, ha a cselekményt annak érdekében követték el, hogy az adott államot valamilyen cselekmény megtételére vagy az attól való tartózkodásra rákényszerítsék.

A Btk. 261. §-a (terrorcselekmény) megfeleltethető az Egyezmény ezen rendelkezésének. Továbbá az Egyezmény rendelkezésével összefüggésbe hozható a Btk. 4. §-a (1) bekezdésének b) pontja is. Ennek értelmében a magyar törvényt kell alkalmazni a nem magyar állampolgár által külföldön elkövetett cselekményre is, ha az állam elleni bűncselekmény (Btk. X. fejezet), kivéve a szövetséges fegyveres erő ellen elkövetett kémkedést (Btk. 148. §), tekintet nélkül arra, hogy az elkövetés helyének törvénye szerint büntetendő-e.

8.2.5. A 9. cikk 2. bekezdésének e) pontja szerint a Részes Állam akkor is megállapíthatja joghatóságát az adott cselekményre vonatkozóan, ha a cselekményt az adott állam kormánya által működtetett repülőgép fedélzetén követték el. A Btk. 3. §-ának (2) bekezdése megfelel az Egyezmény ezen rendelkezésének.

9.1. Az Egyezmény 10. cikkének 1. és 2. bekezdése a Részes Államok azon kötelezettségét fogalmazza meg, amelyek alapján az Egyezményben foglalt cselekmények elkövetésének megalapozott gyanúja esetén köteles megvizsgálni az elkövetés körülményeit, valamint megtenni mindazon intézkedést, amelyek lehetővé teszik, hogy az elkövető a büntetőjogi felelősségre vonáshoz, illetve a kiadatáshoz rendelkezésre álljon. Ezen kötelezettségeknek a hatályos büntetőjogi szabályok megfelelnek.

9.2. Az Egyezmény 10. cikkének 3. bekezdése azon személyek jogait fogalmazza meg, akikkel szemben az Egyezmény 2. cikkében meghatározott intézkedéseket megteszik. A Be. 43. §-a (2) bekezdésének f) pontja kimondja, hogy a terhelt jogosult arra, hogy a büntetőeljárási jogairól és kötelességeiről a bíróságtól, az ügyésztől és a nyomozó hatóságtól felvilágosítást kapjon, valamint a Be. 43. §-a (3) bekezdésének a) pontja értelmében a fogva lévő terhelt jogosult arra, hogy a védőjével, ha külföldi állampolgár az államának konzuli képviselőjével a kapcsolatot felvegye, vele írásban és szóban ellenőrzés nélkül érintkezzék.

10. Az Egyezmény 11. cikke az Egyezményben foglalt cselekmények elkövetőivel szembeni azonnali és hatékony fellépés kötelezettségét tartalmazza, abban az esetben, ha az elbírálásra annak a Részes Államnak van joghatósága, melynek területén a gyanúsított tartózkodik. Ha ez az Állam a büntetés kiszabásának céljával kiadja az említett személyt, mentesül a kötelezettség alól. Ezen rendelkezésnek is megfelel a hatályos büntetőjogi szabályozás.

11. Az Egyezmény 12. cikke a tisztességes (fair) eljárás követelményéről rendelkezik. A Be. Első Részének I. fejezete szabályozza az alapvető rendelkezéseket és alapelveket, amelyek megfelelnek az emberi jogokra vonatkozó nemzetközi jognak, és ezáltal az Egyezmény rendelkezéseinek is.

12. Az Egyezmény 13. cikke a kiadatás részletszabályait tartalmazza. Ezen rendelkezésekkel összhangban álló szabályozás található a Be. 266. §-ának (4) bekezdésében, a nemzetközi bűnügyi jogsegélyről szóló 1996. évi XXXVIII. törvényben (a továbbiakban: Nbjt.), amennyiben nincs két-, vagy többoldalú nemzetközi szerződés, valamint az Európai Unió tagállamaival folytatott bűnügyi együttműködésről szóló 2003. évi CXXX. törvény, amennyiben az érintett állam az Európai Unió tagállama.

13. Az Egyezmény 14-16. cikke a kiadatási eljárás általános szabályairól rendelkezik, valamint a Részes Államok közötti együttműködési kötelezettséget határoz meg a kiadatási eljárásokkal kapcsolatban. Az Nbjt., az Európai Unió tagállamaival folytatott bűnügyi együttműködésről szóló 2003. évi CXXX. törvény rendelkezései, valamint a két-, illetve többoldalú nemzetközi jogsegély szerződések ezen rendelkezéseknek megfelelnek.

14. Az Egyezmény 17. cikkének 1. bekezdése valamely Részes Állam területén fogva tartott, vagy büntetését töltő olyan személy másik Részes Állam területére való átszállításának a feltételeiről rendelkezik, akinek megjelenése a másik Részes Államban a jelen Egyezményben szabályozott cselekmények tárgyában tanúzási, azonosítási, illetőleg a nyomozási vagy büntetőeljárási célokból történő bizonyítékgyűjtésben való segítségnyújtáshoz szükséges. További rendelkezéseket tartalmaz a 2. és a 3. bekezdés az átszállítással érintett államok jogairól és kötelezettségeiről. Az Nbjt. V. fejezete a fentieknek megfelelő szabályozást tartalmaz.

15. Az Egyezmény 18. cikkének 1. bekezdése a radioaktív anyag, eszköz vagy nukleáris létesítmény veszélytelenné tételéről, másik Részes Államba történő biztonságos átszállításáról, továbbá a nukleáris anyag Nemzetközi Atomenergia Ügynökség vonatkozó biztonsági előírásainak megfelelő tárolásáról, valamint arról rendelkezik, hogy be kell tartani a Nemzetközi Atomenergia Ügynökség által kiadott fizikai védelemre vonatkozó ajánlásokat, egészségügyi és biztonsági szabványokat. Az Egyezmény 18. cikkének 2. bekezdése a radioaktív anyag, eszköz vagy nukleáris létesítmény visszaszállításáról, 3. és 4. bekezdése pedig ezen anyag, eszköz vagy létesítmény további felhasználásáról tartalmaz rendelkezéseket.

Ezen rendelkezéseknek megfelelő szabályozás található az Atv.-ben, a Nemzetközi Atomenergia Ügynökség keretében a kiégett fűtőelemek kezelésének biztonságáról és a radioaktív hulladékok kezelésének biztonságáról létrehozott közös egyezmény kihirdetéséről szóló 2001. évi LXXVI. törvényben, a nukleáris biztonságról a Nemzetközi Atomenergia Ügynökség keretében Bécsben, 1994. szeptember 20-án létrejött Egyezmény kihirdetéséről szóló 1997. évi I. törvényben, valamint a nukleáris anyagok fizikai védelméről szóló egyezmény kihirdetéséről szóló 1987. évi 8. törvényerejű rendeletben.

16. Az Egyezmény 19-23. cikkei a Részes Államok értesítési kötelezettségére, egymás közötti konzultációjára, valamint együttműködésére vonatkozó szabályokat tartalmazzák. A 23. cikk alapján lehetőség van az Egyezmény értelmezésére vagy alkalmazására vonatkozó vitás kérdés választottbíróság elé utalására, továbbá arra is, hogy ezt a Részes Állam magára nézve ne ismerje el kötelezőnek. Ehhez az Egyezmény aláírásakor, megerősítésekor, elfogadásakor vagy jóváhagyásakor, valamint az ahhoz való csatlakozáskor ilyen tartalmú nyilatkozatot kell tenni. A Magyar Köztársaság nem tartja indokoltnak ilyen nyilatkozat megtételét.

17. Az Egyezmény 24-28. cikkei tartalmazzák az Egyezmény záró rendelkezéseit.

-----STARTING---POINT---RESZLETES---

Részletes indokolás

Az 1. §-hoz

A törvény 1. §-ában az Országgyűlés - az Nksz. 7. §-ának (1) és (2) bekezdése alapján - felhatalmazást ad az Egyezmény kötelező hatályának az elismerésére.

A 2. §-hoz

A törvény 2. §-a tartalmazza az Egyezmény 7. cikkének 4. bekezdéséhez fűzött nyilatkozatot. Ebben a Magyar Köztársaság értesíti az Egyesült Nemzetek Főtitkárát, hogy az Egyezmény 7. cikkében meghatározott információk megküldéséért és fogadásáért felelős illetékes hatóság az Országos Rendőr-főkapitányság Nemzetközi Bűnügyi Együttműködési Központja.

A 3. §-hoz

A törvény 3. §-a rendelkezik a 2. §-ban foglalt nyilatkozat, és az Egyezmény kihirdetéséről, összhangban az Nksz. 9. §-ában foglaltakkal.

A 4. §-hoz

A törvény 4. §-a tartalmazza az Egyezmény hiteles angol nyelvű szövegét, és annak hivatalos magyar fordítását.

Az 5. §-hoz

A törvény 5. §-a az Nksz. 10. §-ában foglaltaknak, valamint a kormányzati szervezetalakítással összefüggő törvénymódosításokról szóló 2006. évi CIX. törvény rendelkezéseinek megfelelően rendelkezik a törvény hatálybalépéséről, valamint az Egyezmény végrehajtásáért felelős miniszterek kijelöléséről.