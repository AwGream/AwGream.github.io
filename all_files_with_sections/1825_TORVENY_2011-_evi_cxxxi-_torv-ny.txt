2011. évi CXXXI. törvény

a bírósági eljárások ésszerű időn belül való befejezésének biztosítása érdekében egyes bírói álláshelyek betöltésének átmeneti szabályairól

A bírósági eljárások ésszerű időn belül való befejezésének biztosítása érdekében az Országgyűlés a következő törvényt alkotja:

1. A törvény hatálya

-----STARTING---POINT---ELEJE---

1. § Az e törvény mellékletében (a továbbiakban: Melléklet) meghatározott bírói álláshelyek betöltésére irányuló eljárásokban a bírák jogállásáról és javadalmazásáról szóló 1997. évi LXVII. törvényt (a továbbiakban: Bjt.) az e törvényben foglalt eltérésekkel kell alkalmazni.

2. A bírói pályázati eljárás

2. § (1) Az ítélőtábla, a Fővárosi Bíróság, valamint a megyei bíróság elnöke (a továbbiakban együtt: elnök) 2011. október 31. napjáig meghatározza, hogy a pályázat kiírójának a Mellékletben meghatározott számú álláshely betöltése érdekében az ítélőtáblán mely ügyszakban, továbbá a Fővárosi Bíróság és a megyei bíróság illetékességi területéhez tartozó mely kerületi, illetve városi bíróságokon milyen ügyszakban kell pályázatot kiírnia.

(2) A pályázat kiírója a pályázatot 2011. november 15. napjáig írja ki. A pályázat kiírója az elnök által meghatározottaktól nem térhet el.

(3) A pályázat benyújtásának határideje 2011. december 15. napja.

(4) A pályázatban fel kell tüntetni a pályázó rövid úton történő elérhetőségét (elektronikus levélcím, telefon-, illetve telefax-szám).

3. § (1) Hiányos pályázat esetén az elnök a pályázót a pályázat beérkezését követő öt munkanapon belül rövid úton és postai úton is felhívja a hiányok pótlására. A pályázó a hiányokat legkésőbb a bírói tanács általi meghallgatáson pótolhatja.

(2) Ha a pályázó legkésőbb a bírói tanács általi meghallgatáson nem pótolja a hiányokat, a bírói tanács elnöke tájékoztatja a pályázót arról, hogy a pályázat érvényessége az elnök későbbi döntésétől függ, ezt követően a pályázót meghallgatja.

4. § (1) A Bjt. 8. § (2) bekezdésében foglaltakat azzal az eltéréssel kell alkalmazni, hogy a pályázókat a bírói tanács 2012. január 31. napjáig hallgatja meg. A pályázót a pályaalkalmassági vizsgálati eredmény bevárása nélkül is meg kell hallgatni.

(2) A bírói tanács a rangsor kialakítása során nem veszi figyelembe a pályaalkalmassági vizsgálat eredményét, sem annak esetleges hiányát.

(3) Ha a pályázó érvényes pályaalkalmassági vizsgálati eredménnyel nem rendelkezik, a pályaalkalmassági vizsgálat eredményét 2012. január 31. napjáig kell benyújtani.

(4) Az elnök a pályázati rangsort és a pályázatokat, valamint a javaslatát 2012. február 1. napja és 2012. február 10. napja között küldi meg a pályázat elbírálójának.

3. A Fővárosi Bíróság illetékességi területéhez tartozó kerületi bíróságokon betöltendő álláshelyekre vonatkozó eltérő rendelkezések

5. § Az 1-4. §-ban foglalt rendelkezéseket a Fővárosi Bíróság illetékességi területéhez tartozó kerületi bíróságokon (a továbbiakban: kerületi bíróságok) betöltendő bírói álláshelyekre kiírt pályázat esetében a 6-7. §-ban foglalt eltérésekkel kell alkalmazni.

6. § A kerületi bíróságokon betöltendő bírói álláshelyekre egy összesített pályázatot kell kiírni akként, hogy a pályázati felhívásban fel kell tüntetni, hogy az álláshelyek milyen ügyszakokban (polgári vagy büntető), és ezen belül mely kerületi bíróságokon kerülnek meghirdetésre. Az egyes ügyszakokon belül a pályázati feltételeket egységesen kell meghatározni.

7. § (1) A pályázó egy pályázatot nyújt be. A pályázatban meg kell jelölni, hogy melyik ügyszakra kíván pályázatot benyújtani, és amennyiben mindkettőre, akkor melyiket részesíti előnyben. A pályázó ügyszakonként a kerületi bíróságok között sorrendet állít fel.

(2) A bírói tanács a pályázók meghallgatását követően az egyes ügyszakokon belül rangsort állít fel a pályázók között.

(3) Az elnök a (2) bekezdésben meghatározott rangsor alapján, a pályázó (1) bekezdés szerinti nyilatkozatának megfelelően javaslatot tesz a pályázat elbírálására.

-----STARTING---POINT---VEGE---

4. Záró rendelkezések

8. § E törvény a kihirdetését követő napon lép hatályba.

9. § A Bjt. a következő 137/A. §-sal egészül ki:

„137/A. § Ha annak a bírónak szűnik meg a szolgálati viszonya, aki a rá irányadó öregségi nyugdíjkorhatárt betöltötte vagy 2012. december 31-ig tölti be, az így megüresedő bírói álláshelyre 2012. január 1-jéig pályázat nem írható ki.”

Melléklet a 2011. évi CXXXI. törvényhez

A betöltendő bírói álláshelyek területi megoszlása

 

 A betöltendő bírói álláshelyek száma

 a Fővárosi Ítélőtáblán

 3

 a Győri Ítélőtáblán

 1

 a Fővárosi Bíróság illetékességi területéhez tartozó kerületi bíróságokon

 47

 a Bács-Kiskun Megyei Bíróság illetékességi területéhez tartozó helyi bíróságokon

 1

 a Baranya Megyei Bíróság illetékességi területéhez tartozó helyi bíróságokon

 2

 a Békés Megyei Bíróság illetékességi területéhez tartozó helyi bíróságokon

 3

 a Borsod-Abaúj-Zemplén Megyei Bíróság illetékességi területéhez tartozó helyi bíróságokon

 3

 a Csongrád Megyei Bíróság illetékességi területéhez tartozó helyi bíróságokon

 2

 a Fejér Megyei Bíróság illetékességi területéhez tartozó helyi bíróságokon

 4

 a Győr-Moson-Sopron Megyei Bíróság illetékességi területéhez tartozó helyi bíróságokon

 2

 a Hajdú-Bihar Megyei Bíróság illetékességi területéhez tartozó helyi bíróságokon

 6

 a Heves Megyei Bíróság illetékességi területéhez tartozó helyi bíróságokon

 6

 a Jász-Nagykun-Szolnok Megyei Bíróság illetékességi területéhez tartozó helyi bíróságokon

 6

 a Komárom-Esztergom Megyei Bíróság illetékességi területéhez tartozó helyi bíróságokon

 9

 a Nógrád Megyei Bíróság illetékességi területéhez tartozó helyi bíróságokon

 2

 a Pest Megyei Bíróság illetékességi területéhez tartozó helyi bíróságokon

 12

 a Somogy Megyei Bíróság illetékességi területéhez tartozó helyi bíróságokon

 3

 a Szabolcs-Szatmár-Bereg Megyei Bíróság illetékességi területéhez tartozó helyi bíróságokon

 4

 a Tolna Megyei Bíróság illetékességi területéhez tartozó helyi bíróságokon

 2

 a Vas Megyei Bíróság illetékességi területéhez tartozó helyi bíróságokon

 1

 a Veszprém Megyei Bíróság illetékességi területéhez tartozó helyi bíróságokon

 6

 a Zala Megyei Bíróság illetékességi területéhez tartozó helyi bíróságokon

 4