2006. évi CIII. törvény indokolása

az Egyesült Nemzetek keretében, Palermóban, 2000. december 14-én létrejött, a nemzetközi szervezett bűnözés elleni Egyezménynek a migránsok szárazföldön, légi úton és tengeren történő csempészete elleni fellépésről szóló Jegyzőkönyve kihirdetéséről

Indokolás

A Jegyzőkönyv deklarált célja a migránsok csempészetének megelőzése, a jelenség elleni fellépés, és ennek megvalósítása érdekében a nemzetközi együttműködés elősegítése. Ellentétben az emberkereskedelemről szóló Jegyzőkönyvvel, e dokumentumnak nem célja a migráns áldozatok védelmére vonatkozó rendelkezések megfogalmazása, noha céljai megvalósításánál a Részes Államoknak maradéktalanul biztosítaniuk kell a migránsok jogainak védelmét. Másik fontos kritériuma a Jegyzőkönyvnek, hogy az kizárólag a csempészek ellen kíván fellépni, ezért egyértelműen deklarálja, hogy a migránsok a Jegyzőkönyv hatálya alatt büntetőjogilag nem vonhatók felelősségre, amiért a Jegyzőkönyv hatálya alá eső bűncselekmények alanyai voltak, ugyanakkor ez nem érinti a Részes Államok azon jogát, hogy saját nemzeti jogszabályaik alapján intézkedéseket alkalmazzanak a bűncselekményt vagy szabálysértést elkövető migránsokkal szemben.

A Jegyzőkönyvben foglalt rendelkezések nem érintik az államok és személyek nemzetközi jogban, különösen a menekültek helyzetére vonatkozó 1951. évi július hó 28. napján elfogadott Egyezményben, valamint a menekültek helyzetére vonatkozóan az 1967. évi január hó 31. napján létrejött Jegyzőkönyvben foglalt jogait és kötelességeit.

Az embercsempészés fogalma alatt kizárólag az illegális belépéshez anyagi vagy egyéb haszonszerzés végett nyújtott segítséget érti. A Részes Államok vállalják, hogy az illegális belépéshez nyújtott segítséget nem csak akkor szankcionálják, ha az saját államuk területére történik.

A Jegyzőkönyv értelmében pönalizálási kötelezettség alá esik a migránsok csempészete, az illegális tartózkodáshoz nyújtott segítség, az embercsempészés vagy illegális tartózkodás céljából hamis úti- vagy személyi okmányok készítése, rendelkezésre bocsátása, birtoklása. Úgyszintén ezen cselekmények kísérlete és a bűnrészesi magatartási formák. Minősítő körülményként kell értékelni, ha a csempészés vagy a tartózkodáshoz nyújtott segítség a migráns életét, biztonságát veszélyezteti, vagy vele szemben embertelen, megalázó bánásmódot alkalmaznak.

A Btk. a 214/A. §-ában a jogellenes belföldi tartózkodás elősegítését, a Btk. 218. §-ában a Schengeni Végrehajtási Egyezmény 27. cikke 1. pontjának megfelelően meghatározott embercsempészést, a Btk. 274. §-ában a közokirat-hamisítást, a Btk. 277. §-ában pedig az okirattal visszaélést a Jegyzőkönyvben foglaltakkal összhangban büntetni rendeli.

A Jegyzőkönyv a bűncselekmények kísérletének, az elkövetéséhez kapcsolódó bűnsegélynek, illetve a felbujtásnak a büntetendővé nyilvánítását követeli meg a Részes Államoktól. Megköveteli továbbá a bűncselekményben társtettesként közreműködő személy büntetőjogi felelősségének megállapítását is. A magyar Btk. megfelel ezen követelményeknek.

Külön fejezetet szentel a Jegyzőkönyv a tengeri embercsempészet elleni fellépésnek, amely a parti és a lobogó szerinti állam jogait és együttműködését rendezi, ha valamely hajó esetében alapos a gyanú, hogy az embercsempész tevékenységet végez.

Hasonlóan az emberkereskedelemről szóló Jegyzőkönyvhöz, itt is jelentős szerepet kap a képzés, a Jegyzőkönyv által szabályozott területeken az információcsere, a hatékony határellenőrzés kialakítása, a biztonságos okmányok alkalmazása, a potenciális migránsok megfelelő informálása az embercsempészés veszélyeiről. A szállító vállalatok felelőssége itt is hangsúlyos: felelőssé kell őket tenni az úti okmányok ellenőrzéséért és az illegális migránsok szállításáért. Az együttműködésnek és az információcserének a Részes Államok között összhangban kell állniuk a nemzeti joggal, valamint a hatályos két-, vagy többoldalú megállapodásaikkal. Külön szerepe van a Részes Államok közötti visszavételi kötelezettségnek, ti. az a Részes Állam, amelynek a csempészett migráns állampolgára, vagy amelynek területén jogszerűen tartózkodhat, haladéktalanul köteles a migránst visszavenni, illetve szükség esetén a visszafogadáshoz elengedhetetlen dokumentumokat kiállítani.

A Jegyzőkönyvet az ENSZ Közgyűlése 2000. november 15-én fogadta el, amely 2004. január 28-án hatályba lépett. 2006. októberig 112 ország írta alá, és 101 erősítette meg, fogadta el vagy csatlakozott hozzá. Az Európai Unió, valamint annak mind a 25 tagállama aláírta a Jegyzőkönyvet, és 18 ratifikálta.

A nemzetközi szerződésekkel kapcsolatos eljárásról szóló 2005. évi L. törvény 7. §-a alapján a kötelező hatályának elismerésére az Országgyűlésnek kell felhatalmazást adnia, majd törvényben kell kihirdetni.