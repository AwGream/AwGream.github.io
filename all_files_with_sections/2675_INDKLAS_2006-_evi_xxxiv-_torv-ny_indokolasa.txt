2006. évi XXXIV. törvény indokolása

egyes, az önkormányzatok működését érintő törvények módosításáról

-----STARTING---POINT---ALTALANOS--- 

A törvény az önkormányzatokat érintő, a 2006. évi költségvetéshez benyújtott olyan indítványokat foglalja össze, amelyeknek a költségvetési vitája lezajlott, de mivel nem közvetlenül kapcsolódnak a költségvetéshez ezért kimaradtak.

-----STARTING---POINT---RESZLETES---

Az 1. §-hoz

A módosítás egyértelművé teszi, fogy a köztisztviselő mikor nem jogosult kedvezményes étkezésre, vagy étkezési utalványra. Figyelemmel arra, hogy e juttatás egyértelműen a munkavégzéshez kapcsolódik, nem indokolt annak biztosítása arra az időszakra, amikor a köztisztviselő 30 napot meghaladóan mentesül a munkavégzési kötelezettség alól.

A 2. §-hoz

Az Áht. 109/K. § (12) bekezdését a Magyar Köztársaság 2005. évi költségvetéséről szóló 2004. évi CXXXV. törvény iktatta be. Jelen módosítás pontosító jellegű, a szervezetek körét bővíti ki a társadalmi szervezetekkel, szövetségekkel, egyesületekkel és alapítványokkal, melyek esetében jelenleg a hatályos rendelkezést nem lehet alkalmazni.

A rendőrség, határőrség, illetve részben a katasztrófavédelem és menekültügy szerveinél felhalmozódó, rendvédelmi (rendészeti) célra már felesleges ingó tárgyi eszközöket és készleteket (például járművek, alkatrészek, egyenruházati termékek és felszerelési cikkek, olyan speciális eszközök, szerszámok, melyek nem tartóznak a haditechnikai és rendészettechnikai eszközök közé stb.) célszerű olyan társadalmi szervezetek, szövetségek, egyesületek, alapítványok részére is írásbeli megállapodással, térítésmentesen] tulajdonba, vagyonkezelésbe vagy használatba adni, amelyek az ingóságokra igényt tartanak és a tárca, illetve a belügyi ágazati tevékenységek teljesítményét hatékonyan, eredményesen, és tartósan segítik. A hatályos normaszöveg alapján a térítésmentes tulajdonba adás nem lehetséges a fenti módosítás nélkül például a polgárőr szövetség esetében.

A 3. §-hoz

A módosítás célja, hogy az eljárási költségeknek képezze részét a hatóság részéről felmerülő levelezési költség (tehát adott esetben ne a hatóság, hanem az ügyfél térítse meg), ha az meghaladja a tértivevényes postai küldeményért fizetendő díj háromszorosát, ezzel minimalizálva az eljárás lefolytatása kapcsán a hatóság részéről felhasználandó költségeket.

A közigazgatási eljárásban nem ritkák a sok ügyfeles eljárások - elég ilyen vonatkozásban a kisajátítási eljárásra, az autópálya-építés vagy egy zajos, bűzös vagy veszélyes üzem (más létesítmény) engedélyezésére utalni - s épp az ilyen, sok ügyfeles eljárások a leginkább költségigényesek a közigazgatás számára, illetőleg válnak még inkább azzá a közigazgatási hatósági eljárás és szolgáltatás általános szabályairól szóló 2004. évi CXL. törvény hatályba lépésével.

Az említett eljárások szinte kivétel nélkül kérelemre indulnak, még akkor is, ha a háttérben - megrendelőként - egy állami szerv áll. Ami azonban például egy autópálya építő cég számára abszolút elhanyagolható összeg, az az adott ügyben eljáró hatóság számára már komoly anyagi megterhelést jelenthet.

A 4. §-hoz

A módosítás értelmében a Kormány felhatalmazást kap arra, hogy a polgármesterekre vonatkozó öregségi nyugdíj és közszolgálati járadék megállapításának részletes szabályait kidolgozza.

A polgármesteri tisztség ellátásának egyes kérdéseiről és az önkormányzati képviselők tiszteletdíjáról szóló 1994. évi LXIV. törvény (a továbbiakban: Pttv.) a polgármester öregségi nyugdíjára, valamint közszolgálati járadékra vonatkozó rendelkezéseit a köztisztviselők jogállásáról szóló 1992. évi XXIII. törvény és egyéb törvények módosításáról szóló 2003. évi XLV. törvény állapította meg, illetve módosította. A törvény rendelkezéseit 2003 július 1-jétől kell alkalmazni.

A közszolgálati járadék jogintézményét a Pttv. fenti módosítása vezette be, melyet 2004. január 1-jétől kell alkalmazni. A rendelkezés a megállapítással, folyósítással kapcsolatos alapvető hatásköri és illetékességi szabályokat nem tartalmaz, valamint a Kormánynak sem ad a részletszabályok kidolgozására felhatalmazást.

A törvény felhatalmazást ad a Kormánynak arra, hogy a polgármesterekre vonatkozó közszolgálati járadék megállapításának részletes szabályait kidolgozza. A közszolgálati járadék megállapítására a Pttv. rendelkezései szerint a 2006. évi általános önkormányzati választások után kerül sor első ízben, ezért hogy a jogintézményeket a gyakorlatban alkalmazni lehessen szükséges a részletes eljárási szabályok megalkotása.

-----STARTING---POINT---VEGE---

Az 5. §-hoz

A törvény a hatálybaléptetésről rendelkezik, egyidejűleg hatályon kívül helyezi a címzetes főjegyzői címre vonatkozó azon rendelkezést, mely a jogalkotói szándéktól eltérő értelmezés lehetőségét vetette fel. Ugyanakkor a szabályozás módosulása nem érinti az eddigi címadományozásokat.