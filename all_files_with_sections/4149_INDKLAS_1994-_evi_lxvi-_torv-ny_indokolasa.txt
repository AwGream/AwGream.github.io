1994. évi LXVI. törvény indokolása

a bérgarancia alapról

-----STARTING---POINT---ALTALANOS--- 

A csődeljárásról, a felszámolási eljárásról és a végelszámolásról szóló 1991. évi IL. törvény (a továbbiakban: Csődtörvény) 1992. január 1-én történő hatálybalépésével egyidejűleg megszűnt a felszámolási eljárás alá kerülő gazdálkodó szervezetek bérkifizetéseivel kapcsolatos állami garanciavállalás. A fennálló gazdasági viszonyok szükségessé tették egy olyan központi Alap létrehozását, amely a felszámolás alá került cégek dolgozóinak munkabér kifizetéseit hivatott biztosítani.

 A Bérgarancia Alapról szóló törvény alapján létrejövő elkülönített állami pénzalap lehetőséget nyújt arra, hogy a felszámolásba vont gazdálkodó szervezet munkavállalói felé fennálló munkabérfizetési kötelezettségének legalább részben eleget tudjon tenni. A pénzügyi támogatás garantálja a dolgozók bérének korlátozott mértékben történő kifizetését és egyúttal fedezetet jelent a felszámolási eljárás során felmerülő munkabértartozások teljesítésére.

Az Alaptól kapott támogatást a gazdálkodó szervezetek kötelesek visszafizetni. Ennek biztosítékául szolgál, hogy a Bérgarancia Alapról szóló törvény életbelépésével egyidejűleg a Csődtörvény módosul. A továbbiakban az Alapból kapott támogatás - az adós gazdálkodó szervezetet terhelő munkabérek után álló - felszámolási költségnek minősül. A Csődtörvény előírást tartalmaz arra nézve, hogy a felszámolási költségeket milyen sorrendben kell kielégíteni. Amíg a Bérgarancia Alap által nyújtott támogatást a gazdálkodó szervezet az Alapnak nem fizette vissza, addig a felszámoló a Javaslat szerint - a munkabér kifizetéseket kivéve - egyéb célra kifizetést nem teljesíthet.

 
-----STARTING---POINT---RESZLETES---

Az 1. §-hoz

A Javaslat az Alap rendeltetésének meghatározása mellett előírást tartalmaz arra nézve, hogy az Alap csak azoknak a gazdálkodó szervezeteknek nyújthat támogatást, amelyek tevékenységüket a felszámolás előtt legalább 6 hónappal megkezdték.

Itt kerülnek meghatározásra az értelmező rendelkezések is. A gazdálkodó szervezetek és a végkielégítés fogalma a Csődtörvénnyel összhangban, arra való utalással került megállapításra. A Javaslat megjelöli az Alap kezelő szervét és az Alap felhasználásával kapcsolatosan tájékoztatási kötelezettséget ír számára elő.

A 2. §-hoz

A felszámoló részére időbeli feltételt szab a Javaslat arra nézve, hogy mikor fordulhat támogatás iránti kérelemmel az Alaphoz. Ha a kérelem mindenben megfelel az előírásoknak az Alap automatikusan megadja az igényelt támogatást.

A 3-5. §-hoz

Ezek a szakaszok a támogatás iránti kérelem benyújtásának és a helyi munkaügyi központok eljárásának a menetét szabályozzák. Az erre vonatkozó részletes előírásokat a Javaslat 1. és 2. számú mellékletei tartalmazzák.

A támogatás igénylésekor az egyenlő elbánás elvének érvényesülése érdekében a Javaslat a kérelmek átvételére nézve időrendi sorrendiséget ír elő. A kérelem elbírálásával kapcsolatos eljárásra - a Javaslatban szabályozott esetek kivételével - az államigazgatási eljárás általános szabályairól szóló 1957. évi IV. törvény az irányadó.

Az eljárás határideje a kérelem átvételétől számított 15 nap. Ha az Alap rendelkezik az igényelt támogatás összegével, akkor a kezelő szerv ezen határidőn belül köteles a kamatmentes támogatás átutalásáról intézkedni.

A 6. §-hoz

Az Alapból nyújtott támogatást a gazdálkodó szervezet a későbbiekben köteles visszafizetni. A támogatás átutalásának tehát további lényeges feltétele, hogy csak azt a gazdálkodó szervezetet illetheti meg, amely gazdálkodó szervezet az esetleges visszafizetési kötelezettségének már eleget tett.

A 7. §-hoz

A Javaslat meghatározza az igényelhető támogatás legnagyobb mértékét.

A felszámolónak előírásokat tartalmaz arra nézve, hogy milyen szempontokat kell figyelembe vennie a támogatási igény meghatározásakor.

A 8. §-hoz

A gyakorlatban előfordulhat, hogy a támogatást jogosulatlanul veszik igénybe. Ilyen esetben kötelező a kapott támogatást azonnal visszafizetni. Természetesen ebben az esetben - az egyébként kamatmentes támogatást - büntetőkamattal terhelten kell visszafizetni.

A felszámoló Csődtörvényben megfogalmazott felelőssége a Bérgarancia Alap vonatkozásában is fennáll.

A 9. §-hoz

A Javaslat részletezi az Alap bevételeinek és kiadásainak körét. Az Alap fő bevételi forrása a gazdálkodó szervezetek által fizetett bérgarancia járulék, valamint az Alapnak visszafizetett támogatások.

A 10-11. §-hoz

Az Alap kötelezettségeiért az állam nem vállal felelősséget. Az Alap működőképessége érdekében az év végi maradványa nem vonható el.

A 12-13. §-hoz

A Javaslat előírja, hogy minden gazdálkodó szervezet köteles a Bérgarancia Alap javára havonta járulékot fizetni. A járulékot a gazdálkodó szervezet az állami adóhatóság által kezelt számlára, meghatározott határidőn belül köteles befizetni.

A járulék megállapításával és befizetésével kapcsolatos kérdések vonatkozásában - a Javaslatban szabályozott esetek kivételével - az adózás rendjéről szóló 1990. évi XCI. törvény rendelkezései az irányadóak.

-----STARTING---POINT---VEGE---

A 14. §-hoz

A Javaslat a törvény hatálybalépésének és a támogatás legkorábbi igénybevételének szabályozása mellett tartalmazza az Alap bevételi forrását az 1994-es évben. Amennyiben a fő bevételi források nem elegendőek az Alapból történő bérkifizetésekre az állam támogatást nyújt az Alap részére a központi költségvetés terhére. Az állami kötelezettségvállalás mértéke - az Alap fennállása alatt - összességében nem haladhatja meg a 600 millió forintot.

A kiadásoknál szereplő működési költség mértékét az Érdekegyeztető Tanács Munkaerőpiaci Bizottsága határozza meg.

A Javaslat a munkaügyi miniszter számára felhatalmazást ad az eljárási szabályok külön rendeletben történő megállapítására.

A 15. §-hoz

A Javaslat több olyan rendelkezést tartalmaz, amelyek a Csődtörvény bizonyos módosítását teszik indokolttá. A jogharmonizáció érdekében a Csődtörvény 57. § (2) bekezdése és 58. §-a módosításra kerül.