2014. évi XC. törvény indokolása

a nemzetközi fejlesztési együttműködésről és a nemzetközi humanitárius segítségnyújtásról

-----STARTING---POINT---ALTALANOS--- 

Magyarország a nemzetközi donorközösség tagjaként, nemzeti érdekeivel összhangban és az ország teherbíró képességének figyelembevételével közreműködik a szegénység elleni küzdelem, az emberi és kisebbségi jogok, a fenntartható fejlődés, valamint a nemzetközi biztonság és stabilitás elősegítését célzó nemzetközi fejlesztési együttműködési tevékenységben, továbbá humanitárius segítségnyújtással részt vállal a természeti és civilizációs katasztrófák által okozott válsághelyzetek negatív hatásainak csökkentésében.

A nemzetközi fejlesztési együttműködési tevékenységünk elősegíti külkapcsolataink fejlesztését, a hazai gazdasági szereplők külpiacra jutását, az állami szektor (pl. oktatás, egészségügy) egyes szegmenseinek részvételét és kapcsolati rendszerének bővülését, valamint előmozdítja a hazai tudás- és technológiatranszfer fejlesztését.

A nemzetközi fejlesztési együttműködésről és a nemzetközi humanitárius segítségnyújtásról szóló törvény megalkotását a szakpolitikák végrehajtásában résztvevő hazai és nemzetközi szereplők régóta szorgalmazzák. A Magyarország nemzetközi fejlesztési együttműködésre vonatkozó szakpolitikai stratégiája és nemzetközi humanitárius segítségnyújtásra vonatkozó szakpolitikai koncepciójáról (2014-2020) szóló 1182/2014. (III. 27.) Korm. határozat 1.3. pontja felhívja a külügyminisztert, hogy a tárgybeli törvényről szóló előterjesztést készítse elő és nyújtsa be a Kormány részére.

A nemzetközi fejlesztési együttműködésről és a nemzetközi humanitárius segítségnyújtásról szóló törvény keret jelleggel meghatározza ezen két szakpolitika alapelveit, valamint a tervezés, végrehajtás, finanszírozás és ellenőrzés alapvető szabályait. A részletes végrehajtási szabályokat a törvény hatálybalépéséig megalkotásra kerülő kormányrendelet és miniszteri rendeletek fogják tartalmazni.

-----STARTING---POINT---RESZLETES---

Az 1-5. §-hoz

Az 1. alcím általános rendelkezéseket tartalmaz. Az 1. §-ba foglalt értelmező rendelkezések után a 2. és 3. § a nemzetközi fejlesztési együttműködési tevékenységre vonatkozó alapelveket állapítja meg. Az alapelvek között hangsúlyosan szerepel a fenntarthatóság elve, a segélyhatékonyság elve, valamint a források elszámoltatható, átlátható és nyomon követhető felhasználásának követelménye.

A 4. és 5. § a nemzetközi humanitárius segítségnyújtás alapelveit rögzíti, amelyek között feltüntetésre kerül az emberiesség, a semlegesség, a pártatlanság és a függetlenség elve.

A 6-7. §-hoz

A 2. alcím a tervezésről szól: a nemzetközi fejlesztési együttműködési tevékenység hatékony megvalósítása érdekében a 6. § előírja a külgazdaságért felelős miniszter számára, hogy legalább négy éves időtartamra készítsen szakpolitikai stratégiát. A stratégia végrehajtásának pénzügyi és időbeni ütemezése éves feladattervek kidolgozásával valósul meg.

A 7. § kapcsán fontos megemlíteni a Magyarország nemzetközi fejlesztési együttműködésére vonatkozó szakpolitikai stratégiájáról és nemzetközi humanitárius segítségnyújtására vonatkozó szakpolitikai koncepciójáról (2014-2020) szóló 1182/2014. (III. 27.) Korm. határozat 1.5. pontját, amely szerint a nemzetközi fejlesztési együttműködési és humanitárius fejezeti kezelésű előirányzatok növekedési mértékét az éves költségvetési tervezés keretében kell meghatározni.

A 8-11. §-hoz

A 3. alcím a végrehajtás alapvető szabályait rögzíti.

A 8. § alapján a központi államigazgatási szervek, civil szervezetek és gazdasági szereplők folytatnak nemzetközi fejlesztési együttműködési tevékenységet, amelyet a külgazdaságért felelős miniszter koordinál.

A 9. § alapján a nemzetközi humanitárius segítségnyújtási tevékenységet a külpolitikáért felelős miniszter koordinálja.

A tevékenységben résztvevő szereplőket a 10. § (1) bekezdés nevesíti. Az összehangolt működés érdekében a 11. §-ban felvázolt intézményrendszer működik: a Nemzetközi Fejlesztési Együttműködés Koordinációs Tárcaközi Bizottság és a nemzetközi fejlesztési együttműködés és humanitárius segítségnyújtás területén a költségvetési támogatások elosztását és az uniós pályázatokban való részvétel elősegítését végző ügynökség.

A 12. §-hoz

A szakpolitikák hazai társadalmi támogatottságának növelése hangsúlyos célként jelenik meg a törvényben, ezért 4. alcímként külön kiemelve szerepel a nemzetközi fejlesztési tudatosság növelése.

A 13. §-hoz

Az 5. alcím a finanszírozásról szól. A nemzetközi fejlesztési együttműködési és nemzetközi humanitárius segítségnyújtási tevékenység költségvetési támogatással valósul meg. A költségvetési támogatás fejezeti kezelésű előirányzatként a külgazdaságért és külpolitikáért felelős miniszter által vezetett minisztérium költségvetésében jelenik meg. A költségvetési támogatás pályázati eljárás lefolytatásával vagy egyedi döntés alapján kerül a végrehajtó szervekhez (az eljárási szabályokat miniszteri rendelet állapítja meg).

A 14-15. §-hoz

A 6. alcím a nemzetközi fejlesztési együttműködési és a nemzetközi humanitárius segítségnyújtási tevékenység átláthatóságának biztosítását szolgáló rendelkezéseket tartalmaz.

-----STARTING---POINT---VEGE---

A 16-19. §-hoz

A 7. alcím a záró rendelkezések között felhatalmazó, módosító és hatályba léptető rendelkezéseket tartalmaz.