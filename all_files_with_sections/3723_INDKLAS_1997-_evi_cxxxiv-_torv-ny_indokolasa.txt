1997. évi CXXXIV. törvény indokolása

a helyi önkormányzatokról szóló 1990. évi LXV. törvény módosításáról

-----STARTING---POINT---ALTALANOS--- 

Az önkormányzati önállóság garanciái között az Alkotmány a szabad társulás elvét rögzíti. Ennek megfelelően a helyi önkormányzatokról szóló 1990. évi LXV. törvény (a továbbiakban: Ötv.) külön fejezetben szabályozza a helyi önkormányzatok társulásait.

Az Ötv. szabályozásának célja, hogy hosszabb távon átfogó községtársulások alakuljanak ki. Ez a folyamat elindult, de az elmúlt évek tapasztalatai szerint nehezen bontakozik ki az átfogó társulási rendszer.

Ennek részben oka, hogy néhány szabály (pl. a jogi személyiség valamennyi társulási formára történő előírása) gátolja a társulások létrejöttét, továbbá gondot jelent az is, hogy az önkormányzatoknak nincs elég támpontjuk a társulási megállapodások tartalmi és formai követelményeit illetően. Ezért külön törvény készült a helyi önkormányzatok társulásairól és együttműködéséről. A szabályozás szükségessé teszi az Ötv. módosítását is.

Fontos kiemelni, hogy a társulások vonatkozásában továbbra is elsődleges az Ötv. szabályozása, ezért a törvény csak olyan változásokat tartalmaz, amelyek a külön törvényi szabályozás gyakorlati működését, illetve a hatékony feladatellátást segítik elő.

A törvény megszünteti azt a „kötöttséget”, mely szerint minden társulás jogi személy. Lehetőséget teremt arra is, hogy a képviselő-testület egyes hatásköreit társulására ruházza a társulásokra vonatkozó külön törvényjavaslat szerint.

A törvény külön rendelkezik a társulás működése során felmerült vitás kérdések rendezéséről. Fő szabályként ilyen ügyekben a bíróság dönt, azonban lehetőség nyílik arra, hogy a képviselő-testületek ilyen tartalmú megegyezésük esetén igényeljék az önkormányzati érdekszövetségek által felkért tagokból álló egyeztető bizottság közreműködését a vitás kérdések megoldásában.

-----STARTING---POINT---RESZLETES---

Az 1-2. §-hoz

Az Ötv. 2. § (2) bekezdése rögzíti azon szervek körét, melyek önkormányzati döntést hozhatnak. Ezt bővíti a törvény a társulásokkal (a társulásokra vonatkozó törvényjavaslat határozza meg, hogy azok a társulások hozhatnak önkormányzati döntést, amelyek közös döntéshozó szervvel rendelkeznek). Ezzel összhangban módosítja a törvény az Ötv. 9. §-ának (3) bekezdését, lehetővé téve, hogy a képviselő-testület egyes hatásköreit társulására ruházhassa.

A 3. §-hoz

A társulások célszerű működése szükségessé teszi azt, hogy az át nem ruházható hatáskörök közül egyeseket a képviselő-testület társulására ruházhasson. Ennek megfelelően a törvény szerint a helyi önkormányzatok társulásairól és együttműködéséről szóló törvényben meghatározottak szerint a képviselő-testület rendeletében társulására átruházhatja a hatáskörébe utalt kinevezést, megbízást (a társulásokra vonatkozó törvényjavaslat szerint olyan társulásra ruházhatók át ezen hatáskörök, melyek közös döntéshozó szervvel rendelkeznek). Ez közösen fenntartott intézmények, más szervezetek esetén válhat szükségessé, hiszen átruházás esetén nem az érintett képviselő-testületek döntenek külön-külön, pl. intézményvezető kinevezéséről, megbízásáról, hanem a társulás közös döntéshozó szerve, a társulási tanács. A törvény lehetővé teszi azt is, hogy képviselő-testület intézmény alapítását jogi személyiséggel rendelkező társulására ruházhassa.

A 4. §-hoz

Az Ötv. szabályozása szerint valamennyi társulás jogi személyiséggel rendelkezik. Ezt a rendelkezést helyezi hatályon kívül a törvény, hiszen a működés nem igényli valamennyi társulási típusnál a jogi személyiséget. A társulásra vonatkozó külön törvény határozza meg, hogy a képviselő-testületek milyen feltételek esetén állapodhatnak meg jogi személyiségű társulások létrehozásában. A törvény rögzíti, hogy törvény meghatározhatja a társulási megállapodások egyes feltételeit.

A társulások működése során felmerült vitás kérdésekben a bíróság dönt. Tekintettel arra, hogy a bírósági eljárások hosszadalmasak, a törvény új megoldásként lehetővé teszi, hogy a képviselő-testületek megállapodásukban megjelöljék azt az önkormányzati érdekszövetséget (érdekszövetségeket), amely az általa felkért tagokból egyeztető bizottságot hoz létre. Az egyeztető bizottság a megállapodásban meghatározottak szerint működik közre a vitás kérdés rendezésében. A bírósági eljárások számát csökkentheti az a rendelkezés, mely szerint a képviselő-testületek megállapodhatnak abban, hogy a kereset benyújtása előtt szükséges az egyeztető bizottság közreműködésének igénylése.

Az 5. §-hoz

Az Ötv. 43. §-a az intézményirányító társulásokról rendelkezett. Az elnevezés és a társulás lényegének meghatározása pontatlan volt, hiszen az érdekelt képviselő-testületek a gyakorlatban nem az intézmény közös irányításában, hanem annak közös alapításában, fenntartásában és fejlesztésében állapodtak meg. Ennek megfelelően módosítja az Ötv. 43. § (1) bekezdését a törvény. Az e társulásokkal kapcsolatos hatásköröket az Ötv. szerint az érdekelt képviselő-testületek által létrehozott bizottság gyakorolja. A gyakorlatban ezek a rendelkezések nem érvényesültek, ezért a törvény ezeket hatályon kívül helyezi.

A 6. §-hoz

Az Ötv. 1990-ben új jogintézményként határozta meg a közös képviselő-testületet. A megfogalmazás sokakban a „rossz emlékű” közös tanácsokat idézte fel, illetőleg nem érzékeltette kellően, hogy itt a társulás egyik speciális formájáról van szó. Ezért a törvény közös képviselő-testület helyett a társult képviselő-testület elnevezést alkalmazza.

A 7. §-hoz

Az Ötv. 80. § (4) bekezdése szerint a helyi önkormányzat társulásba bevitt vagyonát a társuló helyi önkormányzat vagyonaként kell nyilvántartani, annak szaporulata a társult helyi önkormányzatok közös vagyona és arra a Polgári Törvénykönyv közös tulajdonra vonatkozó szabályait kell alkalmazni. A társulásokra vonatkozó külön törvényjavaslat lehetőséget teremt arra, hogy a jogi személyiséggel rendelkező társulás saját vagyonnal rendelkezzen. Ennek megfelelően módosítja a törvény az Ötv. rendelkezését.

A 8. §-hoz

A társulások törvényességi ellenőrzését a fővárosi, megyei közigazgatási hivatal vezetője gyakorolja, ennek megfelelően módosítja a törvény az Ötv. 98. § (3) bekezdésének c) pontját.

-----STARTING---POINT---VEGE---