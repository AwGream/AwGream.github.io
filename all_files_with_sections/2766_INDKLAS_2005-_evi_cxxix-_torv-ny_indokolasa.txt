2005. évi CXXIX. törvény indokolása

a Magyar Köztársaság Kormánya és Románia Kormánya között a Magyar-Román Gozsdu Közalapítvány létrehozásáról szóló Megállapodás kihirdetéséről

Indokolás

Gozsdu Manó román nemzetiségű magyar főrend 1869. november 4-én kelt végrendeletében vagyonát egészében a magyar és erdélyországi román nemzet azon részeinek hagyományozta, melyek a keleti ortodox vallást követik. Az alapítvány magyar alapítványként került nyilvántartásba vételre a magyar királyi vallás- és közoktatásügyi miniszter által 1885. november 25-én. Az alapítólevél alapján az alapítvány a magyarországi és ezzel egyesített erdélyi ortodox görögkeleti vallású románok oszthatatlan tulajdona. A végrendelet az alapítvány kezelésére a keleti ortodox román metropolita elnöklete alatt az összes magyarországi és erdélyi ortodox román püspökségből álló képviselet megalakítását rendelte el nagyszebeni székhellyel. A Trianoni szerződés 249. §-ának 6. bekezdése alapján a két ország között kétoldalú tárgyalások kezdődtek az alapítvány vagyona rendezése érdekében. A tárgyalások eredményeképpen Bukarestben, 1937. október 27-én Megállapodás került aláírásra Magyarország és Románia között a Gozsdu-alapítványt érintő ügyek végleges rendezéséről. A Megállapodás végrehajtása mindkét fél részéről elmaradt a ratifikálás elhúzódása és a bekövetkezett hadiállapot miatt. A két ország közötti vagyonjogi kérdések lezárása céljából, Bukarestben, 1953. július 7-én a Magyar Népköztársaság és a Román Népköztársaság között függőben lévő egyes pénzügyi és gazdasági kérdések végleges rendezése tárgyában Egyezmény került aláírásra, amely a két ország közötti vagyonjogi kérdéseket, s ennek keretén belül a Gozsdu-vagyon kérdését, véglegesen rendezte.

A törvény célja a 2002. november 29-i budapesti miniszterelnöki találkozón született elvi megállapodás végrehajtása, s ennek megfelelően a néhai Gozsdu Manó szellemi örökségének a megőrzését szolgáló közalapítvány létrehozása.

Tekintettel arra, hogy a Megállapodást, valamint az Alapító Okirat szövegét a Román Féllel 2005. szeptember 30-án, Gyulán a külügyminiszterek véglegesítették, a Megállapodás aláírására 2005. október 20-án a Bukarestben tartott közös kormányülés keretében került sor.

A Polgári Törvénykönyvről szóló 1959. évi IV. törvény hatálya a Magyar Köztársaság Kormánya által alapított közalapítványokra terjed ki. Tekintettel arra, hogy a Magyar-Román Gozsdu Közalapítvány társalapítója Románia Kormánya, a Fővárosi Bíróság abban az esetben jegyzi be a Közalapítványt, amennyiben annak létrehozásáról az Országgyűlés által törvényben kihirdetett nemzetközi szerződés rendelkezik.