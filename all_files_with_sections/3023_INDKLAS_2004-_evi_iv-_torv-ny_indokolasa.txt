2004. évi IV. törvény indokolása

az Egyetemes Postaegyesület Alapokmánya 6. Pótjegyzőkönyvének kihirdetéséről

Indokolás

Az Egyetemes Postaegyesület (a továbbiakban: UPU) XXII. Kongresszusán, 1999-ben aláírták a 6. Pótjegyzőkönyvet, amely az Egyetemes Postaegyesület Bécsben, 1964. július 10-én kötött Alapokmány 30. Cikkének 2. pontja alapján az Alapokmány módosításait fogadta el.

A módosítások érintik az UPU okirataira vonatkozó rendelkezéseket. A módosítás eredményeként az UPU megszüntette az Egyetemes Postaegyezmény végrehajtási szabályzatát. Ugyanakkor az Egyesület okiratai közé felvette a Levélpostai Szabályzatot és a Postacsomag Szabályzatot. Az Egyetemes Postaegyezmény, a Levélpostai Szabályzat és a Postacsomag Szabályzat a nemzetközi postaszolgálatra vonatkozó közös szabályokat és a levélpostai, valamint a postacsomag szolgálatra vonatkozó rendelkezéseket foglalja magában. Ezek az okiratok minden tagországra kötelezőek. A szabályzatokat, amelyek az Egyezmény és az UPU végrehajtásához szükségesek, a Postaforgalmi Tanács állapítja meg, a Kongresszus által hozott döntések figyelembevételével.

A 6. Pótjegyzőkönyv az UPU Alapokmányának módosításával minden tagország postaigazgatása számára jogot biztosít arra, hogy akár a Kongresszusra, akár két Kongresszus között az országa által elfogadott egyesületi okiratokra vonatkozó javaslatokat benyújtsa.

Az Alapokmány 25. Cikkének 3. pontja alapján a Pótjegyzőkönyvet az aláíró országoknak meg kell erősíteniük.

A Magyar Köztársaság megerősítő okiratát - az Országgyűlésnek a 49/2003. (IV. 30.) OGY határozata alapján - a Köztársasági Elnök kiállította. A megerősítő okiratot a Külügyminisztérium 2003. június 27-én az UPU vezérigazgatójánál letétbe helyezte.

A letétbehelyezést követően a 6. Pótjegyzőkönyvet, mint az Országgyűlés által megerősített nemzetközi szerződést - a nemzetközi szerződésekkel kapcsolatos eljárásról szóló 1982. évi 27. törvényerejű rendelet 13. §-ának (1) bekezdése alapján - törvényben kell kihirdetni.