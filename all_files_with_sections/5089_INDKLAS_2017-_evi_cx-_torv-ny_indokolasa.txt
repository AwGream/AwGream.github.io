2017. évi CX. törvény indokolása

az egyrészről az Európai Unió és tagállamai, és másrészről a Vietnami Szocialista Köztársaság közötti átfogó partnerségi és együttműködési keretmegállapodáshoz csatolt, a Horvát Köztársaság Európai Unióhoz történő csatlakozásának figyelembevétele céljából készült Jegyzőkönyv kihirdetéséről

-----STARTING---POINT---ALTALANOS---

Általános indokolás

Az egyrészről az Európai Unió és tagállamai, és másrészről a Vietnami Szocialista Köztársaság közötti átfogó partnerségi és együttműködési keretmegállapodást (a továbbiakban: Megállapodás) 2012. június 27-én írták alá Brüsszelben, 2016. október 1-jén hatályba lépett. A Megállapodás biztonsági, kereskedelmi és befektetési, igazságügyi, szociális és gazdasági, valamint egyéb területek fejlődésére irányuló együttműködést előirányozó rendelkezéseket tartalmaz, többek között a tömegpusztító fegyverek proliferációját megakadályozó, terrorizmus elleni harcot segítő, pénzmosás és illegális drogkereskedelem visszaszorítását célzó intézkedések terén. Vietnam kapcsolata az Európai Unióval a Megállapodás 2016. október 1-jei hatályba lépésével új szakaszhoz érkezett. Az uniós tagállamok közül Németország Vietnam első számú európai kereskedelmi partnere. 2016-ban az EU-vietnami külkereskedelmi termékforgalom mintegy 42,4 milliárd eurót tett ki, melyből az EU exportja 9,3 milliárd euró volt. Az EU és Vietnam közötti kapcsolatok elmélyítése érdekében folyamatban van kétoldalú szabadkereskedelmi megállapodás megkötése is, amelynek alapján a felek a vámsorok több mint 99%-át kölcsönösen liberalizálni fogják.

A Megállapodást Magyarországon az egyrészről az Európai Unió és tagállamai, másrészről a Vietnami Szocialista Köztársaság közötti partnerségi és együttműködési Keretmegállapodás kihirdetéséről szóló 2013. évi CV. törvény hirdette ki. Az átfogó partnerségi és együttműködési keretmegállapodáshoz egyrészről az Európai Unió és tagállamai, és másrészről a Vietnami Szocialista Köztársaság között a Horvát Köztársaság Európai Unióhoz történő csatlakozásának figyelembevétele céljából készült Jegyzőkönyvet (a továbbiakban: Jegyzőkönyv) Horvátország Európai Unióhoz történő csatlakozására tekintettel 2014. november 19-én írták alá Brüsszelben.

Magyarország és Vietnam között 1950. óta áll fenn a diplomáciai kapcsolat, 1968. óta számos kétoldalú ágazati megállapodás megkötésére került sor. Vietnam a világgazdaság növekedési centrumai között szereplő délkelet-ázsiai térség egyik meghatározó országa több mint 90 milliós népességével és jelentős évenkénti gazdasági növekedésével. A 2005-ben újjáalakult Magyar-Vietnami Gazdasági Együttműködési Vegyes Bizottságon keresztül a két ország között jelentős és aktív a gazdasági, kulturális és oktatási együttműködés. Kétoldalú kapcsolatainkon túl Magyarország támogatja az Európai Unió Vietnam felé történő nyitását, ezen folyamat részét képezi a Jegyzőkönyv magyar részről történő kihirdetése.

-----STARTING---POINT---RESZLETES---

Részletes indokolás

Az 1. §-hoz

A nemzetközi szerződésekkel kapcsolatos eljárásról szóló 2005. évi L. törvény 9. §-a értelmében a Jegyzőkönyvet törvénnyel szükséges kihirdetni.

A 2. §-hoz

A Jegyzőkönyv hiteles magyar nyelvű szövegét tartalmazza.

A Jegyzőkönyv 1 szakaszból és 5 cikkből áll.

A Jegyzőkönyv 1. cikkének értelmében a Horvát Köztársaság részes félként csatlakozik a Megállapodáshoz, továbbá az Európai Unió többi tagállamával megegyező módon elfogadja és tudomásul veszi a Megállapodás és az ahhoz csatolt nyilatkozatok szövegét.

A 3. §-hoz

A törvény a kihirdetését követő napon lép hatályba.

A Jegyzőkönyv az utolsó jóváhagyó okirat letétbe helyezésének napját követő hónap első napján lép hatályba. Vietnam részéről még nem történt meg a Jegyzőkönyv jóváhagyása, így a hatályba lépés napja nem állapítható meg.

A Jegyzőkönyv hatálybalépésének naptári napját, továbbá a kihirdető jogszabály 1. és 2. §-a hatálybalépésének naptári napját a külpolitikáért felelős miniszter annak ismertté válását követően a Magyar Közlönyben közzétett közleményével állapítja meg.