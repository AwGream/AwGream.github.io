2005. évi CXXVIII. törvény indokolása

az Európai Nukleáris Kutatási Szervezet kiváltságairól és mentességeiről szóló Jegyzőkönyv kihirdetéséről

-----STARTING---POINT---ALTALANOS---

Általános indokolás

Az Európai Nukleáris Kutatási Szervezet (a továbbiakban: CERN) egy 1954-ben létrejött kormányközi intézmény, melyhez a Magyar Köztársaság 1992-ben csatlakozott a 3032/1992. számú Kormányhatározat alapján.

A hasonló nemzetközi szervezetek és alkalmazottaik a tagállamokban kiváltságokat és mentességeket élveznek. Ezek a kiváltságok és mentességek eddig a CERN-t annak ellenére nem illették meg, hogy a szervezet státusza ezt indokolta volna.

A Jegyzőkönyv elfogadásával a CERN a többi nemzetközi szervezethez hasonló jogi helyzetbe kerül.

-----STARTING---POINT---RESZLETES---

Részletes indokolás

1. cikk

A Jegyzőkönyv 1. cikke a fogalom-meghatározásokat tartalmazza, így definiálja az egyezmény, a szervezet, a hivatalos tevékenység, a tisztviselők, az együttműködési és a társulási megállapodás fogalmát.

2. cikk

A Jegyzőkönyv 2. cikke a CERN nemzetközi jogi személyiségét és jogképességét nyilvánítja ki.

3-8. cikk

A Jegyzőkönyv 3-8. cikke a CERN-t mint szervezetet megillető kiváltságokról, mentességekről, kedvezményekről rendelkezik. A 3-4. cikk a telephelyek, épületek és helyiségek, valamint az irattár és a dokumentumok sérthetetlenségét mondja ki, ugyanakkor meghatározza az ez alóli kivételeket is. Az 5. cikk a CERN-t hivatalos tevékenységei gyakorlása során a bírósági eljárás és végrehajtás alól megillető mentességről, és az ez alóli kivételekről szól. A 6. cikk az adó és vámkedvezményeket, illetve a kedvezmények igénybe vételéhez kapcsolódó eljárásokat és intézkedéseket taglalja, valamint kivételeket állapít meg azok alól. A 7. cikk a pénzeszközökkel való szabad rendelkezés jogát deklarálja. A 8. cikk a kiadványok terjesztésének szabadságáról rendelkezik.

9-13. cikk

A Jegyzőkönyv 9-13. cikke a személyeket megillető kedvezményeket tartalmazza. A 9. cikk a részes államok képviselőinek, a 10. cikk a szervezet tisztviselőinek kiváltságairól és mentességeiről rendelkezik. A 11. cikk mentesíti a szervezetet és tisztviselőit a nemzeti társadalombiztosítási rendszerekhez való kötelező hozzájárulás alól. A 12. cikk a főigazgató kiváltságait és mentességeit sorolja fel. A 13. cikk a mentességek tárgyát és korlátait szabályozza.

14. cikk

A Jegyzőkönyv 14. cikke együttműködési kötelezettséget ír elő a részes államok hatóságaival.

15. cikk

A Jegyzőkönyv 15. cikke kimondja, hogy a Jegyzőkönyv egyetlen rendelkezése sem sértheti a részes államok közrendjét és biztonsági intézkedések megtételéhez való jogát.

16-19. cikk

A Jegyzőkönyv 16-19. cikke a jogviták rendezésének szabályait állapítja meg. A 16. cikk a szervezet, a szervezet és tisztviselője közötti magánjogi jogvitákról, a 17. cikk a részes államok közötti, a 18. cikk a Szervezet és a részes államok közötti jogvitákról rendelkezik. A 19. cikk a 17. és 18. cikkben hivatkozott jogvitákban eljáró nemzetközi választottbíróságról tartalmaz rendelkezéseket.

20-26. cikk

A Jegyzőkönyv 20-23. cikke a Jegyzőkönyvben foglalt megállapodás végrehajtásával, módosításával, aláírásával, megerősítésével, a hozzá való csatlakozással kapcsolatos szabályokat tartalmaz. A 24. cikk a hatálybalépésről rendelkezik. A 25. cikk azon eseteket sorolja fel, amelyekben a letéteményest értesítési kötelezettség terheli a részes államokkal szemben. A 26. cikk az UNESCO-t jelöli meg a Jegyzőkönyv letéteményeseként.

27. cikk

A Jegyzőkönyv 27. cikke a felmondás feltételeit és hatályosulását szabályozza.