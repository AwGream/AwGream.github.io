2011. évi CXXXIV. törvény indokolása

az uzsorával összefüggő egyes törvények módosításáról

-----STARTING---POINT---ALTALANOS--- 

A Kormány elkötelezett a társadalom vagyoni viszonyait messzemenően befolyásoló, az elmúlt évek gazdasági folyamatai miatt kiszolgáltatott helyzetbe került emberek további gátlástalan kihasználásának megakadályozása mellett, amelynek egyik eszköze az uzsora elleni fellépés következetesebbé tétele, és szigorítása. Magyarországon az utóbbi időszakban a gazdasági válság hatására megszaporodtak azok a személyek, akik a hitelintézetektől jövedelmi és vagyoni viszonyaik alapján hitelt már nem kaphatnak. A szorult helyzetben levő emberek válságos pénzügyi helyzetét kihasználva a bűnözők arra szakosodnak, hogy a legszegényebbeket maradék értékeiktől is megfosszák, menekülésre kényszerítsék. A Nemzeti Ügyek Kormányának feladata, hogy a kiszolgáltatott embereket megvédje, ezért az uzsora cselekményekkel szemben a jog teljes szigorával fel kell lépni és le kell sújtani a másokat kizsákmányoló bűnözőkre.

Az uzsora-bűncselekmény tényállásának (Btk. 330/A. §) a törvény szerinti módosításával jelentős szigorítás lép életbe, ugyanis a hatályos normaszöveg az uzsora-bűncselekmény alapesetének tényállási elemeként tartalmazta az üzletszerűséget. Az uzsorázás újabb formái azonban olyan jelleget öltöttek magukra, megjelenésükben - embertelenségük, kizsákmányoló jellegük miatt - olyan súlyos veszélyt jelentenek a társadalomra, hogy uzsora-bűncselekménykénti minősítésüket függetleníteni kell attól, hogy a cselekményt üzletszerűen követik-e el, vagy sem. Példaként hozható fel a kölcsönadással kombinált színlelt adásvételi szerződés aláíratása, mintegy a kölcsön „biztosítékául”, majd annak érvényesítése. Ez ugyanis önmagában olyan cselekmény, ami egyszeri elkövetés esetén is súlyos büntetőjogi szankciót kell, hogy maga után vonjon. Az üzletszerűség kikerül az alaptényállási elemek közül, és a jövőben minősített esetként lesz értékelendő. A módosítás révén a büntetőjogi fellépés szigorúbb és következetesebb, és az új elkövetési magatartásokhoz rugalmasan alkalmazkodó lesz.

Az uzsora-bűncselekményekre jellemző a szervezett elkövetési forma. Az elkövetők közötti „érdekszövetség” megbontását célozza meg a törvény azzal, hogy a hatóságokkal együttműködő, tevékeny megbánást tanúsító elkövetővel szemben a büntetés korlátlan enyhítésére ad lehetőséget.

Lényeges, hogy a jogrendszer egészében lehetőség legyen fellépni e kizsákmányoló magatartásokkal szemben, ezért a törvény módosítja az ügyésznek a Ptké.-ben szabályozott közérdekű keresetindítási jogát, és külön nevesíti az uzsorás jogügyleteket. Az ügyész akkor is élhet-e jogosítvánnyal, ha nem indult büntetőeljárás vagy a büntetőjogi felelősség megállapítására nem került sor.

-----STARTING---POINT---RESZLETES---

Az 1. §-hoz

Az ismertetett gazdasági változások, valamint az emberek élethelyzetében bekövetkezett negatív folyamatok olyan elkövetési formákat hoztak napvilágra, amelyeknél nem indokolt az üzletszerűség tényállási elemként való vizsgálata. A törvény ennek érdekében az uzsora-bűncselekmény alaptényállási elemei közül elhagyja az üzletszerű elkövetési módot, és az üzletszerűséget minősítő körülményként határozza meg.

Az „alkalmas arra” fordulat beiktatásával az uzsorabűncselekmény elkövetési magatartása veszélyeztető cselekménnyé válik. Nem lesz feltétele tehát a bűncselekmény megvalósulásának az, hogy a súlyos vagy további súlyos nélkülözés bekövetkezzen, elegendő, ha az uzsorás megállapodás teljesítése annak előidézésére alkalmas.

Az uzsorás szerződés teljesítése nem csupán a kötelezett, hanem a vele közös háztartásban élő hozzátartozó, illetve az áltata eltartott személy élethelyzetében is kedvezőtlen hatást vált ki, ezért a törvény a tényállást ezzel a személyi körrel kiegészíti. A törvény továbbá apróbb pontosítást végez el, amikor az eljárásjogi kategóriát felváltja az anyagi jogban használatos általános alanyiságú szóhasználattal.

A törvény a tevékeny megbánást gyakorló elkövetővel szemben a korlátlan enyhítés lehetőségét vezeti be, ezáltal is segítve a hatékonyabb felderítést, és az igen jelentős látencia visszaszorítása érdekében

A 2. §-hoz

A törvény az ügyész perindítási lehetőségét a hatályos szabályozáshoz képest az uzsorás szerződések körével bővíti, amelyeknek egyre gyakoribb és egyre kíméletlenebb előfordulása az utóbbi időszakban komoly társadalmi figyelmet, sőt visszatetszést keltett.

-----STARTING---POINT---VEGE---

A 3. §-hoz

Az uzsorával szembeni fellépés kiemelt jelentősége indokolja a törvény rövid határidővel történő hatálybaléptetését.