1999. évi XXXIX. törvény indokolása

a Nemzetközi Energia Programról szóló, Párizsban, 1974. november 18-án kelt Egyezmény és annak Jegyzőkönyvei, valamint a Gazdasági Együttműködési és Fejlesztési Szervezetnek a Nemzetközi Energia Ügynökséget létrehozó C(74)203 (végső) határozatának kihirdetéséről

Indokolás

A Nemzetközi Energia Ügynökséget (továbbiakban: IEA) a Gazdasági Együttműködési és Fejlesztési Szervezetet (továbbiakban: OECD) alkotó fejlett országok 1974-ben hozták létre az első olajárrobbanás után - az egységes fellépés és a koordinált energiapolitika megvalósítása érdekében - alapdokumentumaként létrehozva a Nemzetközi Energia Programról szóló Egyezményt.

A Nemzetközi Energia Ügynökség a kezdeti politikai és válságkezelő intézményi feladatkörén túl, ma hosszú távú feladatként vállalta a tagországok energetikai problémáinak kezelését, úgymint

- az olajellátás zavarait csökkentő rendszer fenntartását és állandó fejlesztését, a rendkívüli helyzetekre való felkészülést,

- az energiaellátás, energiahatékonyság növelését és az alternatív energiaforrások kifejlesztését,

- az olaj és egyéb energiahordozó piacokról való állandó információs rendszer működtetését,

az energia és környezetvédelmi politikák integrálásának elősegítését,

- az energetika területén bekövetkező globális fejlemények kezelését, a nemzetközi szervezetekkel és a nem tagországokkal kialakított szoros együttműködést.

A magyar OECD kapcsolatok fejlődésének eredményeképpen 1991-ben aláírt Együttműködési Megállapodás létrehozta az ún. „Partnerek az Átmenetben Program”-ot, melynek keretében alakult ki az első hivatalos kapcsolat a Nemzetközi Energia Ügynökséggel és vetődött fel az OECD tagsággal párhuzamosan az IEA tagság elérésének szándéka, melynek előfeltétele az OECD tagság volt.

1993-ban a Magyar Köztársaság OECD-be való hivatalos felvételi kérelme után, az IEA azonnal jelezte az IEA csatlakozás előkészítésének aktualitását, így a tárgyalások megkezdődhettek.

A folyamatos tárgyalások eredményeképpen a Magyar Köztársaság bejelentette csatlakozási szándékát a Nemzetközi Energia Ügynökséghez.

1994. áprilisában az ipari és kereskedelmi miniszter szándéklevelet küldött az IEA ügyvezető igazgatójának. Az IEA Kormányzó Tanácsa (továbbiakban: Tanács) - a benyújtott dokumentumok alapján - felhatalmazta a felelős igazgatót, hogy tárgyalásokat kezdeményezzen Magyarországgal.

Az IEA szakértői teamje ezideig két alkalommal - 1991. nyarán és 1994. őszén - részletes felmérést végzett az energia ágazatban. A felmérés során vizsgálták az energiagazdaság fejlődését, az energiaszektor szerkezet-átalakítását, a piacgazdaság kereteinek megteremtését, a hatályos ún. piackonform törvényeket, valamint az energetikai intézmények működését és az Országgyűlés által elfogadott magyar energiapolitikát. A rendelkezésükre bocsátott részletes vizsgálati anyag és a tárgyalások alapján jelentésükben ajánlásokat fogalmazott meg.

Folyamatos együttműködés alakult ki az IEA Titkárság, az IEA szakértői team és az illetékes tárca között. Ez információ- és adatbáziscserét és a fontosabb bizottsági üléseken való részvételt jelentette.

1995. második félévében lehetőség nyílt a különböző bizottságok munkájába történő bekapcsolódásra „megfigyelő” státusban.

Az 1996. májusában megtörtént OECD csatlakozásunk, a közös munka, majd az 1996. szeptemberi párizsi tárgyalások eredményeképpen az ipari és kereskedelmi miniszter levélben jelezte Magyarország csatlakozási kérelmét az IEA ügyvezető igazgatója felé, amelyben egyetértését fejezte ki az IEA alapdokumentumát képező Nemzetközi Energia Programmal és az abból adódó, a Tanács által hozott határozatokkal. Mindezek eredményeként az IEA Tanácsának 1996. október 16-i ülésén megvitatták Magyarország felvételét és pozitív döntést hozva a volt szocialista országok közül elsőként meghívták tagjaik sorába. E döntésről írásban értesítették a Magyar Kormány illetékes tagját. A Magyar Köztársaság IEA-hoz való csatlakozását - a nemzetközi szerződésekkel kapcsolatos eljárásról szóló 1982. évi 27. törvényerejű rendelet 10. § (2) bekezdése alapján az Országgyűlés a 41/1997. (IV. 29.) OGY határozatával erősítette meg.

Tekintettel arra, hogy az IEA Tanácsa - éppen az energiapolitikák összehangolása érdekében - évente kiegészítő, módosító határozatokat hoz azzal az elvárással, hogy az azokból eredő kötelezettségeket haladéktalanul kell teljesíteni, ezért a végrehajtáshoz szükséges intézkedések megtételére a Kormánynak felhatalmazást kell adni.

Az Országgyűlés által megerősített nemzetközi szerződéseket - a nemzetközi szerződésekkel kapcsolatos eljárásról szóló 1982. évi 27. törvényerejű rendelet 13. § (1) bekezdése alapján törvénnyel ki kell hirdetni.