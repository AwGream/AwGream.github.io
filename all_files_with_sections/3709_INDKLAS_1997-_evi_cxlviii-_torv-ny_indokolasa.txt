1997. évi CXLVIII. törvény indokolása

a biztosítóintézetekről és a biztosítási tevékenységről szóló 1995. évi XCVI. törvény módosításáról

-----STARTING---POINT---ALTALANOS--- 

A biztosítóintézetekről és a biztosítási tevékenységről szóló 1995. évi XCVI. törvény (Bit.) módosítását alapvetően a külföldi székhelyű vállalkozások magyarországi letelepedésével kapcsolatos jogszabály-alkotási kötelezettség teljesítése indokolja. A törvényi szabályozás előkészítésének feladatairól szóló 1077/1977. (VII. 17.) Korm. határozat előírta a kapcsolódó törvények - ezen belül a Bit. - felülvizsgálatát és kiegészítését a külföldi székhelyű vállalkozások fióktelepeire vonatkozóan.

A külföldi biztosítók magyarországi fióktelepeinek speciális szabályozása a hazai ügyfelek védelmét, a biztosítási rendszer biztonságos működését szolgálja. A szabályozás kialakítása során fontos szempont volt az azonos bánásmód elvének betartása, vagyis olyan szabályok megalkotása, amelynek alkalmazásával a külföldi székhelyű biztosítóintézetek fióktelepei nem kerülnek sem kedvezőbb, sem indokolatlanul hátrányosabb helyzetbe a belföldi versenytársaikhoz képest.

A szabályozás alapelve, hogy a külföldi biztosító magyarországi fióktelepét a Magyarországon működő biztosítók lehetséges szervezeti formái közé sorolja, azaz a „biztosító” fogalmába tartozónak tekinti. Ebből következően a módosítás csak a Bit. általános rendelkezéseitől eltérő fióktelepi szabályokra terjed ki.

A Bit. egyes esetekben a biztosítóra vonatkozó jogokat és követelményeket a biztosító szervezeti formájától függően fogalmazza meg. A külföldi biztosító magyarországi fióktelepére ilyen esetekben a részvénytársaság szabályait alkalmazza a törvény.

A törvény a jogharmonizációs és az Európai Megállapodás szerinti nemzetközi kötelezettségeink figyelembevételével készült. A törvény szövege a Tanácsnak a 73/239. (EGK) első nem-életbiztosítási irányelv 23. Cikkében. továbbá a 79/267. (EGK) első életbiztosítási irányelv 27. Cikkében foglalt, a tagállamokon kívül székhellyel rendelkező biztosítóintézetek fióknyitási szabályaival összeegyeztethető rendelkezéseket tartalmaz.

A jövőben a külföldi székhelyű biztosítási alkuszoknak és biztosítási szaktanácsadóknak is lehetőségük lesz arra, hogy Magyarországon fióktelepet létesítsenek, éppen ezért a módosítások a rájuk vonatkozó speciális szabályokat is tartalmazzák. Ezek a szabályok lényegében megegyeznek a magyarországi székhelyű biztosítási alkuszokra és szaktanácsadókra vonatkozó előírásokkal.

A fióktelep szabályozásán túl a módosítások között néhány olyan is szerepel, amely a Bit. hatálybalépése óta felmerült problémák megoldását szolgálja.

-----STARTING---POINT---RESZLETES---

Az 1-3. §-hoz

A törvény kiterjeszti a hatályt a kötelező gépjármű-felelősségbiztosítással nem rendelkező üzembentartó, valamint az ismeretlen üzembentartók által okozott károk megtérítését szolgáló Kártalanítási Számla kezelésével foglalkozó szervezetnek a számla kezelésével kapcsolatos tevékenységére. Így lehetővé válik, hogy az Állami Biztosításfelügyelet ellenőrizni tudja a Kártalanítási Számlát kezelő szervezetnek a számla kezelésével kapcsolatos tevékenységét. Tekintettel arra, hogy rendkívül jelentős nagyságú pénzösszegről van szó, amelyet lényegében a biztosítottak fedeznek, indokolt a felügyelet kiterjesztése.

A 4. §-hoz

A törvény - a fióktelepről szóló kerettörvénnyel összhangban - leszögezi, hogy külföldi biztosító, valamint biztosításközvetítő és szaktanácsadó tevékenységét Magyarországon csak az itt megalapított fióktelepén keresztül végezheti, a Bit-ben meghatározott néhány kivételtől eltekintve.

A törvény lehetővé teszi, hogy a biztosító részvénytársaság a magán-nyugdíjpénztárak részére vagyonkezelést végezhessen.

Az 5. §-hoz

A szabályozás alapelve, hogy a külföldi biztosító magyarországi fióktelepét a Magyarországon működő biztosítók lehetséges szervezeti formái közé sorolja, azaz a „biztosító” fogalmába tartozónak tekinti. Ebből következően csak azok a jogszabályi helyek kerültek módosításra, ahol a biztosító fióktelepre a Bit.-nek a biztosítóra vonatkozó általános rendelkezései nem érvényesek.

A Bit egyes esetekben a biztosítóra vonatkozó jogokat és követelményeket a biztosító szervezeti formájától függően fogalmazza meg. A külföldi biztosító magyarországi fióktelepére ilyen esetekben a részvénytársaság szabályait alkalmazza a törvény. Ez azért indokolt, mert a Magyarországon fióktelepet alapítani szándékozó külföldi biztosító a székhely szerinti jogtól függően különböző szervezeti formákban működhet, amely eltérésekre a magyar szabályozás nem épülhet. A részvénytársasági forma a hazai jog szerint lehetséges szervezeti formák közül a legszélesebb tevékenységi (teljes) jogosultsággal rendelkezik, de az alapításhoz és működéshez kapcsolódó követelmények oldaláról is a legszigorúbb feltételekkel párosul. Ezáltal az is megengedhető, hogy a biztosító fióktelep által végezhető tevékenységeket általában ne korlátozza a törvény, hanem engedélyezze mindazon - a magyar jognak is megfelelő - ágazatok művelését, amelyre az alapító biztosítónak a székhely szerinti ország felügyeletétől engedélye van.

A 6. §-hoz

A biztosítási tevékenységet folytató fióktelep az engedélyezett biztosítási ágon belül valamennyi biztosítási tevékenységet folytathat, hasonlóan a biztosító részvénytársaságokhoz.

Annak érdekében, hogy a biztosító fióktelep ügyfelei kellő tájékoztatást kapjanak, szükséges, hogy a fióktelep rendelkezzék az alapító biztosító éves beszámolójának és üzleti jelentésének hiteles magyar fordításával, amit az ügyfeleknek helyszíni betekintésre köteles átadni.

A 7-8. §-hoz

A külföldi székhelyű biztosítási alkusz - a fióktelepre vonatkozó általános szabályoknak megfelelően - szintén csak magyarországi fióktelepén keresztül folytathatja tevékenységét. A törvény - annak érdekében, hogy a versenysemleges szabályozást biztosítsa - ugyanazokat a személyi és tárgyi feltételeket követeli meg az alkuszi fióktelepektől is, mint a belföldi biztosítási alkuszoktól.

A 9-10. §-hoz

A törvény részletesen rögzíti azokat a személyi feltételeket, amelyeket a biztosítási szaktanácsadói fióktelepnél a tevékenység irányítójának teljesítenie kell. Ezek - hasonlóan a belföldi szaktanácsadókhoz - a büntetlen előélet, a felsőfokú végzettség, továbbá a külön jogszabályban előírt tanácsadói szintű biztosítási szakképesítés. Annak érdekében, hogy a biztosítási szaktanácsadói fióktelep a tevékenysége során okozott károkért helyt tudjon állni, a törvény megfelelő szintű vagyoni garanciákat követel.

A 11. §-hoz

A törvény részletesen rögzíti azokat a feltételeket, amelyeknek a fióktelep meg kell, hogy feleljen, ha tevékenységi engedélyt kíván szerezni.

A fióktelep alapításának és engedélyezésének első és legfontosabb szempontja az ügyfelek védelme, illetve annak biztosítása, hogy az intézmény mindig képes legyen szerződésben vállalt kötelezettségeinek teljesítésére. A fióktelep alapításakor ezért elengedhetetlen, hogy valamennyi felügyeleti hatáskör maradéktalanul érvényesüljön a fióktelepre is. A Felügyelet hatáskörének magában kell foglalnia az ellenőrzést, az intézkedések, illetőleg kivételes intézkedések, valamint a szankcionálás lehetőségét is.

A biztosítási tevékenység megkezdésére vonatkozó engedély iránti kérelemnek az alapszabályon kívül tartalmaznia kell a külföldi székhelyű biztosítóintézet alapító okiratát, tevékenységi engedélyének másolatát, az előző három évi auditált mérlegét, valamint a székhely szerinti ország felügyeletének nyilatkozatát arról, hogy Magyarországon történő fióktelep alapítás nem ütközik a székhely szerinti ország jogszabályaiban, illetve nem veszélyezteti a külföldi székhelyű biztosítóintézet működését.

Az engedély megadásának további feltétele, hogy a székhely szerinti ország felügyelete az Állami Biztosításfelügyelettel olyan nemzetközi együttműködési megállapodást kössön, amely részletesen szabályozza azokat az eljárási és hatásköri kérdéseket, amelyek a felügyeleti munka ellátásához feltétlenül szükségesek.

Alapvető szabály továbbá, hogy az alapító székhely szerinti országa olyan pénzmosás elleni és adatkezelési jogszabályi előírásokkal rendelkezzen, amelyek kielégítik a hazai szabályozást.

A 12. §-hoz

A törvény - azzal összefüggésben, hogy a fióktelepre is ugyanolyan széleskörű tevékenységet lehetővé tevő szabályozást alkalmaz mint a részvénytársaságra -, a tevékenység megkezdésekor ugyanazokat a tőkekövetelményeket támasztja a fiókteleppel szemben is, mint a biztosító részvénytársaságnál.

A 13. §-hoz

A pénzintézeti szabályozással történő összehangolást szolgálja az a módosítás, hogy a biztosítóintézetek vezetőinek (első számú vezető, vezető jogtanácsos, vezető aktuárius, számviteli vezető) alkalmazásához a felügyelet engedélye szükséges, hasonlóan a pénzintézetekhez.

A 14. §-hoz

Annak érdekében, hogy a gépjármű üzemben tartó részére előírt felelősségbiztosítási szerződéskötési kötelezettség teljesítése nyomon követhető legyen, a törvény előírja, hogy a biztosítási fedezet meglétét a biztosító és a rendőrhatóság - a BM központi gépjármű nyilvántartásának adatai és az ugyanezen nyilvántartást vezető szerv által kezelt kötelező gépjármű-felelősségbiztosítási kötvény-nyilvántartás adatai alapján - ellenőrizheti.

A 15. §-hoz

A törvény a biztosító részvénytársaságban és szövetkezetben történő részesedés-szerzést szabályozza, a befektető székhelyére, állampolgárságára való tekintet nélkül. Ez a rendelkezés lényegében a Bit. 66. §-a és 71. §-a között korábban fennálló átfedéseket küszöböli ki.

A 16. §-hoz

E rendelkezés rögzíti, hogy a fiókteleppel szemben a minimális biztonsági tőkére vonatkozó követelmények azonosak a részvénytársasággal szemben támasztott minimális tőkekövetelménnyel.

A 17. §-hoz

Az ügyfelek személyes adatainak védelmét szolgálja a törvény azon rendelkezése, amely szerint az ügyfél írásbeli hozzájárulása szükséges adatainak a székhely, illetve főiroda országába történő továbbításához.

A 18. §-hoz

A törvény az 1. §-ban foglaltak végrehajtásaként kiterjeszti a Felügyelet hatáskörét a Kártalanítási Számlát kezelő szervnek a számlakezeléssel kapcsolatos tevékenységének ellenőrzésére, illetve értékelésére.

A 19-23. §-hoz

A törvény rögzíti, hogy fióktelep felszámolása esetén is - összhangban a fióktelepről szóló törvénnyel - a Cstv. szabályait kell a Bit-ben foglalt eltérésekkel alkalmazni. Figyelemmel azonban arra, hogy fióktelep esetén a kerettörvény nem ismeri a végelszámolás fogalmát, ugyanakkor a Bit. 150-152. §-ában foglalt szabályait - amelyek a biztosító végelszámolására vonatkoznak - mindenképpen alkalmazni szükséges, a törvény rögzíti, hogy a fióktelep nem fizetésképtelenség miatti megszüntetése esetén a Bit. 150-152. §-ában foglalt szabályait mindenképpen alkalmazni szükséges. A törvény újraszabályozza a felszámolás esetén a biztosítási szerződésből származó kötelezettségek kielégítése során követendő sorrendi szabályokat.

A 24. §-hoz

A törvény előírja, hogy az ügyfél kötelező tájékoztatásának ki kell terjednie arra is, hogy fiókteleppel kötött szerződés esetén mely ország bírósága jár el, milyen anyagi és eljárási jogszabályok alkalmazásával, továbbá az eljárás milyen nyelven folyik, továbbá, hogy mely szervekhez továbbíthatók az ügyfelek adatai.

-----STARTING---POINT---VEGE---

A 25. §-hoz

A Bit. 69. § (1) bekezdése rendelkezik arról, hogy a biztosítási szerződéskötési kötelezettséget 1998. január 1. után csak törvény állapíthat meg. Jelenleg 25 kötelező biztosítás van érvényben, melynek csak kisebb részét írja elő törvény, a többit alacsonyabb szintű jogszabály rendelte el. Annak érdekében, hogy a törvényi szabályozás megfelelő módon előkészíthető legyen és azzal egyidejűleg a végrehajtási rendeletek is - széleskörben egyeztetve - elkészüljenek, szükséges, hogy a Bit. a biztosítási szerződéskötési kötelezettség törvényi szintű előírását csak 1999. január 1-jétől követelje meg.

A 26. §-hoz

A magán-nyugdíjpénztárak vagyonkezelőjére - függetlenül annak vállalkozási formájától - azonos szabályok vonatkoznak. Így pénztárfelügyeleti engedéllyel és Bankfelügyelet által jóváhagyott üzletszabályzattal kell rendelkeznie.