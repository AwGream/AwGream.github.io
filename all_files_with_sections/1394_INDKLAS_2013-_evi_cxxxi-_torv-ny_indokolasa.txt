2013. évi CXXXI. törvény indokolása

egyes törvényeknek az Alaptörvény negyedik módosításával összefüggő módosításáról

-----STARTING---POINT---ALTALANOS--- 

Az Országgyűlés március 11-én fogadta el az Alaptörvény negyedik módosítását (a továbbiakban: Módosítás), amely április 1-jén lépett hatályba. A Kormány áttekintette a változtatásokból eredő jogalkotási feladatokat, és - figyelemmel arra, hogy az Alaptörvény Záró rendelkezések 4. pontja alapján az Alaptörvény végrehajtása érdekében szükséges törvényjavaslatokat a Kormány terjeszti az Országgyűlés elé - benyújtotta az egyes törvényeknek az Alaptörvény negyedik módosításával összefüggő módosításáról szóló törvényjavaslatot.

A törvény érdemben módosítja, és új elemekkel egészíti ki az Alkotmánybíróságról szóló törvényt.

Az Alkotmánybíróság esetében törvényi szinten is rögzíti az új hatáskörökből - így az Alaptörvény és módosítása előzetes és utólagos alkotmánybírósági felülvizsgálatának lehetőségéből - fakadó változtatásokat, valamint - a testület eljárásának átláthatóbbá tétele érdekében - részletesen meghatározza a Módosítás által megerősített, a felek meghallgatására, illetve a nyilvánosság biztosítására vonatkozó eljárásrendet. Emellett a törvény a jogérvényesítés lehetőségének szélesebb körűre nyitása érdekében eltörli az alkotmányjogi panasz eljárásban a kötelező jogi képviseletet. Ennek során a törvény figyelemmel volt az Alkotmánybíróság 42/2012. (XII. 20.) AB határozatára is.

A törvény nem érinti a Nemzeti Emlékezet Bizottsággal, valamint a politikai reklámok médiában való megjelenésével összefüggő rendelkezéseket, a közterületi tartózkodás szabályozását, illetve az egyházakkal kapcsolatos szabályozást, ezek a szabályozás egyéb összefüggéseire tekintettel külön törvényekben jelennek meg.

A törvény a fentiek mellett a Módosításból következően kiegészíti az egyenlő bánásmódról és az esélyegyenlőség előmozdításáról szóló törvényt a társadalmi felzárkóztatás céljára való utalásokkal, és végrehajtja az Országgyűlési Őrség alaptörvényi nevesítéséből fakadó, az Országgyűlésről szóló törvényben szükséges változtatásokat, továbbá elvégzi a technikai jellegű, elsősorban az alaptörvényi hivatkozások megváltozásából eredő korrekciókat is.

-----STARTING---POINT---RESZLETES---

Az 1-2. §-hoz

A módosítás az eljáró bíróság kijelölésére vonatkozó előírásokat helyezi hatályon kívül.

A 3., 5., 8. és 22. §-hoz

A törvény a Módosítás miatt megváltozott számozású alaptörvényi rendelkezésekre tekintettel módosítja az alaptörvényi hivatkozásokat az elektronikus hírközlésről szóló 2003. évi C. törvényben, a Nemzeti Audiovizuális Archívumról szóló 2004. évi CXXXVII. törvényben, a sajtószabadságról és a médiatartalmak alapvető szabályairól szóló 2010. évi CIV. törvényben, valamint a Magyarország gazdasági stabilitásáról szóló 2011. évi CXCIV. törvényben.

A 4. §-hoz

A Módosítás értelmében az Alaptörvény XV. cikk (4) bekezdése az esélyegyenlőség megvalósulásának elősegítése mellett kifejezetten nevesítve utal a társadalmi felzárkózás elősegítésére. A törvény a Módosításban foglaltakkal összhangban jeleníti meg az egyenlő bánásmódról és az esélyegyenlőség előmozdításáról szóló 2003. évi CXXV. törvény egyes rendelkezéseihez kapcsolódóan a társadalmi felzárkózás elősegítését is. A törvény emellett az egyesülési jogról, a közhasznú jogállásról, valamint a civil szervezetek működéséről és támogatásáról szóló törvény fogalomrendszerével összhangban a „társadalmi és érdek-képviseleti szervezet” helyett a „civil és érdek-képviseleti szervezet” fogalmat vezeti be az egyenlő bánásmódról és az esélyegyenlőség előmozdításáról szóló 2003. évi CXXV. törvényben.

A 6. §-hoz

A közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) 12. § (3) bekezdés d) pontjában a képviselő-testület hivatala ügyintézőjére való utalás 2013. január 1-jén vesztette hatályát. Ezt azért indokolt visszaemelni a törvénybe, mert az Alaptörvény 34. cikk (3) bekezdése szerinti lehetőséget a Ket. 12. § (4) bekezdése csak további, a Ket. alkalmazására vonatkozó szabályozás mellett teszi lehetővé a (3) bekezdés e) pontja szerinti esetben (ahova a képviselő-testület hivatalának ügyintézője is besorolható lenne).

Ehhez kapcsolódóan a fellebbezés elbírálására jogosult hatóságokra vonatkozó, a Ket. 107. § (2) bekezdésében foglalt szabályt is a korábbi szövegállapotnak megfelelően kell módosítani.

A 7. és 23. §-hoz

A törvény Magyarország Alaptörvényének Átmeneti rendelkezései Módosítás által történt hatályon kívül helyezésére tekintettel módosítja a gondnokoltak nyilvántartásáról szóló 2010. évi XVIII. törvényben, valamint az emberiesség elleni bűncselekmények büntetendőségéről és elévülésének kizárásáról, valamint a kommunista diktatúrában elkövetett egyes bűncselekmények üldözéséről szóló 2011. évi CCX. törvényben foglalt hivatkozásokat.

A 9. §-hoz

A köztársasági elnök úr megfontolásra visszaküldte az Országgyűlésnek a T/10593/27. számon elfogadott törvényt, mert nem értett egyet azzal, hogy a Nemzeti Média- és Hírközlési Hatóság (a továbbiakban: NMHH) elnökét rendeletalkotásban helyettesítő elnökhelyettest a törvény jelöli ki, ha a helyettese rendeletben történő kijelöléséről az NMHH elnöke nem gondoskodott.

A Kormány korábban - a törvényi szabályok és az Alaptörvény követelményeinek legteljesebb betartása érdekében - az Alkotmánybíróságnál indítványozta az Alaptörvény értelmezését az önálló szabályozó szerv vezetőjére irányadó kinevezési feltételek törvényi meghatározásával összefüggő alkotmányjogi követelmények megállapítása érdekében. Az Alkotmánybíróság 2013. június 24-i határozatában egyfelől kifejtette, hogy sarkalatos törvény meghatározhatja az önálló szabályozó szerv vezetőjévé válás feltételeit, másfelől rögzítette, hogy a konkrét vezetői feltételek kérdése már olyan mérlegelést igényel, amely a törvényhozó hatáskörébe és felelősségi körébe tartozik.

Az Alkotmánybíróság döntésére figyelemmel a törvényhozónak kell megállapítania az NMHH elnökének (és a Médiatanács elnökének) kinevezésére vonatkozó személyi feltételeket.

Az NMHH és a Médiatanács elnöki tisztségének betöltetlensége az NMHH és a Médiatanács működése szempontjából súlyosan hátrányos, és különösen az NMHH elnöke által kizárólagos jogkörben kiadható rendeletek megalkotásának elmaradása az ágazat működését, tagállami kötelezettségeink teljesítését és a jogbiztonságot is veszélyezteti. Ezért - ha a rendeletalkotásra jogosult elnökhelyettes törvényben nem jelölhető ki - mielőbb gondoskodni kell az NMHH elnökének kinevezését érintő törvényi feltételek pontosításáról az új elnök kinevezésének elsegítése céljából.

A sajtószabadságról és a médiatartalmak alapvető szabályairól szóló 2010. évi CIV. törvény, valamint a médiaszolgáltatásokról és a tömegkommunikációról szóló 2010. évi CLXXXV. törvény módosításáról szóló 2013. évi XXXIII. törvény tartalmazza az NMHH elnökének kinevezési feltételeit. A médiaszolgáltatásokról és a tömegkommunikációról szóló 2010. évi CLXXXV. törvény (a továbbiakban: Mttv.) 111/A. § (2) bekezdés a) pontjában és 124. § (2) bekezdés a) pontjában foglalt feltétel vagylagos jelleggel legalább ötéves, a médiaszolgáltatások vagy a sajtótermékek hatósági felügyeletével vagy a hírközlési hatósági felügyelettel összefüggő gyakorlatot kíván meg. A módosítás - annak érdekében, hogy a jogalkalmazás számára ne legyen kétséges, milyen tevékenységek során szerzett gyakorlat felel meg az Mttv. 111/A. § (2) bekezdés a) pontja és 124. § (2) bekezdés a) pontja szerinti feltételnek - értelmező rendelkezéseket állapít meg az esetleges jogértelmezési viták megelőzése céljából. Emellett a végzettségi követelményeket oly módon változtatja, hogy a felsőfokú végzettségek szélesebb köre tegyen alkalmassá az elnöki megbízatás betöltésére. A kinevezési feltételekben meghatározott gyakorlati és tudományos-oktatói tevékenységre vonatkozó magas követelmények ugyanis elegendő garanciát nyújtanak a megfelelő felkészültségű jelölt kiválasztásához, de nem szűkítik be indokolatlanul a szóba jöhető személyek körét.

A 10. §-hoz

Mivel a Módosítás új hatáskörként nevesítette az Alaptörvény és módosítása eljárási követelményeknek megfelelő elfogadása és kihirdetése alkotmánybírósági vizsgálatát, valamint ennek kezdeményezésére utólagos eljárásban az alapvető jogok biztosát is felhatalmazta, a törvény ennek megfelelően e hatáskör nevesítésével kiegészíti az alapvető jogok biztosáról szóló törvényt.

A 11-13. §-hoz

A törvény a Módosítás 11. és 12. cikkéből következően több ponton érinti, kiegészíti az Alkotmánybíróságról szóló 2011. évi CLI. törvényt (a továbbiakban: Abtv.).

A Módosítás - összhangban a korábbi Alkotmányon alapuló alkotmánybírósági joggyakorlattal - új hatáskörként megteremtette az Alaptörvény és annak módosítása előzetes, valamint - határidő megszabásával - utólagos alkotmánybírósági kontrolljának lehetőségét a megalkotásra vonatkozó eljárási szabályok megtartása tekintetében. A törvény ennek megfelelően kiegészíti az Abtv.-t az új eljárásra vonatkozó szabályokkal, meghatározva a jogkövetkezményeket, illetve érintve az indítvány határozottságára vonatkozó szabályt is.

Az Alaptörvény 5. cikk (7) bekezdése szerint az Országgyűlés a jelenlévő országgyűlési képviselők kétharmadának szavazatával elfogadott házszabályi rendelkezésekben állapítja meg működésének szabályait és tárgyalási rendjét. Az Országgyűlés a házszabályi rendelkezéseket részben törvényben, részben normatív határozatban állapítja meg.

A módosítás azt a célt szolgálja, hogy az Alkotmánybíróság a házszabályi rendelkezések egészének előzetes normakontrollját elvégezhesse, függetlenül a jogforrás szintjétől. A törvényekben megállapított házszabályi rendelkezések előzetes normakontrolljára a most hatályos rendelkezések is lehetőséget biztosítanak, ezért indokolatlan a módosítást azokra is kiterjeszteni, mert ez esetben a törvényben megállapított házszabályi rendelkezések előzetes alkotmányossági vizsgálatára két, egymástól eltérő jogalap lenne.

Ezért az előzetes normakontroll lehetőségét kizárólag az eddig az ebbe a körbe nem tartozó normatív határozatra indítványozza kiterjeszteni, kerülve, hogy az Abtv. a házszabályi rendelkezések törvényi szintű szabályozásának normakontrolljára két jogcímet biztosítson.

A módosítás a fentiek mellett az Abtv. 23. § (3) bekezdésének pontosításával egyértelművé teszi, hogy az Alkotmánybíróságnak a nemzetközi szerződés előzetes normakontrolljára vonatkozó hatásköre nem azonos az (1) bekezdésben meghatározott, a törvény (ideértve a nemzetközi szerződést kihirdető törvényt is) előzetes normakontrolljára vonatkozó hatáskörével. A nemzetközi szerződés előzetes vizsgálatára az Abtv. 23. § (4) bekezdésében foglaltak az irányadók, de a nemzetközi szerződést kihirdető törvényt ettől függetlenül az (1) bekezdésben a törvényekre vonatkozóan meghatározott eljárásrendben is vizsgálhatja előzetesen az Alkotmánybíróság, e tekintetben tehát az (1) és a (4) bekezdés között átfedés lehetséges.

A Módosítás azon eleme, mely a bírói kezdeményezésre történő normakontroll esetére - a perek további elhúzódásának megakadályozására, a tisztességes eljáráshoz való jogra tekintettel - 30 napos határidőt szab az Alkotmánybíróság számára, szintén átvezetésre kerül az Abtv.-n a törvény által, csakúgy, mint az egyházak elismerése kapcsán a Módosítással nevesített alkotmányjogi panasz-benyújtás lehetősége.

A törvény végrehajtja, kibontja a Módosítás felek meghallgatására és nyilvánosság biztosítására vonatkozó rendelkezését. A törvény szerint az Alkotmánybíróság értesíti a jogszabály megalkotóját és a törvény kezdeményezőjét a normakontroll vagy alkotmányjogi panasz- eljárás indulásáról, illetve megküldi a vonatkozó indítványt. Ezt követően, amennyiben a jogszabály megalkotója, illetve a törvény kezdeményezője - figyelemmel arra is, hogy az ügy a személyek széles körét érinti-e - az üggyel kapcsolatos álláspontjáról az Alkotmánybíróságot tájékoztatni kívánja, lehetőséget kap arra, hogy véleményét az említett tájékoztatástól számított 30 napon belül, soron kívüli eljárás esetén 15, illetve az Alaptörvény 6. cikk (8) bekezdése szerinti eljárásban 5 napon belül megküldje az Alkotmánybíróságnak. A jogszabály megalkotója és a törvény kezdeményezője közös vélemény kialakításában is megállapodhat.

Emellett a törvény alapján a jogszabály megalkotója, illetve a törvény kezdeményezője -véleményének megküldésével egyidejűleg - kérheti az Alkotmánybíróságtól a nyilvános meghallgatás lehetőségének biztosítását. Ez esetben az Alkotmánybíróság a jogszabály megalkotóját, illetve a törvény kezdeményezőjét vagy ezek képviselőjét a teljes ülés keretén belül meghallgatja. A jogszabály megalkotója és a törvény kezdeményezője ez esetben is felléphet közösen: közös képviselőt is állíthat a meghallgatásra. Az eljárás ezen szakasza lehetőséget teremt a jogalkotónak, hogy megvilágítsa a testület számára az adott jogszabály megalkotásával elérni kívánt célját, illetve az egyes szabályozási megoldások motivációit.

A törvény az eljárás ezen szakaszának nyilvánosságát is biztosítja a vélemény honlapon való közzétételének kötelezettségével, illetve a nyilvános meghallgatás előírásával.

A törvény az Alkotmánybíróság 42/2012. (XII. 20.) AB határozatára is figyelemmel eltörli az alkotmányjogi panasz eljárásban a kötelező jogi képviseletet. Az Alkotmánybíróság az idézett határozatában ugyanis leszögezte: „az alkotmányjogi panasz az alapvető jogok védelmére szolgáló eszköz lévén, az alapvető jogokkal esik egy tekintet alá, ezért nem tekinthető alkotmányosnak az alkotmányjogi panasz kizárása a „szociálisan hátrányos helyzetben levők” számára biztosított jogi segítségnyújtásból”. A törvény ezért a határozatban foglaltakat megértve, a kötelező jogi képviselet eltörlésével szélesebb kör számára teszi elérhetővé a jogérvényesítés e fórumát.

A törvény a fentiek mellett hatályon kívül helyezi az alaptörvényi szintre került szabályt az indítványhoz kötöttséggel összefüggésben.

A 14. §-hoz

A törvény a bíróságok szervezetéről és igazgatásáról szóló törvény módosítása körében kizárja, hogy az OBH elnökét újra lehessen választani. Arra tekintettel, hogy a Módosítás a Kúria elnökével azonos jogállást biztosít az OBH elnökének, a törvény összhangba hozza az OBH elnöke megbízatásának megszűnéséhez vezető okok rendszerét a Kúria elnökénél alkalmazott megoldással. Mivel a Módosítás a Kúria elnöke számára is biztosítja az Alkotmánybíróság eljárása kezdeményezésének lehetőségét valamely jogszabály alaptörvény-ellenessége, valamint az Alaptörvény és módosítása elfogadása és kihirdetése eljárási követelményeinek megtartása kérdésében, a módosítás eme új hatásköröket beilleszti a Kúria elnöke feladatkörét meghatározó rendelkezések közé.

A 15-16. §-hoz

A törvény szövegcserés módosításokat hajt végre annak érdekében, hogy a bíróságok szervezetéről és igazgatásáról szóló törvény más rendelkezései összhangban legyenek a törvénynek a Módosítás miatt megváltozó, a fentiekben ismertetett szabályaival, valamint ugyanezen célból a törvény egyes rendelkezéseinek bizonyos szövegrészeit hatályon kívül helyezi.

A 17-19. §-hoz

A törvény módosítja a bírák jogállásáról és javadalmazásáról szóló törvényt is. Ez részben szintén a Módosítással összefüggésben szükségessé váló módosításokat takarja (ilyen az Alaptörvényre vonatkozó merev hivatkozás korrekciója és az OBH elnöke illetményére és juttatásaira vonatkozó egyik szabály hatályon kívül helyezése), részben pedig a központi honlapra vonatkozó rendelkezéseket pontosítja.

A 20. §-hoz

Mivel a Módosítás a legfőbb ügyész számára is biztosítja az Alkotmánybíróság eljárása kezdeményezésének lehetőségét valamely jogszabály alaptörvény-ellenessége, valamint az Alaptörvény és módosítása elfogadása és kihirdetése eljárási követelményeinek megtartása kérdésében, a módosítás eme új hatásköröket beilleszti a legfőbb ügyész feladatkörét meghatározó rendelkezések közé.

A 21. §-hoz

Az Alaptörvény 34. cikk (3) bekezdésének módosítása az államigazgatási feladattal felruházható személyek körét az önkormányzati szférában kiterjeszti a polgármester és a megyei képviselő-testület elnöke mellett a képviselő-testület hivatalának vezetőjére (jegyző, főjegyző) és annak ügyintézőjére (pl. anyakönyvvezető) is.

Magyarország helyi önkormányzatairól szóló 2011. évi CLXXXIX. törvény (a továbbiakban: Mötv.) 18. §-a rendelkezik az államigazgatási feladatok ellátásának kereteiről (utasításadási jog kizárása a képviselő-testület részéről államigazgatási ügyekben, költségvetési finanszírozás kérdése), e keretek között indokolt az Alaptörvény szerinti szövegezés egyértelmű feltüntetése. A változtatás nem érinti a Mötv. 18. § (1) bekezdése szerinti feltételt, az megvalósul a hatályos szabályozási környezetben az anyakönyvvezetői feladatok - mint tipikusan a fenti körbe eső feladatok - tekintetében, többletköltséget tehát nem jelent.

A 24. §-hoz

A törvény az Országgyűlési Őrség alaptörvényi nevesítésére tekintettel technikai módosítást hajt végre az Országgyűlésről szóló 2012. évi XXXVI. törvényen, mivel az őrségre és a házelnök fegyelmi és rendészeti jogkörére vonatkozó hatáskörök már nem közvetlenül e törvényből, hanem az Alaptörvényből következnek. Pontosítja a törvény emellett a törvény társadalmi szervezetekre vonatkozó fogalomhasználatát, összhangba hozva azt az egyesülési jogról, a közhasznú jogállásról, valamint a civil szervezetek működéséről és támogatásáról szóló törvény fogalomrendszerével.

A 25. §-hoz

A törvény - mivel törvényben normatív határozat módosítására nem, csak teljes vagy egyes rendelkezéseire kiterjedő hatályon kívül helyezésére van lehetőség - az Alaptörvényből fakadó módosítások végrehajtása közül az egyes házszabályi rendelkezésekről szóló 46/1994. (IX. 30.) OGY határozatban csak azon alaptörvényi szabályozást nyert rendelkezés hatályon kívül helyezésére szorítkozik, mely az Alaptörvény aláírásával kapcsolatos házelnöki határidőt határozza meg. A szabály tehát országgyűlési határozati szintről alaptörvényi szintre került.

-----STARTING---POINT---VEGE---

A 26-27. §-hoz

A törvény záró - hatálybaléptető és a sarkalatosságról tájékoztató - rendelkezéseit tartalmazza.