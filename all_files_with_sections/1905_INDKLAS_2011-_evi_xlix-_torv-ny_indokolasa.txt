2011. évi XLIX. törvény indokolása

az anyakönyvekről, a házasságkötési eljárásról és a névviselésről szóló 1982. évi 17. törvényerejű rendelet és az anyakönyvi eljárásról szóló 2010. évi I. törvény módosításáról

-----STARTING---POINT---ALTALANOS--- 

A tervezett intézeten kívüli szülés jogi szabályozásának részeként alapvető fontosságú, hogy szabályozottan, a szülőket lehetőleg legkevésbé terhelő adminisztratív kötelezettségek mellett kerülhessen sor azoknak az újszülötteknek az anyakönyvezésére, akik az anya döntése alapján intézeten kívül, a szülők otthonában, vagy erre kijelölt más helyen születtek. Ehhez kapcsolódóan egyértelmű törvényi szintű rendezést kíván az is, hogy az orvosi közreműködés nélkül, nem tervezetten intézeten kívül született újszülöttek miként anyakönyvezhetők.

A fentiek mellett a törvény az anyakönyvekről, a házasságkötési eljárásról és a névviselésről szóló 1982. évi 17. törvényerejű rendelet (a továbbiakban: At.) további - pontosító jellegű - módosításait tartalmazza.

-----STARTING---POINT---RESZLETES---

Az 1-2. §-hoz

A szabályozás lehetővé teszi, hogy amennyiben a tervezett intézeten kívüli szülés a szülő nő döntése alapján orvos közreműködése nélkül, kizárólag szülésznő jelenlétével zajlik, akkor a szülésnél közreműködő szülésznő is kiadhassa az anyakönyvezéshez szükséges igazolást a szülés tényéről. Az 1. §-ban foglalt módosítás ezáltal csökkenti az intézeten kívüli szülést választó nők adminisztratív kötelezettségeit is. A módosítás egyértelművé teszi ugyanakkor, hogy a születést - ha nem tervezett intézeten kívüli szülésről van szó - valamennyi esetben szülész-nőgyógyász szakorvos igazolja.

Az 1. § (4) bekezdése a felügyelet nélkül hagyott gyermekek jogi helyzetének rendezése érdekében szükséges.

A 3. §-hoz

A 3. § a többletszolgáltatás ellentételezéseként járó díjjal kapcsolatos fizetési hajlandóságot erősítve rendelkezik úgy, hogy az anyakönyvvezető az eljárásban kizárólag akkor működik közre, ha a felek a díjat megfizették. Hangsúlyozandó, hogy mindez az érintettek számára jogsérelemmel nem jár, hiszen az eljárás hivatali helyiségben, hivatali munkaidőben történő lefolytatásának - hasonló jellegű - jogszabályi korlátja nincsen.

A 4. §-hoz

A 4. § célja az ugyanattól az anyától, ugyanazon a napon született gyermekek egyértelmű azonosíthatóságának biztosítása érdekében annak előírása, hogy ezen ikergyermekek ugyanolyan utónevet nem viselhetnek. Az At. rendelkezéseinek értelmezése segítségével egyértelműen megállapítható, hogy a korlátozás csupán arra az esetre terjed ki, amikor az ikergyermekek - egy- vagy kéttagú utónévként - ugyanazon nevet az utónév ugyanazon tagjaként viselik. A törvénynek nem célja tehát, hogy az ikergyermekek névviseléshez való jogát a szükségesnél nagyobb mértékben korlátozza.

Az 5. §-hoz

Az 5. § a külföldön felhasználásra kerülő anyakönyvi kivonatok adattartalmával kapcsolatos problémákra kínál megoldást. Az anyakönyvi kivonat olyan közokirat, amely az anyakönyvben a kiállítás időpontjában tárolt adatokat tartalmazza. Ebből következik, hogy amennyiben az adatok utóbb megváltoznak, úgy a korábban kiállított anyakönyvi kivonat érvénytelenné válik. Ezzel összefüggésben az új szabályozás célja, hogy - az adatok esetleges megváltozása okán - érvénytelenné vált anyakönyvi okiratok ne kerülhessenek külföldön felhasználásra. A halotti anyakönyvi kivonatra vonatkozó időkorlát differenciálása azért indokolt, mert a halotti anyakönyvben az adatok későbbi megváltozására jóval kevesebb esetben kerül sor.

A 6. §-hoz

A rendelkezés a módosítások alkalmazhatóságát a törvény hatálybalépését követően induló eljárásokra nézve állapítja meg.

A 7-8. §-hoz

A rendelkezések a 3. §-ban foglalt szabályt rögzítik az At.-t felváltó, 2012. január 1-jén hatályba lépő, az anyakönyvi eljárásról szóló 2010. évi I. törvényben (a továbbiakban: Atv.).

A 9. §-hoz

A rendelkezés a 4. § szerinti megfogalmazásnak megfelelő szöveget ülteti át az At.-t felváltó, 2012. január 1-jén hatályba lépő Atv.-ben.

A 10. §-hoz

A 10. § a 2012. január 1-jén hatályba lépő, az At.-t felváltó Atv.-ben is lehetővé teszi, hogy amennyiben a tervezett intézeten kívüli szülés a szülő nő döntése alapján orvos közreműködése nélkül, kizárólag szülésznő jelenlétével zajlik, akkor a szülésnél közreműködő szülésznő is kiadhassa az anyakönyvezéshez szükséges igazolást a szülés tényéről. A módosítás ezáltal csökkenti az intézeten kívüli szülést választó nők adminisztratív kötelezettségeit is. A módosítás egyértelművé teszi ugyanakkor, hogy a születést - ha nem tervezett intézeten kívüli szülésről van szó - valamennyi esetben szülész-nőgyógyász szakorvos igazolja.

A 11. §-hoz

A 11. § az anyakönyvvezető a hivatali helyiségen, valamint hivatali munkaidőn kívüli eljárása szabályozásának pontosítását szolgálja. Az At. 2011. január 1-jével módosult rendelkezése értelmében az anyakönyvvezető a hivatali helyiségen, valamint a hivatali munkaidőn kívüli eljárásáért az ügyfeleknek a települési önkormányzat rendeletében meghatározott mértékű díjat kell fizetni. Ehhez kapcsolódva a törvény célja, hogy - a hivatali helyiségen kívüli eljárás mellett - a hivatali munkaidőn kívüli eljárást is jegyzői engedélyhez kösse. Mindez azért indokolt, mert az ügyfelek jelentős része a hivatali munkaidőn kívüli eljárást részesíti előnyben, a módosítás következtében pedig a jegyző egy eljárásban, komplex módon tudja megítélni a hivatali helyiségen, valamint a hivatali munkaidőn kívüli eljárás engedélyezhetőségének jogszabályi és technikai feltételeit.

A 12. §-hoz

A rendelkezés az otthonszüléssel összefüggő törvénymódosításokhoz kapcsolódó nyilvántartási szabályt pontosítja.

-----STARTING---POINT---VEGE---

A 13. §-hoz

A hatálybalépés az otthonszülés egészségügyi szabályainak alkalmazási időpontjához igazodik.