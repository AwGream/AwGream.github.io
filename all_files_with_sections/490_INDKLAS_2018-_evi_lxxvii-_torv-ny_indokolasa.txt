2018. évi LXXVII. törvény indokolása

egyes törvények külügyi igazgatási tárgyú módosításáról

-----STARTING---POINT---ALTALANOS--- 

2016. június 13-án az Országgyűlés elfogadta a külképviseletekről és a tartós külszolgálatról szóló 2016. évi LXXIII. törvényt, amely 2016. június 23-án kihirdetésre került a Magyar Közlönyben. A törvény a Külgazdasági és Külügyminisztérium és az általa irányított külképviseletek tekintetében 2017. augusztus 1-jén lépett hatályba. A törvény elfogadásával, s így a klasszikus diplomáciai feladatok mellett a külgazdaságot, valamint a kulturális és tudománydiplomáciát magában foglaló külügyi igazgatás megteremtésével nemcsak egységesedett, hanem ki is bővült a magyar külpolitika feladata és eszköztára. Jelen előterjesztés közpolitikai célja, hogy a törvény koncepcionális tartalmát változatlanul hagyó, azt a jogalkalmazás során felmerülő igényekhez igazító módosítása, valamint egyes külügyi tárgyú törvények módosítása által tovább erősítse a külképviseletek működésének hatékonyságát, továbbá elvégezze a rendszer alapvető változásából fakadó további finomhangolásokat, továbbá beépítse a törvény hatálybalépését követő egy évben a Külgazdasági és Külügyminisztériumnál és a külképviseleteknél felmerült jogalkalmazási tapasztalatokat.

A törvény jelen módosítása az elmúlt időszakban felmerült, a mindennapi működésből fakadó problémákat kívánja kezelni, másrészt technikai pontosításokat tartalmaz, amely módosítások azonban nem változtatnak a törvény koncepcióján és eredeti szabályozási céljain. A törvénymódosítás változtatásokat tartalmaz továbbá egyes, külügyi igazgatási kérdéseket is érintő egyéb, kapcsolódó törvényekben is, mely módosítások a külügyi igazgatás gördülékenyebb működését, valamint a jogszabályi keretek megteremtését, illetve finomítását hivatottak célozni azzal, hogy a törvény módosításaihoz kapcsolódó végrehajtási rendeletek módosítása is szükséges, amely folyamat megkezdődött.

-----STARTING---POINT---RESZLETES---

Az 1. §-hoz

Az EU ÁK-ra kihelyezettek számára az EU ÁK bútorozatlan lakást biztosít, ezért ők nem jogosultak lakhatási költségtérítésre (ami az átalány-költségtérítés részre), viszont a Külszoltv. 52. § (7) bekezdése értelmében egyszeri költözési költségtérítést kapnak. Ezért indokolt e költségtérítés tekintetében is adómentességet biztosítani.

A 2. §-hoz

A biztosított fogalmát kiegészíti a vendégoktatói ösztöndíjas jogviszonnyal.

A 3. §-hoz

A törvény egyértelműsíti, hogy a tartós külszolgálaton lévők az ideiglenes külföldi kiküldetésen lévőktől eltérően nem tartoznak a társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvény 13. §-ának hatálya alá.

A 4. §-hoz

A külszolgálati törvény szerint a kihelyezettet átalány-költségtérítés is megilleti. A módosítás pontosítja, hogy ez azonban nem képezi a nyugdíjjárulék és az egészségbiztosítási- és munkaerő-piaci járulék alapját.

Az 5. §-hoz

A külföldre utazó magyar állampolgárok külföldi tartózkodásának a konzuli szolgálatnak való előzetes bejelentésére gyakorlatilag kizárólag elektronikus úton kerül sor. A hatékony konzuli védelem előmozdítása iránti igény megkívánja, hogy az előzetes bejelentésre csak a korszerűbb elektronikus út álljon rendelkezésre, tekintettel arra, hogy az egyébként elenyésző számú papír alapú bejelentések postán való beérkezésére késedelemmel, a vonatkozó utazást követő időpontban kerülhet sor. Így a külföldre utazó magyar állampolgár abban a téves hitben utazik, hogy a konzuli védelem biztosításának elősegítéséhez szükséges intézkedéseket megtette (azzal, hogy a papír alapú adatlapot postára adta), ugyanakkor esetleges bajba jutásakor - a postai kézbesítés késedelme okán - a konzuli szolgálat még nem lesz a védelem biztosításához szükséges adatok birtokában. A segítségnyújtáshoz szükséges információk utólagos beszerzése pedig jelentősen meghosszabbíthatja a hatékony konzuli segítség biztosításának időtartamát.

A 6. §-hoz

A módosítás célja egy fogalmi pontosítás. A konzuli szolgálat a kormányzati portálon nyilvánosan elérhető, rendszeres és megalapozott tájékoztatást ad az egyes országok (térségek) kockázati besorolásáról. Ehhez egyébként az utazási szolgáltatásokra vonatkozó szerződésekről, különösen az utazási csomagra és az utazási szolgáltatásegyüttesre vonatkozó szerződésekről szóló 472/2017. (XII. 28.) Korm. rendelet rendelkezései szerinti joghatások fűződnek. A módosítás célja ennek a már meglévő kötelezettségnek a törvényi szintű rögzítése.

A 7. §-hoz

A bajba jutott magyar állampolgárok részére nyújtható anyagi jellegű segítséget a konzuli tisztviselő jelenleg kizárólag visszatérítendő hazatérési kölcsön formájában adhat. A hazatérési kölcsön folyósításának előfeltételei közé tartozik, hogy a kérelmező önhibáján kívül került abba a helyzetbe, hogy hazatérését önerőből, illetőleg a hozzátartozók segítségével nem képes biztosítani. A konzuli szolgálat tapasztalatai azt mutatják, hogy a bajba jutott magyar állampolgárok jelentős részének hazatérési kölcsön nem nyújtható, mivel annak jogszabályi előfeltételei nem állnak fent, ugyanakkor számukra is indokolt lehet a tájékoztatáson, a tanácsadáson és a hazautazás megszervezéséhez nyújtott konzuli segítségen túlmenően egy kisebb összegű vissza nem térítendő anyagi segítségnyújtás, amely a hazautazásig fedezi a bajbajutott alapvető szükségleteit. Ezt a célt szolgálja a legfeljebb 20 EUR értékig nyújtható anyagi támogatás.

A 8. §-hoz

A konzuli szolgálat eddigi tapasztalataiból kiindulva, jogszabályban szükséges megjeleníteni a konzuli szolgálat által válsághelyzetben kimenekített magyar állampolgárok anyagi felelősségét az evakuálás költségeiért. A konzuli szolgálat a kormányzati portálon nyilvánosan elérhető, rendszeres és megalapozott tájékoztatást ad az egyes országok (térségek) biztonsági besorolásáról. A kockázatosnak ítélt, utazásra nem javasolt kategóriába tartozó térségekben a figyelmeztetés ellenére kint tartózkodó magyar állampolgárok és közvetlen hozzátartozóik a konzuli szolgálat általi evakuálásának költségeit jelenleg a magyar állam finanszírozza. A magyar állampolgárok részére nyújtott konzuli tájékoztatás ellenére veszélyes térségekbe utazó, vagy ott tartózkodó bajbajutott honfitársainkat a konzuli szolgálat a rendelkezésre álló összes eszközzel továbbra is segíteni kívánja, és válsághelyzet esetén minden szükséges intézkedést megtesz a konzuli érdekvédelem biztosítása érdekében. A kimenekítés személyre szabott költségeit ugyanakkor indokolt a nem kellő gondosságot mutató magyar állampolgárokra terhelni. A módosítás célja tehát az állampolgári felelősségvállalás fokozásának elősegítése.

A 9. §-hoz

A külpolitikáért felelős miniszter Külszoltv. 13. § (1) bekezdése szerinti, a rendkívüli követ és meghatalmazott miniszteri, valamint rendkívüli és meghatalmazott nagyköveti rang adományozására, valamint az utazó nagyköveti megbízatásra vonatkozó jogkörét nem kizárólag a minisztériummal jogviszonyban álló személyekre vonatkozóan gyakorolja, hanem a diplomáciai és nemzetközi protokoll általános szabályai és nemzetközi gyakorlata alapján ezen rangok adományozására vonatkozó felterjesztési jogkörével más személyi kör vonatkozásában is élhet. Ezért szükséges a törvény személyi hatályának módosítása. A módosítás továbbá kiterjeszti a személyi hatályt a felkészülési állományban lévő kormánytisztviselőkre, illetve kormányzati ügykezelőkre is.

A 10. §-hoz

Újabb értelmező rendelkezések, úgymint a jövedelemszerző tevékenység és az életvitelszerű tartózkodás beiktatása vált szükségessé a törvénybe.

A 11. §-hoz

A Külszoltv. szerinti - belső pályázat útján meghirdetett és betöltendő - az 1. melléklet szerinti adminisztratív, de különösen technikai külképviseleti munkaköri osztályba tartozó munkakörök a Külgazdasági és Külügyminisztériummal - a Kttv. 258. §-a szerinti - munkaviszonyban álló munkavállalók által kerülnek betöltésre, akik esetében, figyelemmel a Külszoltv. azon rendelkezésére, amely szerint tartós külszolgálat csak kormányzati szolgálati jogviszonyban, kormánytisztviselői vagy - ezen munkakörök esetén jellemzően - kormányzati ügykezelői kinevezéssel kerülhet sor, szükséges ezen munkavállalók a munkaviszonyuk jogfolytonos megtartására vonatkozó lehetőségnek a rendezése.

A 12. §-hoz

A módosítás kibővíti a kihelyező szerven belüli belső pályázatra jogosultak körét. Ennek eredményeképpen tartós külszolgálatra belső pályázat útján jelentkezhetnek a Külgazdasági és Külügyminisztérium irányítása alá tartozó központi hivatal foglalkoztatottjai, valamint azon gazdasági társaságok foglalkoztatottjai, amelyeknek a tulajdonosi joggyakorlója a külgazdasági és külügyminiszter.

A 13. §-hoz

A módosítás a tartós külszolgálatra kihelyezendők felkészítésével kapcsolatos szabályokat pontosítja, továbbá rendelkezik a felkészülés alatt álló kormánytisztviselő, illetve kormányzati ügykezelő Külgazdasági és Külügyminisztériumon belüli státuszáról, díjazásáról.

A 14. §-hoz

A rendelkezés az „utazó nagykövet” intézményét hivatott meghatározni és a feladatellátás kereteit kijelölni.

A 15. §-hoz

Pontosító rendelkezés. A szabályozás az első diplomáciai rang adományozásának feltételeként előírt nyelvvizsga kritériumát pontosítja. A hatályos rendelkezésben nem szerepel a komplex fordulat, ez kerül beemelésbe.

A 16. §-hoz

A rendelkezés a tartós külszolgálat idejét pontosítja, mivel a hatályos rendelkezés nem határozta meg pontosan a külszolgálat kezdőnapját.

A 17. §-hoz

A módosítás bevezeti a belföldi felkészülési állomány intézményét. A belföldi felkészülési állomány lehetőséget teremt a többéves külszolgálatról hazatérő kihelyezettek részére a központi szervezeti egységekbe történő hatékony, zökkenőmentes visszaintegrálódásra. A rendelkezés továbbá meghatározza a korábbi kihelyezettek státuszát, díjazását.

A 18. §-hoz

Pontosító rendelkezés.

A 19. §-hoz

Pontosító rendelkezés. A szabályozás pontosítja a devizailletmény megállapításánál figyelembeveendő kritériumokat. A jelenleg hatályos megfogalmazás - a jogalkotói szándéktól eltérően - nem kellően pontosan határozza meg, hogy a házastársi devizailletmény-pótlékra való jogosultság szempontjából mi értendő „jövedelemszerző” tevékenység alatt. Figyelemmel az eddigi, a Külszoltv. hatálybalépését megelőző gyakorlatra, az aktív, kereső tevékenység sorolandó a jövedelemszerző tevékenység körébe, ugyanakkor a passzív bevételt eredményező, ám pontosabb meghatározás nélkül jövedelemszerzőnek minősülő tevékenységek nem, pl. GYED, GYES, nyugdíj. Mindezekre tekintettel szükséges a törvény ezen rendelkezésének pontosítása.

A 20. §-hoz

Magyarország Európai Unió Melletti Állandó Képviseletén (a továbbiakban: ÁK) probléma, hogy az állomáshelyen több külképviselet van és a házastárs nem az ÁK-ra van kihelyezve, így ilyen esetben a házaspár mindkét tagja jogosult az átalány költségtérítésre. A szabályozás ezt a pozitív diszkriminációt szünteti meg, tekintettel arra, hogy ha mindkét házastárs azonos külképviseleten végezne munkát, abban az esetben csak egyikük lenne jogosult a költségtérítésre.

A 3 év alatti gyermek után a kihelyezettnek a jelenlegi szabályozás értelmében nem jár óvodai/iskolai költségtérítés, ezen szabály átgondolása is indokolt lehet tekintettel a gyermekét egyedül nevelő szülőre, a gyermekfelügyelettel kapcsolatos költségek fedezésére. A bölcsődei szolgáltatások igénybevételét, valamint a gyermekfelügyelet költségeit jelen szabályozás értelmében a kihelyezett viseli a gyermek 3 éves koráig.

A módosítás rendezi, hogy a kihelyezettet a vele közös háztartásban, életvitelszerűen a tartós külszolgálat állomáshelyén tartózkodó gyermeke után akkor is megilleti az iskoláztatási költségtérítés, ha a gyermek Magyarországon tanul.

A szövegpontosító módosítás az iskolalátogatási igazolás bekérésére a tanév helyett a félév, illetve szemeszter kezdetét jelöli meg.

A 21. §-hoz

Pontosító rendelkezés. A biztonsági szolgálat ellátása olyan kiegészítő feladat, melyet valamennyi tartós külszolgálatra kihelyezett ellát és amelynek díjazását a kihelyezettnek járó devizailletmény tartalmazza. A rendelkezés ennek a feladatnak a kiegészítő jellegét erősíti.

A 22. §-hoz

A kötetlen munkarendben foglalkoztatott kihelyezettek munkaszüneti napon történő munkavégzéséért megillető szabadidő kiadásának rendjét határozza meg a rendelkezés.

A 23. §-hoz

A pontosítást az indokolja, hogy az arab országokban a vasárnap munkanapnak minősül, így a heti pihenőnap nem lenne kiadható.

A 24. §-hoz

A Külszoltv. hatálybalépése óta több esetben méltányossági kérelemmel fordultak a kihelyezettek a Külgazdasági és Külügyminisztérium hivatali vezetéséhez a magas összegű orvosi számla kifizetésével kapcsolatban. A minisztérium többször is egyedileg méltányosságot gyakorolt ezekben az esetekben, de az értékhatár módosítása és a visszafizetés szabályozása törvényi szinten szükségessé vált.

A 25. §-hoz

A módosítás kiegészíti a rendelkezést a biztonsági szolgálat ellátásával. A biztonsági szolgálat ellátása olyan kiegészítő feladat, melyet valamennyi tartós külszolgálatra kihelyezett ellát és amelynek díjazását a kihelyezettnek járó devizailletmény tartalmazza, így az nem minősül rendkívüli munkavégzésnek.

A 26. §-hoz

A személyi hatály bővülése miatt szükséges a keresőképtelenség időtartamára vonatkozó szabályok kiegészítése.

A módosítás kiegészíti a szülési szabadságra jogosult kihelyezett fogalmával a táppénzre, illetve a csecsemőgondozási díjra nem jogosultak körét. Rendezi továbbá az üzemi baleset, az útibaleset és a foglalkozási megbetegedés esetén járó díjazás mértékét.

A 27. §-hoz

A rendelkezés a külpolitikáért felelős miniszter, valamint az európai uniós ügyek koordinációjáért felelős miniszter kihelyezett, valamint a pályázat benyújtására jogosult kormánytisztviselők és kormányzati ügykezelők adatainak kezelésének szabályait határozza meg, továbbá a jogosultak kötelességévé teszi az adatokban történő változások határidőben történő bejelentését.

Az adatok kezelésének időtartama a tartós külszolgálat megszűnését követő 50 ötven év, összhangban a Kttv. szabályaival.

A 28. §-hoz

A módosítás egyszerűsíti a külképviseleteken érvényesítésre jogosult személyek szakmai képesítési feltételeit.

A 29. §-hoz

A módosítás megteremti annak a lehetőségét, hogy a rendvédelmi feladatokat ellátó szervek hivatásos állományának szolgálati jogviszonyáról szóló 2015. évi XLII. törvény, valamint a honvédek jogállásáról szóló 2012. évi CCV. törvény szerint foglalkoztatott, szakdiplomataként kihelyezésre kerülők közvetlenül a kihelyező szervhez kerülhessenek vezénylésre. A jelenleg hatályos jogszabályok szerint ez nem oldható meg, hanem ahhoz, hogy ezek a személyek meg tudják kezdeni a kihelyező szervnél a felkészülésüket, illetve kihelyezésre kerülhessenek, először kormányzati szolgálati jogviszonyt kell velük létesíteni, amely többlet adminisztrációt keletkeztet a munkáltatóknál.

A 30. §-hoz

Pontosító rendelkezés.

A 31. §-hoz

A rendelkezés biztosítja, hogy az EU Állandó Képviselet tekintetében az adminisztratív és technikai állománynál is mellőzhető legyen a pályáztatás, mivel a gyakorlati tapasztalatok indokolják, hogy az adminisztratív és technikai személyzet esetében is biztosított legyen a kijelölés intézménye.

A 32. §-hoz

A módosítással lehetőség nyílik arra, hogy a szakdiplomaták a tartós külszolgálatra történő felkészülésüket - ilyen irányú döntés alapján - a szaktárca állományában is teljesíthetik.

A 33. §-hoz

Az átmeneti rendelkezés kimondja, hogy a módosító törvény a hatálybalépése előtt létrejött jogviszonyokra is alkalmazandó azzal, hogy mindez a módosító törvény hatálybalépését megelőzően megállapított pénzbeli és nem pénzbeli juttatások és a jogviszonyból eredő egyéb jogosultságok vonatkozásában nem járhat a módosító törvény hatálybalépésekor tartós külszolgálatát töltő kihelyezettre nézve kedvezőtlenebb eredménnyel.

A 34. §-hoz

Felhatalmazó rendelkezések pontosítása.

A 35. §-hoz

A Külszoltv. 3. mellékletének módosítása, külpolitikáért felelős miniszter, valamint az európai uniós ügyek koordinációjáért felelős miniszter által kezelt adatok körének meghatározása, pontosítása.

A 36. §-hoz

Szövegcserés módosítás. A Külszoltv. 13. §-a szerinti rangok közül a - 13. § (2) bekezdés d) pont szerinti II. és I. osztályú tanácsosi rangot is a miniszter adományozza, amely azonban feltételezi a már meglévő (első) diplomáciai rang adományozását. Ugyanígy a soron kívüli rangemelés esetén is - jogkörének gyakorlása keretében - kizárólag a miniszter jár el, amely ugyancsak nem tekinthető első rangadományozásnak. A fentiek alapján szükséges jelen rendelkezéseknek, figyelemmel a rangadományozás gyakorlatának egységes voltára (külpolitikáért felelős miniszter és európai uniós ügyek koordinációjáért felelős miniszter) egységes pontosítása.

A 37. §-hoz

Hatályon kívül helyező rendelkezés.

A 38. §-hoz

A módosítással, a vendégoktatók is jogosultak lesznek ösztöndíjas jogviszonyuk alapján a fogadó államban egészségügyi ellátás igénybevételére, hasonlóan a kihelyezettekhez.

-----STARTING---POINT---VEGE---

A 39. §-hoz

Hatályba léptető rendelkezés.