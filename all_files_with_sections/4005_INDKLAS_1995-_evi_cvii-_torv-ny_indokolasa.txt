1995. évi CVII. törvény indokolása

a büntetés-végrehajtási szervezetről

-----STARTING---POINT---ALTALANOS--- 

A büntetés-végrehajtási szervezet (bv. szervezet) szakmai feladatait - a szabadságelvonással járó büntetések és intézkedések végrehajtását - a büntetések és az intézkedések végrehajtásáról szóló, többször módosított 1979. évi 11. törvényerejű rendelet (Bv. tvr.) részletesen meghatározza. A feladatok meghatározása mellett azonban a bv. szervezetre vonatkozó jogi szabályozás csak részben felel meg a jogállamiság követelményének és a jogalkotásról szóló 1987. évi XI. törvényben (Jtv.) foglaltaknak.

A Jtv. szerint - többek között - törvényben kell szabályozni az állam szervezetére, működésére, az állami szervek hatáskörére vonatkozó alapvető rendelkezéseket, a büntetés-végrehajtást, a személyi szabadságjogok korlátozását és a személyi nyilvántartást. A bv. szervezettel kapcsolatos irányítási jogkörökről csupán a büntetés-végrehajtásnak az igazságügyminiszter felügyelete alá helyezéséről szóló 1963. évi 24. törvényerejű rendelet tesz említést kimondva, hogy a büntetés-végrehajtással kapcsolatban a belügyminiszter jogait ezután az igazságügyminiszter gyakorolja.

A Javaslat e hiányosságot pótolja, meghatározza a bv. szervezetnek az államszervezetben elfoglalt helyét, az irányítási és vezetési jogköröket, a bv. szervezet felépítését, valamint a működésének legfontosabb szabályait. Fontosságuk miatt a Javaslat külön fejezetei tartalmazzák a kényszerítő eszközök alkalmazására és a fogvatartottakkal kapcsolatos adatok nyilvántartására vonatkozó, törvényi szabályozást igénylő rendelkezéseket.

A Bv. tvr. alkalmazásának a tapasztalatai szükségessé teszik annak néhány tekintetben történő módosítását, így a büntetés végrehajtásában közreműködő állami szervek, illetve a végrehajtást segítő szervek, szervezetek, személyek elhatárolását, a kártérítési eljárás egyszerűsítését, továbbá a Javaslatban meghatározott kivételes esetekben az elítélteket egyébként megillető egyes jogok gyakorlásának az ideiglenes felfüggesztését.

A bv. szervezetet a fogvatartottal szemben megillető, a bíróság által megítélt követelések jellege és a végrehajtási költségek csökkentése indokolja a bírósági végrehajtásról szóló 1994. évi LIII. törvény (Vht.) módosítását.

-----STARTING---POINT---RESZLETES---

Az 1. §-hoz

A Javaslat a Bv. tvr. alapján összefoglaló jelleggel meghatározza a bv. szervezet alapvető feladatát; a szabadság elvonásával járó büntetések, intézkedések, büntető eljárási kényszerintézkedések, illetve a szabálysértés miatt alkalmazott pénzbírság meg nem fizetése esetén megállapított elzárás végrehajtását. A Javaslat ezen túlmenően a külföldiek beutazásáról, magyarországi tartózkodásáról és bevándorlásáról szóló 1993. évi LXXXVI. törvény rendelkezései alapján - az ott meghatározott kivételes esetekben - a bv. szervezet feladatává teszi az idegenrendészeti őrizet büntetés-végrehajtási intézetben való végrehajtását is.

A bv. szervezet a feladatai ellátása során - az erre törvényben feljogosított szervek határozata alapján - az egyik legfontosabb alapjogot, a személyi szabadsághoz való jogot korlátozza. A közrend és a közbiztonság fenntartása érdekében - az egyéb rendvédelmi szervekhez hasonlóan - kényszerítő eszközök alkalmazására is sor kerülhet, ezért a Javaslat a bv. szervezetet fegyveres rendvédelmi szervként határozza meg. Az állami jelző arra utal, hogy e feladatok megvalósítása kizárólag az állam szerveinek a kötelezettsége.

Garanciális jellegű szabály, hogy a bv. szervezet feladatait törvényben kell meghatározni.

A 2. §-hoz

A bv. szervezet jogállása körében a Javaslat kimondja, hogy e szervezetet a Kormány az igazságügyminiszter útján irányítja. Ennek oka, hogy a bv. szervezet tevékenysége alapvetően kötődik az igazságszolgáltatáshoz, az igazságügyi szervek szabadságelvonásról rendelkező határozatainak a végrehajtására irányul. A miniszter irányítási jogköre nem érinti az ügyészségnek a büntetés-végrehajtás felett gyakorolt - az Alkotmányban is szabályozott - törvényességi felügyeleti jogát.

Az igazságügyminiszter irányítási jogköréből következően a bv. szervezet költségvetése az Igazságügyi Minisztérium költségvetési fejezethez tartozik.

A Javaslat meghatározza a bv. szervezet központi vezető szervét, a Büntetés-végrehajtás Országos Parancsnokságát (Országos Parancsnokság), melynek élén a büntetés-végrehajtás országos parancsnoka (országos parancsnok) áll. Az Országos Parancsnokság, továbbá a többi bv. szerv - intézetek, intézmények, és a fogvatartottakat foglalkoztató gazdálkodó szervezetek - polgári jogi jogviszonyok alanyaivá válhatnak, ezért azokat a Javaslat jogi személyekké nyilvánítja.

A 3. §-hoz

A miniszter irányítási jogköre elsősorban normatív jellegű. Feladatkörében eljárva a rendeletalkotás és az állami irányítás egyéb jogi eszközei útján szabályozza a bv. szervezet tevékenységét, előkészíti a magasabb szintű jogszabályok tervezeteit, a Kormány bv. szervezetre vonatkozó döntéseit.

A miniszter a jogszabályok keretei között a bv. szervezetre nézve feladatokat határozhat meg, és azok végrehajtására utasítást adhat. Egyedi ügyekben utasítás csak az országos parancsnokon keresztül adható, mivel a bv. szervezet személyi állományának az országos parancsnok a szolgálati elöljárója.

A Javaslat a miniszter munkáltatói jogkörét, illetve az országos parancsnok határozatainak a felülvizsgálatát más jogszabályokra való utalással határozza meg. E jogkörök tartalmának a szabályozása a fegyveres szervek hivatásos állományának a szolgálati jogviszonyáról, illetve a közalkalmazottak jogállásáról szóló jogszabályok feladata.

A miniszter irányítási jogköre kiterjed az országos parancsnok jogszabálysértő intézkedéseinek a megváltoztatására vagy megsemmisítésére, illetve a bv. szervezet ellenőrzéséről való gondoskodásra.

A 4. §-hoz

Az országos parancsnok vezetői feladatait a Javaslat a miniszter jogkörével összhangban állapítja meg, vezetői tevékenységét a jogszabályok és a miniszter által meghatározott feladatok, rendelkezések alapján végzi.

A fenti keretek között az országos parancsnok felelős a bv. szervezet törvényes működéséért, melynek érdekében a bv. szervezetet érintő ügyekben előterjesztési és javaslattételi joggal rendelkezik, jogalkotási tárgyat nem érintő kérdésben intézkedést adhat ki. Munkáltatói jogkörének a tartalmát ugyancsak külön jogszabályok állapítják meg.

Az országos parancsnok a bv. szervezet hivatásos állományának a szolgálati elöljárója, ilyen minőségében parancs kiadására jogosult.

Az 5-9. §-hoz

A Javaslat meghatározza a különböző jellegű bv. szervek legfontosabb feladatait, működésük jogi kereteit.

Az Országos Parancsnokság feladata értelemszerűen az országos parancsnok vezető jogköréhez kapcsolódik, annak megvalósítására irányul. A Javaslat felsorolja az Országos Parancsnokság tevékenységének főbb irányait, egyben utal a szervezeti és működési szabályzatban meghatározott egyéb feladatokra is.

A bv. szervezet alapvető feladatát, a fogvatartás megvalósítását a büntetés-végrehajtási intézetek látják el, ennek megfelelően intézetnek minősülnek a fogvatartottak gyógykezelését, kivizsgálását és elmemegfigyelését végző bv. szervek is.

A Javaslat felsorolja azokat a legjellemzőbb szempontokat, amelyek alapján intézet alapítható. Ezek döntően a büntetés vagy intézkedés jellegére (szabadságvesztés, előzetes letartóztatás, elzárás stb.), a szabadságvesztés végrehajtási fokozatára, a fogvatartottak életkorára és nemére vonatkoznak. Az intézetek alapításánál - ha törvény eltérően nem rendelkezik - több szempont is figyelembe vehető (pl. felnőtt korú fegyház-, illetve börtön fokozatú férfi elítélteket fogvatartó intézet).

A büntetés-végrehajtási intézmények fogvatartást nem végeznek, oktatási, szociális és egészségügyi feladatok ellátására alapíthatók.

A bv. szervek között sajátos helyet foglalnak el a fogvatartottak foglalkoztatására létrejött gazdálkodó szervezetek. A szabadságvesztés büntetés céljával összhangban a Bv. tvr. előírja, hogy a végrehajtás során az elítélt munkáltatását biztosítani kell. A bv. szervezet "állami, fegyveres" jellegéből következően az ilyen célra alapított gazdálkodó szervezetek kizárólagos állami tulajdonban vannak, gazdálkodásukat a tulajdonos rendelkezései alapján végzik. A foglalkoztatás kötelező voltára figyelemmel e szerveket bizonyos sajátos többletkiadások terhelik, melyek közül a legtipikusabbakat a Javaslat értelmező rendelkezései tartalmazzák. Az ilyen jellegű indokolt kiadásokat - a mindenkori éves költségvetési törvényben meghatározott mértékben - a központi költségvetés megtéríti.

A 10. §-hoz

A bv. szervezet személyi állományának meghatározó részét a hivatásos szolgálati jogviszonyban álló személyek alkotják. Alapvető feladatuk a fogvatartás törvényes ellátása, ennek érdekében meghatározott feltételek fennállása esetén intézkedésre, köztük kényszerítő eszközök használatára jogosultak, illetve kötelezettek.

A hivatásos állományúak mellett a bv. szervezet egyéb feladatait közalkalmazottak, a gazdálkodó szervezeteknél pedig munkaviszonyban álló személyek látják el. A Javaslat a rendőrségről szóló 1994. évi XXXIV. törvényben (Rtv.) foglaltakkal egyezően megteremti a lehetőségét annak, hogy hivatásos állományúakat nem igénylő egyes munkaköröket köztisztviselői jogállású személyek töltsenek be.

A hivatásos szolgálati jogviszony, illetve az említett egyéb jogviszonyok tartalmát külön törvények szabályozzák, ezért a Javaslat erre csupán utalást tartalmaz.

A 11. §-hoz

A bv. szervezet működésének az általános szabályai körében a Javaslat a személyi állomány tagjai részére intézkedési jogosultságot biztosít, illetve kötelezettséget ír elő. Az intézkedési jog a személyi állomány tagját csak a bv. szervezet feladatkörében eljárva - a törvényes fogvatartás biztosítása érdekében - a szolgálati beosztás (munkakör) jogszerű ellátása során illeti meg. E feltételek fennállása esetén az intézkedésre sor kerülhet adott esetben a bv. szerv területén kívül (pl. előállítás, szállítás alkalmával), vagy nem fogvatartott személyekkel szemben.

Az intézkedés jogszerűségének feltétele az is, hogy valamely elérni kívánt magatartás kikényszerítésénél, más esetben a jogellenes magatartás megelőzésénél vagy elhárításánál alkalmazott eljárás nem okozhat az intézkedés céljával nyilvánvalóan arányban nem álló sérelmet. Minderre figyelemmel a Javaslat előírja, hogy amennyiben az intézkedés céljának az elérésére több lehetőség is adódik, olyan intézkedést kell választani, amely a legkisebb személyi korlátozással, sérüléssel vagy károkozással jár.

Az intézkedési jog további fontos korlátját jelenti - nemzetközi jogi kötelezettségeinkkel összhangban - a kínzás, a kényszervallatás, az embertelen vagy megalázó bánásmód tilalma. A tilalmat megszegőkkel szemben a Javaslat külön intézkedési kötelezettséget ír elő.

Az intézkedésre való jogosultság igazolása különösen fontos lehet akkor, amikor az intézkedő egyenruha viselésére nem kötelezett, vagy ha az intézkedésre nem fogvatartott személlyel szemben kerül sor. A Javaslat szerint az intézkedőt az egyenruhája és az igazolványa, ha pedig egyenruha viselésére nem kötelezett, úgy az igazolványa igazolja.

A 12. §-hoz

A személyi állomány tagja részére a Javaslat az államtitok, a szolgálati titok, valamint a tudomására jutott magántitok tekintetében titoktartási kötelezettséget ír elő. E kötelezettség alól csak jogszabály, magántitok esetén pedig az érintett személy adhat felmentést.

A 13. §-hoz

A bv. szervezet feladatának az ellátásában jogszabály által meghatározottak szerint más állami szervek közreműködnek. Jogszabályi kötelezettség nélkül is lehetőség van egyes szervezetekkel (pl. karitatív szervezetek), az egyházakkal, alapítványokkal, illetve magánszemélyekkel való együttműködésre. Az együttműködés célja a bv. szervezet feladatainak a segítése, amely számos formában (pl. a fogvatartottak anyagi segítésében, lelki gondozásában, a szabadulás után a társadalom életébe való beilleszkedés elősegítésében stb.) megnyilvánulhat. Az együttműködés kétoldalú kötelezettségvállalás, ezért amennyiben az említett szervezet, alapítvány stb. a bv. szervezet rendjére és biztonságára vonatkozó szabályokat, vagy az együttműködési megállapodásban foglaltakat megszegi, a bv. szervezet megszüntetheti az együttműködést.

A települések életére kihat az a körülmény, hogy területükön bv. intézet működik. A fogvatartottak bv. intézetből való eltávozása, kimaradása, esetleg szökése a közbiztonságot is érinti. A Javaslat ezért előírja, hogy bv. intézet vagy a fogvatartottakat foglalkoztató gazdálkodó szervezet alapítása előtt ki kell kérni az adott települési önkormányzat képviselő-testületének a véleményét, az intézet jellegének a megváltoztatásáról (pl. fogház helyett fegyház létesítése), illetve a lakosságot érintő más lényeges intézkedésekről e szervet előzetesen tájékoztatni kell.

A Javaslat meghatározott korlátok között lehetővé teszi, hogy a bv. szervezet segítséget nyújtson más rendvédelmi szervek részére a közrendvédelmi feladatok ellátásához. A segítség feltétele a közrend, a közbiztonság, az élet- és vagyonbiztonság súlyos sérelme vagy annak közvetlen veszélye, továbbá, hogy az ne veszélyeztesse a bv. szervezet alapvető feladatának, a büntetés végrehajtásának a biztonságát.

A Javaslat az állampolgári segítségnyújtás sajátos esetét szabályozza, amikor kimondja, hogy az illetékes hatóság intézkedéséig a bv. szervezet személyi állományának a tagja köteles segítséget nyújtani a bíró, ügyész, illetve az eljárásban közreműködő más hivatalos személyek részére az életüket, testi épségüket, személyes szabadságukat sértő vagy közvetlenül veszélyeztető cselekmények megakadályozása érdekében. E rendelkezés oka, hogy az előállítást végző személy a kényszerítő eszközök alkalmazására kiképzést kap, ezért az említett súlyos esetekben a segítségnyújtás tőle fokozottan elvárható. A segítségnyújtás korlátját jelenti, hogy az nem veszélyeztetheti a szolgálati feladat végrehajtását. A szolgálati feladat végrehajtásának az elsődlegessége mellett a segítségnyújtás szükségességéről a konkrét körülmények értékelésével a személyi állomány tagja dönt.

A 14. §-hoz

A fogvatartás törvényes biztosítása megköveteli a bv. szervek területére való be- és kilépés, illetve az ott tartózkodásra vonatkozó rendelkezések jogszabályi formában való megjelenését. E szabályok egy része olyan állampolgári jogokat érint, amelyek a törvényi szintű szabályozást teszik indokolttá. A Javaslat ezért meghatározza a bv. szerv területére belépni szándékozó személy igazoltatását, a belépés indokának a megállapítását, lehetővé teszi a ruházat, csomag és a jármű átvizsgálását.

A bv. szerv területére való be- és kilépés, valamint a tartózkodás részletes szabályai a szerv jellegétől függően változnak, azokat más jogszabályokban, illetve a házirendben kell meghatározni.

A Javaslat szerint szintén más jogszabályban kell megállapítani a hivatali vagy szolgálati tevékenységet végző személyekre (pl. bírák, ügyészek, ügyvédek, a nyomozóhatóságok tagjai, adatvédelmi biztos, stb.) vonatkozó sajátos szabályokat. E jogszabályok megalkotására a Javaslat ún. felhatalmazó rendelkezései alapján az igazságügyminiszter jogosult.

A 15. §-hoz

A személyi állomány tagjai által alkalmazható intézkedések közül legjelentősebb a kényszerítő eszközök használatára való jogosultság, ezért alkalmazásának a feltételeit és a használat szabályait a Javaslat külön fejezetben határozza meg.

A kényszerítő eszközökre is alkalmazni kell az intézkedési kötelezettségre és az intézkedések alkalmazására vonatkozó közös szabályokat, ezen túlmenően azonban a Javaslat további általános jellegű rendelkezéseket is megfogalmaz. Ilyen szabály, hogy kényszerítő eszköz használatára csak akkor kerülhet sor, ha más intézkedés nem vezetett eredményre, továbbá, hogy ilyen eszközök alkalmazására csak a személyi állomány hivatásos szolgálati jogviszonyban álló, és az adott eszköz alkalmazására kiképzett tagja jogosult.

A 16. §-hoz

A kényszerítő eszközök alkalmazásának esetleges következményeire figyelemmel a Javaslat úgy rendelkezik, hogy amennyiben az eset körülményei lehetővé teszik, az érintettet a használat előtt figyelmeztetni kell. E rendelkezés is tükrözi a kényszerítő eszközök használatának kivételes jellegét, lehetővé teszi, hogy az intézkedéssel érintett eleget tegyen az intézkedő utasításának.

A fogvatartottak egyes csoportjaira nézve a kényszerítő eszközök használata tekintetében indokolt különbséget tenni, a használatot adott esetekben megtiltani vagy korlátozni. Az egészségi állapotuk miatt sajátos helyzetben lévő kényszergyógykezeltekkel, ideiglenes kényszergyógykezeltekkel, továbbá a kóros elmeállapotú fogvatartottakkal szemben a Javaslat csak testi kényszer alkalmazását teszi lehetővé, mert esetükben az egészségügyi jogszabályokban meghatározott orvosi beavatkozások indokoltak.

A Javaslat a kényszerítő eszközök alkalmazását a terhes nőkkel és a gyermekkorú személyekkel szemben ugyancsak korlátozza, ha e körülményről az intézkedőnek tudomása van, vagy az nyilvánvalóan felismerhető. Magatehetetlen személlyel szemben kényszerítő eszköz alkalmazása kizárt.

A kényszerítő eszköz alkalmazásának a kivételessége, továbbá annak esetleges következményei indokolják, hogy a használatot a szolgálati elöljárónak haladéktalanul jelenteni kell. A bv. szerv parancsnoka a kényszerítő eszköz alkalmazásának a jogszerűségét köteles kivizsgálni, majd álláspontjáról rövid határidőn belül értesíti azt a személyt, akivel szemben az adott eszközt alkalmazták. Ha a parancsnok a kényszerítő eszköz használatát jogszerűtlennek minősíti, vagy az testi sérülést, illetve halált okozott, az ügyész értesítése is kötelező. A rendelkezés indoka, hogy az intézkedő tudomást szerez eljárása jogszerűségéről vagy annak hiányáról, az intézkedést elszenvedő pedig megalapozottan dönthet arról, hogy a vele szemben alkalmazott intézkedést elfogadja-e, kíván-e panaszt vagy feljelentést tenni, keresetet indítani.

A 17. §-hoz

A Javaslat általános jelleggel meghatározza azokat a jogtárgyakat, amelyek sérelme esetén kényszerítő eszközök használatára sor kerülhet. Közülük legfontosabb a bv. szerv rendje és biztonsága, az élet, a testi épség és a személyes szabadság védelme. A Javaslat a 13. § (4) bekezdésével összhangban lehetővé teszi kényszerítő eszközök használatát a bíró, ügyész stb. elleni támadások esetén.

A 18. §-hoz

Az intézkedéssel szembeni ellenszegülés megtörésének, leküzdésének legenyhébb és leggyakoribb módja testi kényszer alkalmazása, amely fizikai erő alkalmazását (pl. lefogás, elvezetés, önvédelmi fogások) jelenti.

A 19. §-hoz

A testi kényszer mellett a leggyakoribb kényszerítő eszköz a bilincs használata. Alkalmazására a fogvatartott támadásának, szökésének és önkárosításának a megakadályozása érdekében, továbbá a testi kényszer használatára vonatkozó feltétel megléte esetén kerülhet sor.

A 20. §-hoz

A védett jogtárgyak súlyosabb veszélyeztetése esetén a bv. szervezetnél rendszeresített könnygáz, elektromos sokkoló eszköz vagy gumibot alkalmazható. A használat feltétele, hogy arra csak aktív magatartás (támadás vagy fizikai ellenszegülés) esetén kerülhet sor. Ezen eszközök az általuk keltett fájdalomérzet révén alkalmasak a támadás vagy ellenszegülés megtörésére, szabályszerű használatuk azonban kizárja az élet és a testi épség veszélyeztetését, az egészség károsítását.

A 21. §-hoz

A kényszerítő eszközök körében sajátos helyet foglal el a különlegesen kiképzett szolgálati kutya. Alkalmazásának a módjától függően ugyanis a legenyhébb esetektől kezdve, a fogvatartás biztonságát veszélyeztető csoportosulás szétoszlatására, a szökés megakadályozására, az elfogásra, a személyi sérüléssel fenyegető támadás elhárítására is használható.

A Javaslat az elhárítandó magatartás veszélyessége alapján meghatározza, hogy a szolgálati kutya mikor alkalmazható szájkosárral vagy anélkül, továbbá mely esetekben van lehetőség a szájkosár és a póráz együttes mellőzésére.

A 22-24. §-hoz

A legsúlyosabb kényszerítő eszköznek a lőfegyverhasználat minősül, ezért használatát a Javaslat - az összes kényszerítő eszközre vonatkozó előírásokon túl - további szigorú feltételekhez köti.

Lőfegyverhasználatra csak akkor kerülhet sor, ha más eszköz használata nem vezet vagy vezetett eredményre, és az érintett jogtárgy súlyos sérelme vagy annak közvetlen veszélye áll fenn. Ilyennek minősülnek a legsúlyosabb, az életet, testi épséget és személyi szabadságot sértő cselekmények, a fogolyszökés, a fogvatartott erőszakos kiszabadítása stb.

A Javaslat szerint lőfegyverhasználatnak csak a szándékosan, személyre leadott lövés minősül, így nem számít annak a figyelmeztető lövés, továbbá a tömegoszlatás, rendfenntartás céljából alkalmazott riasztólövés.

A lőfegyverhasználatot a Javaslat - a kényszerítő eszközök alkalmazásának általános tilalmain kívül - néhány más esetben is kizárja. A fegyveresen vagy felfegyverkezve elkövetett támadást (ellenállást) kivéve nincs helye a lőfegyver használatának az elzárást vagy az idegenrendészeti őrizetet töltő személyek engedély nélküli eltávozásának, a fiatalkorú és a női fogvatartottak szökésének a megakadályozására, továbbá, ha az olyan személy életét vagy testi épségét is veszélyeztetné, akivel szemben nem állnak fenn a lőfegyverhasználat feltételei. Az ilyen esetekből eredő veszélyt a Javaslat nem értékeli olyan súlyosnak, mint amely következményekkel a lőfegyverhasználat járhat.

A lőfegyverhasználat jogszerűségéhez tartozik, hogy alkalmazásának az elkerülése érdekében a Javaslatban meghatározott előzetes magatartásoknak eleget kell tenni. Ezek közül az első az érintett személy felhívása, hogy az intézkedésnek tegyen eleget. Ennek eredménytelensége esetén más, enyhébb kényszerítő eszközt kell alkalmazni, ezután, ha továbbra is szükséges, figyelmeztetni kell a lőfegyverhasználatra, majd figyelmeztető lövés leadása következik. Nyilvánvaló, hogy az élet közvetlen veszélyeztetésével járó támadások esetén nincs mindig mód ezen megelőző intézkedések megtételére, ezért azok részben vagy egészben történő mellőzését ilyenkor a Javaslat lehetővé teszi.

A 25. §-hoz

A lőfegyverhasználat sajátos esetét jelenti, ha annak szükségessége tömegben (csoportosulásban) lévő személlyel szemben merül fel. Ilyenkor fokozott a veszélye annak, hogy olyanokat is találat ér, akikkel szemben a lőfegyverhasználat kizárt vagy enyhébb kényszerítő eszköz használata is elegendő. A Javaslat erre figyelemmel a lőfegyverhasználatot csak akkor engedi, ha az egyes személy elleni alkalmazás feltételei fennállnak, a használatnak pedig kizárólag az egyes személy ellen kell irányulnia.

A Javaslat a lőfegyverhasználatot megelőző intézkedéseket ír elő, amelyek csak a 24. § (2) bekezdésében meghatározott esetben mellőzhetők.

A 26. §-hoz

A Javaslat szabályozza azokat a bv. szerv, illetve a fogvatartás biztonsága szempontjából kiemelkedő veszélyt jelentő cselekményeket, amelyek felszámolására, megakadályozására a hivatásos állomány tagjai kötelékben alkalmazhatók.

A kötelékben való fellépés sajátossága, hogy az intézkedésekre, köztük a kényszerítő eszközök alkalmazására nem egyéni elhatározásból, hanem a kötelék parancsnokának az utasítása alapján és annak megfelelően kerül sor.

A 27. §-hoz

A fogvatartás, illetve a bv. szerv biztonságát közvetlenül veszélyeztető tömeg szétoszlatására a Javaslat az egyébként alkalmazható kényszerítő eszközökön túl, további sajátos eszközök használatát is lehetővé teszi. E sajátos eszközök (vízsugár, pirotechnikai eszköz, stb.) olyan jellegűek, hogy alkalmasak a tömeg szétoszlatására, használatuk azonban nem eredményezheti az emberi élet kioltását, nem okoz testi sérülést vagy egészségkárosodást. Erre figyelemmel a Javaslat tömegoszlatás céljára a lőfegyverhasználatot nem teszi lehetővé.

A Javaslatban meghatározott sajátos kényszerítő eszközök alkalmazására a tömeget előzetesen figyelmeztetni kell, a helyszínről való eltávozás nem korlátozható.

A 28-33. §-hoz

A fogvatartás alatt nyilvánvalóan a bv. szervezet birtokába jutnak a fogvatartott bizonyos adatai. A legtöbb adatot a fogvatartás alapjául szolgáló határozatok tartalmazzák, további adatok felvétele és fénykép készítése pedig a büntetés-végrehajtási feladatok (nevelés, foglalkoztatás, biztonság, stb.) ellátásához szükséges. A Javaslat meghatározza a nyilvántartható adatok körét és rögzíti azok felhasználásának a célhozkötöttségét.

A nyilvántartott adatok teljes köréről köteles a bv. szervezet tájékoztatást adni az igazságügyi szervek, a nyomozó hatóságok, a nemzetbiztonsági szolgálatok és az adatvédelmi biztos részére. Egyes adatokra a feladataik ellátásához, jogaik érvényesítéséhez más szerveknek vagy állampolgároknak is szükségük lehet, ezért a Javaslat - jogszabályban meghatározott esetben hivatalból, egyébként kérelemre - e körben is tájékoztatási kötelezettséget ír elő azzal, hogy a kérelem indokát, jogalapját és az adatszolgáltatáshoz fűződő érdeket a kérelmezőnek kell igazolnia.

A Javaslat biztosítja a fogvatartott részére a róla nyilvántartott adatok megismerését, a téves adatok kijavítását és a jogellenesen nyilvántartott adatok törlését. Az adatok megismerésére való jogot a Javaslat egy esetben korlátozza. Nem hozható ugyanis a fogvatartott tudomására a fogvatartás biztonságát érintő olyan intézkedéssel kapcsolatban felvett adat, amely intézkedést a fogvatartott eltűrni köteles. Ezen intézkedéseket a Bv. tvr. tartalmazza; ilyennek minősül elsősorban az elítéltek biztonsági, nevelési, kriminológiai szempontból történő csoportba sorolása.

A Javaslat meghatározza az adatvédelemre vonatkozó legfontosabb szabályokat és a büntetés (intézkedés) végrehajtásától vagy a végrehajthatóság megszűnésétől számított huszonöt évig az adatkezelő bv. szerv részére megőrzési kötelezettséget ír elő. Az idegenrendészeti őrizetet töltő külföldi állampolgárok esetében más adatok felvétele is szükséges lehet, továbbá egyes kérdéseket, mint pl. a megőrzési határidőt, indokolt sajátosan - külön jogszabályban - meghatározni.

-----STARTING---POINT---VEGE---

A 34-35. §-hoz

Az értelmező rendelkezések között a Javaslat a jogszabály, a ruházat, a csoportosulás, a tömeg, a katasztrófa és a rendvédelmi szerv fogalmát az Rtv. adott rendelkezésére való hivatkozással állapítja meg.

A Javaslat alkalmazásában fogvatartotton minden olyan személyt érteni kell, aki a szabadságelvonással járó büntetést, intézkedést, büntető eljárási kényszerintézkedést, elzárást vagy idegenrendészeti őrizetet bv. szervnél tölti. Azokban az esetekben, amikor valamely rendelkezés csak a fogvatartottak valamely csoportjára vonatkozik, a Javaslat az adott személyi kört (pl. elítéltek, előzetesen letartóztatottak, stb.) külön meghatározza.

A fogvatartottak foglalkoztatását végző gazdálkodó szervezetek sajátos többletkiadásai közül a legjellemzőbbeket a Javaslat felsorolja. E többletkiadások alapvetően a fogvatartás biztonságának a követelményéből, a fogvatartottak gyakori cserélődéséből, hosszabb idejű betanításából, alacsonyabb munkateljesítményéből adódnak. A sajátos többletkiadások felmérésének a módját és a megtérítés rendjét a Kormány határozza meg.

A Javaslat csak a törvényi szabályozást igénylő rendelkezéseket foglalja magában. Egyes területeken alsóbb szintű jogszabályok megalkotása szükséges, amelyre az igazságügyminiszter kap felhatalmazást. Ezek közül kiemelendő a bv. szervezet napi folyamatos működésének a részletes szabályait tartalmazó szolgálati szabályzat, illetve a fogvatartottakat foglalkoztató gazdálkodó szervezetekre vonatkozó, a fogvatartottak őrzését, felügyeletét, a biztonsági rendszerek működtetését, stb. tartalmazó igazságügyminiszteri rendelet.

A 36-44. §-hoz

A Javaslat a Bv. tvr. alkalmazásának a tapasztalatai alapján azt néhány tekintetben módosítja.

A bv. szervezet együttműködési kötelezettsége körében a Javaslat 13. §-ának (1) bekezdése szabályozza a bv. szervezet feladatainak a teljesítését segítő szerveket (egyházakat, alapítványokat, stb.), és az együttműködés jogi kereteit. Ennek következtében a Bv. tvr. 20. §-ának (2) bekezdésében is szét kell választani a büntetés-végrehajtási feladatok teljesítésében jogszabály alapján közreműködő, illetve a feladatok végrehajtását segítő szerveket. A Javaslat egyben a "segítés" különböző legjellemzőbb formáit is meghatározza.

A hatályos Bv. tvr. 34. §-ának (2) bekezdése, és 35. §-ának (2) bekezdése szerint az elítélt az általa a bv. szervezetnek, illetve a bv. szervezet által az elítéltnek okozott kár megtérítésére irányuló eljárásban a bv. szerv határozata ellen az intézet parancsnokához fellebbezhet, a bírósági út csak a fellebbezés elutasítása esetén vehető igénybe. A Javaslat a kétfokú belső eljárást megszünteti, az elítélt a bv. szerv határozata ellen - harminc napon belül - közvetlenül keresettel fordulhat az illetékes bírósághoz.

A hatályos szabályozás szerint az elítéltet kártérítésre kötelező másodfokú parancsnoki határozat - a bíróság előtt való keresetindítástól függetlenül - végrehajtható. E szabályozás nem áll összhangban a bírósági végrehajtásról szóló 1994. évi LIII. törvényben (Vht.) foglaltakkal. A Javaslat ezért kimondja, hogy a bv. szerv - kizárólag az elítélt keresményéből - az általa hozott határozatban megállapított kártérítés összegét csak akkor vonhatja le, ha az elítélt keresetet nem terjesztett elő, és a kárt önként nem térítette meg. Amennyiben az elítélt a határozat ellen keresettel él, a végrehajtásra a bíróság jogerős határozata után kerülhet sor.

Az elítélteket, illetve az előzetesen letartóztatottakat a fogvatartás alatt megillető jogokat a Bv. tvr. 36. §-a és 118. §-a tartalmazza. E jogok közül egyesek gyakorlásának a biztosítása bizonyos körülmények között - leszámítva az ún. katasztrófa helyzeteket - nem lehetséges. Ilyen helyzet állhat elő pl. fogolyzendülés, terrorcselekmény, a bv. intézetet ért támadás esetén.

A Javaslat lehetővé teszi, hogy egyes jogok gyakorlását - pl. látogatók fogadása, munkavégzés, oktatásban való részvétel, csomagküldés, távbeszélő használat - legfeljebb öt napig az intézet parancsnoka felfüggeszthesse. Indokolt esetben az intézkedés időtartamát az országos parancsnok további öt nappal meghosszabbíthatja.

Az intézkedés a körülményektől függően kiterjed az intézetben elhelyezett valamennyi fogvatartottra, vagy azok meghatározott részére (pl. az egy épületben, az egy körleten lévő fogvatartottak).

A Javaslat előírja, hogy az intézkedésről, illetve az esetleges meghosszabbításáról az ügyészt haladéktalanul értesíteni kell. Az ügyész törvényességi felügyeleti jogkörében eljárva az intézkedés tartalmát megváltoztathatja, a jogok gyakorlásának a felfüggesztését megszüntetheti.

A Javaslat szerinti intézkedés nem fegyelmi büntetés, ezért úgy rendelkezik, hogy az intézkedést kiváltó ok előidézésében vétlen elítéltek (előzetesen letartóztatottak) részére az elmaradt jogaik gyakorlását utólag lehetővé kell tenni.

A 45. §-hoz

A bíróság által megítélt, a bv. szervezetet a fogvatartottal szemben megillető követelések végrehajtása a Vht. szerint az ún. önálló bírósági végrehajtó hatáskörébe tartozik. E követelések zöme viszonylag alacsony összegű, a szabadulás után pedig jelentős részben behajthatatlan. A végrehajtási költségek csökkentése céljából, továbbá a követelés állami jellegére figyelemmel a Javaslat a végrehajtást a megyei bíróság végrehajtó hatáskörébe utalja.

A 46. §-hoz

A Javaslat rendelkezéseinek az alkalmazására való felkészülés érdekében a hatályba lépésre megfelelő időt kell biztosítani, ezért azt a kihirdetést követő harmadik hónap első napjában indokolt megállapítani. A Javaslat tartalmára figyelemmel a büntetés-végrehajtásnak az igazságügyminiszter felügyelete alá helyezéséről szóló 1963. évi 24. törvényerejű rendelet a hatályát veszti.