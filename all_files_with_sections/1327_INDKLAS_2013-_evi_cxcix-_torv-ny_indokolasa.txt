2013. évi CXCIX. törvény indokolása

a növényfajták állami elismeréséről, valamint a szaporítóanyagok előállításáról és forgalomba hozataláról szóló 2003. évi LII. törvény módosításáról

-----STARTING---POINT---ALTALANOS--- 

Hazánk ökológiai adottságai, vetőmag termelési és feldolgozási tradíciója és tapasztalatai, valamint a logisztikai előnyök a hazai gazdaság egyik legsikeresebb ágazatává tették a vetőmag előállítást. A magyar vetőmag stratégiai termék. A termőterület és a kapacitás bővítése nemzetgazdasági, sőt - élelmiszerbiztonsági szempontból - nemzetbiztonsági érdek.

A növényfajták állami elismeréséről, valamint a szaporítóanyagok előállításáról és forgalomba hozataláról szóló 2003. évi LII. törvény módosításáról szóló 2013. évi CXCIX. törvény az ésszerűbb működést, az erőforrások hatékonyabb felhasználását, illetve a versenyképesség javítását, valamint Magyarország géntechnológiával módosított szervezetekre (a továbbiakban: GMO) vonatkozó stratégiájának hatékonyabb ellátását segíti.

A törvény kiegészíti a fogalmakat a géntechnológiával módosított szervezettel szennyezett vetőmag fogalmával és szabályozza a GMO-val szennyezett szaporítóanyag felhasználása miatt kárt szenvedett termelők kárának enyhítésére szolgáló juttatás feltételeit.

A vetőmag előállítás egyik feltétele az összefüggő, nagyobb földterületek megléte - az uniós normákban előírt - izolációs távolságok betartása miatt, mely a szétszabdalt tulajdoni viszonyok miatt egyes térségekben nehézségekbe ütközik. A vetőmag előállításhoz szükséges védőtávolságok biztosítása érdekében - a termelők közötti vitás helyzetek megoldásának elősegítése érdekében - erősíteni és pontosítani szükséges a jogi hátteret, a lehetőség szerinti hatósági kontroll kiterjesztésével. Ezért a törvény a hatályos szabályokhoz képest részletesebben határozza meg a védőtávolságba eső termőföld használóval való megegyezés és a vetőmag szaporítási zárt körzet létesítésének szabályait.

A vetőmag szaporítási zárt körzet szabályai a jelenlegi hatályos szabályozás elveit követve törvényi szinten határozzák meg azokat a lényeges szabályokat, amelyekben a vetőmag előállítónak és a védőtávolságba eső termőföld használójának meg kell állapodnia. A gyakorlatban számos olyan eset fordult elő, amikor a védőtávolságba eső föld használója helyzetével visszaélve veszélyeztette, illetve meghiúsította a vetőmag előállítást.

A törvény a vetőmag előállításhoz fűződő érdekre és a földhasználó érdekeire figyelemmel szabályozza az előzetes egyeztetés módját és az ellentételezés arányos mértékét.

A törvény nem határoz meg új feladatokat a növénytermesztési hatóság számára, csak több helyen pontosítja a hatályos szabályokat.

A törvény meghatározza a szaporítóanyag előállítással és forgalmazással kapcsolatban vezetett közhiteles hatósági nyilvántartásokat a közigazgatási hatósági eljárás és szolgáltatás általános szabályairól szóló 2004. évi CXL. törvényt módosító 2012. évi CCX. törvénnyel megállapított szabályokra figyelemmel.

A törvény tartalmazza a tájfajtákra, a zöldség és gyümölcsfajták forgalmazására vonatkozó uniós irányelvek átültetéséhez szükséges módosításokat, valamint az időközben indokolttá vált pontosításokat.

-----STARTING---POINT---RESZLETES---

Az 1. §-hoz

A törvény pontosítja a Nemzeti Fajtajegyzék fogalmát, továbbá kiegészíti a fogalmakat a géntechnológiával módosított szervezettel szennyezett vetőmag fogalmával és a vetőmag szaporító tábla fogalmával.

A törvény szerint géntechnológiával módosított szervezettel szennyezett vetőmagnak minősül az a vetőmag, amely:

- az Európai Unióban nem engedélyezett GMO-t,

- a védzáradékkal érintett GMO-t,

- a termesztésre nem engedélyezett, de egyéb célra engedélyezett GMO-t tartalmaz.

Ez a fogalom a GMO-val szennyezett vetőmagok és szaporítóanyagok forgalomba hozatala esetén alkalmazható szankciók szempontjából szükséges.

A vetőmag szaporító tábla fogalmának meghatározásával a törvény lehetővé teszi, hogy egy táblaként lehessen kezelni egy növényfaj azonos fokú fajtájának termesztése estén azokat az érintkező táblákat, amelyeket út, fasor vagy az azonos művelést nem kizáró tereptárgy választ el egymástól.

A 2-5. §-hoz

A törvény pontosítja az állami elismerés egyik feltételét jelentő megkülönböztethetőség fogalmát.

A törvény a tájfajtákra, a zöldség és gyümölcsfajták forgalmazására vonatkozó uniós irányelvek átültetéséhez szükséges módosításokat, valamint az időközben indokolttá vált pontosításokat tartalmazza.

A 6. §-hoz

A törvény 10 évvel hosszabb időtartamban határozza meg az állami elismerés időtartamát a szőlő-, gyümölcs-, erdészeti fajták és fás szárú energetikai célú fajták, illetve fásszárú dísznövények esetében. A módosítás értelmében e fajták esetében az állami elismerés a megadástól számított 30. év végéig tart, amely időtartam többször meghosszabbítható.

A 7-8. §-hoz

A törvény a fajtafenntartás ellenőrzésére, valamint a szaporítóanyag előállítással és forgalmazással kapcsolatban vezetett közhiteles hatósági nyilvántartásokra vonatkozó pontosító rendelkezéseket tartalmaz.

A 9-10. §-hoz

A szántóföldi és a kertészeti növényfajok vetőmag előállításánál - a genetikai és növényvédelmi követelmények érvényesítése céljából - a törvény végrehajtási rendeleteiben meghatározott mértékű védőtávolságot kell alkalmazni. A védőtávolságba eső termőföld használói nem termeszthetnek olyan növényt, amely a vetőmag előállítást a mechanikai vagy genetikai keveredés miatt veszélyezteti.

Ezért a vetőmag előállító az előírt védőtávolságon belül lévő termőföld használójával (a továbbiakban: földhasználó) szerződésben állapodhat meg vagy vetőmag szaporítási zárt körzetet hozhat létre. A zárt körzet létesítésére vonatkozó időkorlátok és a létesítésre vonatkozó értesítések és egyeztetési fórumok nem változnak.

A törvény a vetőmag előállításhoz fűződő érdekre és a földhasználó érdekeire figyelemmel szabályozza az előzetes egyeztetés módját és az ellentételezés arányos mértékét.

A vetőmag előállítója a földhasználóval a vetés megkezdése előtt szerződésben állapodhat meg. A szerződésnek tartalmaznia kell a termesztés korlátozásával kapcsolatos kötelezettségeket, valamint az ebből eredő eredménykiesés arányos ellentételezésének módját és mértékét.

A törvény a szétszabdalt tulajdoni és földhasználati viszonyokhoz jobban alkalmazkodóan határozza meg a vetőmag szaporítási zárt körzethez szükséges összefüggő terület minimális nagyságát. A legalább 16 ha egybefüggő vetésterülettel és szaporítási szerződéssel rendelkező vetőmag előállító zárt körzet kialakítását kezdeményezheti a termékpálya szerinti terméktanácsnál.

A zárt körzet létesítésének szándékára vonatkozóan, a hatályos szabály „helyileg szokásos módon történő” közzétételt határozott meg, melyet a visszajelzések alapján szükséges volt pontosítani. A vetőmag előállítónak a zárt körzet létesítésére vonatkozó szándékát az érintett földterületrészek területének pontos meghatározásával együtt a helyi önkormányzat hirdető tábláján, a kormányhivatalban, illetve a járási hivatalban kell közzétennie. A földhasználónak jeleznie kell, ha a vetőmag előállítás az érdekeit sérti.

A vetőmag előállító és a földhasználó közötti egyeztetést a területi agrárkamara folytatja le. Az egyeztetés eredményét megállapodásba kell foglalni. A vetőmag előállítónak a területi agrárkamara által ellenjegyzett megállapodást meg kell küldenie a terméktanács részére.

Ha a jogszabályban előírt védőtávolságok alkalmazásával egy vagy több termesztési ciklusban vetőmag szaporítási zárt körzet kerül létrehozásra, a zárt körzet területét pontosan meg kell határozni az üzemi térképen a Mezőgazdasági Parcella Azonosító Rendszer (MePAR) szerint. A zárt körzet létesítését a növénytermesztési hatóság engedélyezi.

A földhasználó a termelés korlátozásával kapcsolatos kötelezettségeiért az eredetileg termeszteni tervezett növényi kultúra eredményével arányos ellentételezésre - így különösen terményre, természetbeni szolgáltatásra, illetve korlátozási díjra - tarthat igényt. Az arányos ellentételezés mértékét a zárt körzet térségére jellemző, a korlátozás alá és a termelt növény átlagos terméshozamára figyelemmel kell meghatározni.

Mind szerződésben meghatározott védőtávolságba, mind a zárt körzetben előírt védőtávolságba eső földterületen tilos a termesztett növényfajjal azonos növényfajt termeszteni, beleértve a gyomként megjelenő árvakeléseket is. A földhasználónak a védőtávolságba, illetve a zárt körzet területére eső és általa használt földterületen folyamatosan gondoskodnia kell a korlátozott növényfaj megjelenő egyedeinek eltávolításáról.

A zárt körzeten belüli korlátozás, illetve a tilalom betartását a növénytermesztési hatóság ellenőrzi és elrendeli növényállomány megsemmisítését, ha a korlátozás, illetve a tilalom ellenére a zárt körzeten belül tiltott növényfaj egyedeinek eltávolítása elmaradt.

A 11‒12. §-hoz

A törvény a törzsültetvények és a faiskolák létesítésére vonatkozó pontosító rendelkezéseket, továbbá a vetőmag, dughagyma és fokhagyma csomagolóanyagára vonatkozó uniós irányelv átültetéséhez szükséges módosítást tartalmazza.

A 13. §-hoz

Magyarország kiemelten kívánt eljárni a vetőmagvak GMO szennyeződésének megelőzése, valamint a géntechnológiával módosított szervezetet tartalmazó, szennyezett vetőmagvak felhasználásának megakadályozása érdekében. Ezért a GMO-val szennyezett vetőmag felhasználása esetén a törvény lehetővé teszi az érintett növényi kultúra, valamint a törvény végrehajtási rendeletében meghatározott védőtávolságon belül található ivarilag kompatibilis növényfajt tartalmazó növényi kultúra megsemmisítését. A megsemmisítés miatt kárt szenvedett termelők a törvény végrehajtási rendeletében meghatározott feltétekkel és mértékben káruk enyhítésére juttatásra jogosultak. A törvény meghatározza a juttatást kizáró feltételeket. A károk enyhítésére adható juttatás részletes szabályainak kidolgozására a törvény a vidékfejlesztési miniszternek ad felhatalmazást.

A 14. §-hoz

A törvény meghatározza a szaporítóanyag előállítással és forgalmazással kapcsolatban vezetett közhiteles hatósági nyilvántartásokat a közigazgatási hatósági eljárás és szolgáltatás általános szabályairól szóló 2004. évi CXL. törvényt módosító 2012. évi CCX. törvénnyel megállapított szabályokra figyelemmel.

-----STARTING---POINT---VEGE---

A 15‒19. §-hoz

Záró rendelkezéseket, felhatalmazó, módosító, hatályon kívül helyező rendelkezéseket, valamint az uniós normáknak való megfelelésre vonatkozó szabályokat tartalmazzák.

A törvény 1. §-ának (2) bekezdésében és 13. §-ában foglalt, a géntechnológiával módosított szervezettel szennyezett vetőmagra vonatkozó rendelkezéseknek a műszaki szabványok és szabályok terén történő információszolgáltatási eljárás megállapításáról szóló 1998. június 22-i 98/34/EK európai parlamenti és tanácsi irányelv - 98/48/EK európai parlamenti és tanácsi irányelvvel módosított - 8-10. cikke szerinti előzetes bejelentése megtörtént. A véleményezési határidő 2013. szeptember 30-án járt le és nem érkezett észrevétel sem a Bizottság, sem a tagállamok részéről.