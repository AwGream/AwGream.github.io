2017. évi LV. törvény indokolása

a megújuló energia közlekedési célú felhasználásának előmozdításáról és a közlekedésben felhasznált energia üvegházhatású gázkibocsátásának csökkentéséről szóló 2010. évi CXVII. törvény módosításáról

-----STARTING---POINT---ALTALANOS--- 

A megújuló energia közlekedési célú felhasználásának előmozdításáról és a közlekedésben felhasznált energia üvegházhatású gázkibocsátásának csökkentéséről szóló 2010. évi CXVII. törvény (a továbbiakban: Büat.) módosításának célja a 2009/30/EK európai parlamenti és tanácsi irányelvnek (FQD), s a benne szereplő, a 98/70/EK európai parlamenti és tanácsi irányelv, az ún. üzemanyag irányelv vonatkozásában tett módosításoknak, valamint 2009/28/EK európai parlamenti és tanácsi irányelvnek (RED) a folyékony bio-energiahordozók, valamint a közlekedési célú megújuló üzemanyagok vonatkozó részének a nemzeti jogba történő átültetése. A Közösség a 2008-tól 2012-ig terjedő időszakra a Kiotói Jegyzőkönyvben vállalásokat tett az üvegházhatású gázok kibocsátásának mérséklése érdekében. A Közösség emellett egy globális megállapodás keretében az üvegházhatású gázok kibocsátásának 2020-ig 30%-kal történő csökkentése mellett is kötelezettséget vállalt, továbbá egyoldalúan vállalta 20%-os csökkentés megvalósítását. E célok teljesítéséhez valamennyi gazdasági ágazatnak hozzá kell járulnia.

A Büat. meghatározza a folyékony bio-energiahordozók, valamint a közlekedési célú megújuló üzemanyagok felhasználásának növelésének és a közlekedésben felhasznált energia üvegházhatású gázkibocsátás csökkentésének mértékét. A Büat.-hoz kapcsolódó végrehajtási rendeletek meghatározzák a folyékony bio-energiahordozók, valamint a közlekedési célú megújuló üzemanyagok fenntartható módon történő előállításával kapcsolatos követelményeket ezen, követelményeknek történő megfelelés dokumentálását.

-----STARTING---POINT---RESZLETES---

Az 1. §-hoz

Ez a rendelkezés meghatározza az alapvető fogalmakat, a szabályozás tárgya és alanyai tekintetében egyaránt. A szakaszban meghatározott alapvető fogalmak biztosítják az egységes értelmezés és alkalmazás feltételét, lehetőségét a kapcsolódó jogszabályok vonatkozásában is.

A 2. §-hoz

A megújuló energiaforrásból előállított energia támogatásáról, valamint a 2001/77/EK és a 2003/30/EK irányelv módosításáról és azt követő hatályon kívül helyezéséről szóló 2009/28/EK európai parlamenti és tanácsi irányelv rendelkezéseinek megfelelően ez a szakasz előírja, hogy a Magyar Köztársaság területén az Európai Unió által meghatározott jövőbeli időpontban a megújuló energiaforrásból előállított energia-részaránynak el kell érnie a teljes közlekedésben felhasznált energiafogyasztás minimálisan 10%-át.

A 3. §-hoz

Ez a rendelkezés fogalmazza meg a fenntartható a folyékony bio-energiahordozók, valamint a közlekedési célú megújuló üzemanyagok előállítás alapját, miszerint függetlenül a termelés vagy termesztés helyétől a folyékony bio-energiahordozók, valamint a közlekedési célú megújuló üzemanyagok kizárólag akkor tekinthetőek fenntartható módon előállítottaknak, ha azok megfelelnek az Európai Unió által elfogadott irányelvekben foglalt úgynevezett fenntarthatósági kritériumoknak.

A mezőgazdasági igazgatási szerv bírságot szabhat ki azzal szemben, aki a bioüzemanyagok, folyékony bio-energiahordozók vagy ezek alapanyagául szolgáló termékek - ide értve a köztes termékeket is - vonatkozásában nem tesz eleget az e törvényben, vagy a törvény végrehajtására kiadott rendeletekben meghatározott nyomon követhetőségi kötelezettségeknek.

A mezőgazdasági igazgatási szerv és az állami adó- és vámhatóság bírságot szabhat ki azzal szemben, aki a bioüzemanyagok, folyékony bio-energiahordozók vagy ezek alapanyagául szolgáló termékek - ide értve a köztes termékeket is - fenntarthatóság igazolása során adatszolgáltatási kötelezettségét nem teljesíti, az ügy eldöntése szempontjából valótlan tényt állít, valótlan adatot szolgáltat, valótlan nyilatkozatot tesz.

A bírság kiszabása során figyelembe kell venni annak a biomasszának, köztes terméknek, bioüzemanyagnak, vagy folyékony bio-energiahordozónak a mennyiségét, amelyre vonatkozóan a meghatározott kötelezettségnek nem tettek eleget.

A mezőgazdasági igazgatási szerv és az állami adó- és vámhatóság az eset összes körülményeire tekintettel dönt a bírság kiszabásáról. Ennek keretében mérlegeli különösen:

- a jogsértéssel okozott hátrányt, illetve a jogsértéssel elért előny mértékét,

- a jogsértéssel okozott hátrány visszafordíthatóságát,

- a jogsértő állapot időtartamát,

- a jogsértő magatartás ismétlődését és gyakoriságát,

- a jogsértést elkövető eljárást segítő, együttműködő magatartását, valamint

- a jogsértést elkövető gazdasági súlyát.

A biomassza, köztes termék, bioüzemanyag és folyékony bio-energiahordozó fenntartható előállításának minősítésére vonatkozó követelmények teljesítésének ellenőrzése során a mezőgazdasági igazgatási szerv a nyilvánvaló hibát bármikor kijavíthatja.

A 4. §-hoz

A motorbenzint vagy a dízelgázolajat forgalomba hozó üzemanyag-forgalmazó a bioüzemanyagot - tisztán vagy a motorbenzinbe, dízelgázolajba bekeverve - úgy köteles forgalomba hozni, hogy az általa a naptári évben forgalomba hozott bioüzemanyag minimális mennyisége elérje a Kormány rendeletében meghatározott kötelező bioüzemanyag-részarány mennyiségét.

A kötelező bioüzemanyag-részarány számításánál figyelmen kívül kell hagyni

- azt a forgalomba hozott bioüzemanyagot, amelynek fenntartható módon történő előállítását az arra kötelezett nem igazolja,

- azt a forgalomba hozott motorbenzint, dízelgázolajat és bioüzemanyagot, amelyre a Jöt. szerint a biokomponens-tartalomra tekintettel a jövedéki adó részben vagy egészben elengedésre vagy visszatérítésre került, valamint

- a behozott kőolaj és kőolajtermékek biztonsági készletezéséről szóló 2013. évi XXIII. törvényben meghatározott biztonsági készletből kőolaj- és kőolajtermék-ellátási válsághelyzetben szabad forgalomba hozott üzemanyagot.

A forgalomba hozatal céljából előállított, beszerzett, értékesített és a forgalomba hozott bioüzemanyagra vonatkozó, valamint bioüzemanyag fenntarthatósági követelményeknek való megfelelését és nyomon követhetőségét igazoló, végrehajtási jogszabályban meghatározottak szerinti adatokat az ott rögzítettek szerint kell nyilvántartani és bizonylatolni.

Az üzemanyag-forgalmazó köteles évente, a tárgyévet követő év harmadik hónapjának 20. napjáig a tárgyévben forgalomba hozott motorbenzinről, dízelgázolajról és bioüzemanyagról az e törvény végrehajtására kiadott jogszabályban meghatározottak szerinti jelentést az állami adó- és vámhatóságnak benyújtani.

Az üzemanyag-forgalmazó a Jöt. szerinti engedélye megszűnése esetén - az engedély megszűnésének napjával - köteles a jelentést elkészíteni, és az engedélye megszűnésének napját követő 12 munkanapon belül az állami adó- és vámhatósághoz benyújtani.

Az állami adó- és vámhatóság bírságot szab ki arra az üzemanyag-forgalmazóra, amely

- a tárgyévben a kötelező bioüzemanyag-részaránynak megfelelő mennyiségnél kevesebb bioüzemanyagot hozott forgalomba, vagy

- az előírt határidőre nem nyújtotta be, vagy nem a meghatározott tartalommal nyújtotta be a jelentést.

A kiszabandó bírság alapja az üzemanyag-forgalmazó tárgyévi motorbenzin- és dízelgázolaj- forgalma alapján a kötelező bioüzemanyag-részaránnyal meghatározott bioüzemanyag- mennyiség energiatartalmának és az üzemanyag-forgalmazó által a tárgyévben ténylegesen forgalomba hozott bioüzemanyag-mennyiség energiatartalmának MJ-ban kifejezett különbsége.

Ha az üzemanyag-forgalmazó azért hozott a tárgyévben a kötelező bioüzemanyag-részaránynak megfelelő mennyiségnél kevesebb bioüzemanyagot forgalomba, mert az általa beszerzett bioüzemanyag fenntarthatósági követelményeknek való megfelelésére vonatkozóan számára valótlan igazolást állított ki az, akitől a bioüzemanyagot beszerezte, a bírságalapot csökkenteni kell a valótlan tartalmú igazolás miatt az igazolást kiállítóra kiszabható, az e törvény végrehajtására kiadott jogszabályban meghatározott bírság alapjával.

Ha az üzemanyag-forgalmazó azért hozott a tárgyévben a kötelező bioüzemanyag-részaránynak megfelelő mennyiségnél kevesebb bioüzemanyagot forgalomba, mert az általa beszerzett bioüzemanyag fenntarthatósági követelményeknek való megfelelésére vonatkozó igazolást jogosulatlanul állította ki az, akitől a bioüzemanyagot beszerezte és az üzemanyag-forgalmazó a felhasznált igazolás kiállítója tekintetében a tőle elvárható gondossággal nem ellenőrizte, hogy az szerepelt-e az igazolás kiadásakor az e törvény végrehajtására kiadott jogszabályban meghatározott nyilvántartásban, a bírságalapot növelni kell a jogosulatlanul kiállított igazolást felhasználóra kiszabható, az e törvény végrehajtására kiadott jogszabályban meghatározott bírság alapjával.

A bioüzemanyag-ellátásban beállott válsághelyzet esetén az állami adó- és vámhatóság a bírságot mérsékelheti.

Az 5. §-hoz

A törvényben eddig nem szereplő új alcímet vezet be, amely a folyékony bio- energiahordozók, a bioüzemanyagok valamint a köztes termékek, és ezek alapanyagai, eredetének nyomon követését szabályozza. A szabályozás alapján a biomassza kereskedő, a biomassza feldolgozó, valamint az üzemanyag-forgalmazó a termékek értékesítése során köteles az e törvény végrehajtására kiadott jogszabályban meghatározott tartalmú dokumentummal igazolni a bioüzemanyag, folyékony bio-energiahordozó, a köztes termék és azok alapanyagául szolgáló termékek nyomon követhetőségét, valamint az ezzel kapcsolatos adatokat szolgáltatni.

A 6. §-hoz

A Büat. 6. alcímének új címét határozza meg.

A 7. §-hoz

Az üzemanyag-forgalmazó köteles nyilvántartani a külön jogszabályban meghatározottak szerinti tartalommal az általa forgalomba hozott üzemanyagból és más közlekedési célú energiatermékből származó, teljes életciklusra és energiaegységre számított üvegházhatású gázkibocsátást.

Az üzemanyag-forgalmazó minden naptári évre vonatkozóan, a tárgyévet követő év március 31- éig jelentést köteles benyújtani az állami adó- és vámhatóságnak:

- az általa forgalomba hozott üzemanyag és más közlekedésben felhasznált energiatermék tekintetében a forgalomba hozott teljes mennyiségről, a beszerzési helyről és a származás helyéről, valamint

- az üzemanyagból vagy más közlekedésben felhasznált energiatermékből származó, a teljes életciklusra vonatkozó, energiaegységre számított üvegházhatású gázkibocsátásról.

Az állami adó- és vámhatóság az üzemanyag-forgalmazók jelentéseiről - azon adat kivételével, amelyet jogszabály más nyilvántartás részeként közhitelesnek minősít - közhiteles hatósági nyilvántartást vezet.

Amennyiben az üzemanyag-forgalmazó a jelentést az előírt határidőre nem nyújtja be, vagy nem a meghatározott tartalommal nyújtja be, vagy valótlan adatot közöl, az állami adó- és vámhatóság bírságot szab ki.

A 8. §-hoz

A mezőgazdasági és vidékfejlesztési támogatási szerv, a mezőgazdasági igazgatási szerv, valamint az állami adó- és vámhatóság a biomassza, a köztes termék, a bioüzemanyagok és a folyékony bio-energiahordozók fenntartható módon történt előállítását igazoló dokumentumok nyilvántartásához, a dokumentumban szereplő adatok és a nyomon követhetőség ellenőrzéséhez, valamint fenntarthatósági bizonyítvány kiállításához az általuk kezelt adatbázisokból adatot szolgáltatnak az e bekezdésben meghatározott hatóságoknak.

Az adatszolgáltatás kiterjed a biomassza, a köztes termék, a bioüzemanyagok és a folyékony bio- energiahordozók fenntartható módon történt előállítását igazoló dokumentumot kiállító jogi személy, vagy egyéni vállalkozó adószámára, természetes személy esetén annak természetes személyazonosító adataira, az adatszolgáltató által alkalmazott nyilvántartási számára is.

A 9. §-hoz

Az energiapolitikáért felelős miniszter elektronikus úton, havonta frissülő honlapon a megújuló energiaforrásból előállított energiával működő járművek üzembe helyezői és üzemeltetői, valamint felhasználói számára a megújuló energia közlekedési célú felhasználásának elősegítése céljából tájékoztatást nyújt a megújuló energiaforrásból előállított energiával működő járművek használatáról és az ilyen járművek használatával összefüggő előnyökről.

A 10. és 12. §-hoz

Technikai jellegű módosítást tartalmaz.

A 11. §-hoz

Felhatalmazó rendelkezéseket tartalmaz.

A 13. §-hoz

Szövegcserés módosítást tartalmaz.

A 14. §-hoz

Hatályon kívül helyező rendelkezéseket tartalmaz.

-----STARTING---POINT---VEGE---

A 15. §-hoz

Hatályba léptető rendelkezéseket tartalmaz.