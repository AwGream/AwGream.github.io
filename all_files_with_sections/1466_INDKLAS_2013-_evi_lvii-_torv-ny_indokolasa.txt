2013. évi LVII. törvény indokolása

a statisztikáról szóló 1993. évi XLVI. törvény módosításáról

-----STARTING---POINT---ALTALANOS--- 

Az uniós adatszolgáltatási kötelezettségek, valamint az elmúlt időszakban történt hazai jogszabályváltozások indokolttá teszik a statisztikáról szóló 1993. évi XLVI. törvény népmozgalmi adatgyűjtésekre vonatkozó szakaszának módosítását. A módosítást indokai a következők.

Jelenleg a népmozgalmi statisztikai adatgyűjtések csak a Magyarország területén történt eseményekre terjednek ki. A törvény célja, hogy a magyarországi lakcímmel rendelkező személyekre vonatkozó egyes népmozgalmi adatgyűjtéseket kiterjessze az országhatáron kívül történt eseményekre is. A népegészségre és a munkahelyi egészségre és biztonságra vonatkozó közösségi statisztikáról szóló Európai Parlament és a Tanács 1338/2008/EK, valamint a Bizottság 328/2011/EU rendeletei alapján részletes adatokat kell szolgáltatni a halálesetekről, köztük a külföldön elhalálozott személyek halálozásáról a lakóhely szerinti ország statisztikájában. Ezen kívül a most készülő demográfiára vonatkozó uniós rendelet tervezetében is szerepel a magyarországi lakcímmel rendelkezők külföldön történt szülésének és halálozásának számbavétele, illetve az állampolgárság és a születési ország szerinti adatszolgáltatás a rendszeres népmozgalmi statisztikában. A tervezet jelenleg az európai parlamenti szavazásra vár. A rendelettervezet egységes definíciót határoz meg a népesség fogalmára, amely alapját képezi a minősített szavazati többség meghatározásának, ezért rendkívül lényeges, hogy milyen adatok alapján számítják azt.

Az elfogadás előtt álló rendelet alapján a szokásos lakóhellyel rendelkező népesség (usually resident population) definíciója szerint azokról a személyekről kell a tagországoknak adatot szolgáltatniuk, akik a referenciaidőt megelőzően legalább 12 hónapig folyamatosan az adott ország területén lévő lakóhelyükön éltek, vagy azzal a szándékkal érkeztek oda, hogy legalább 12 hónapig ott tartózkodjanak, függetlenül az állampolgárságuktól. Az előírásnak megfelelő sokaság összeállításához azon népmozgalmi eseményeknek az adatgyűjtését szükséges ország határon kívülre is kiterjeszteni, amelyek a magyarországi lakcímmel rendelkező népesség számát befolyásolják. Ezek a születésekkel és a halálozásokkal kapcsolatos események.

A rendelet elfogadásáig, 2013. évre a Tanács eljárási szabályzatának módosításáról szóló 2013/37/EU határozata rögzítette a minősített szavazati többség meghatározásához alkalmazandó népességszámokat tagországonként.

Mindezek alapján tehát a Központi Statisztikai Hivatal (a továbbiakban: KSH) által megállapított népesség adat képezi Magyarország uniós szavazati arányának megállapítási alapját, ezért kiemelt érdek fűződik a lehető legszélesebb körű adatok gyűjtéséhez, tekintettel arra, hogy így minőségileg jobb, pontosabb népesség adatok állíthatók elő.

Az utóbbi években felerősödött migrációs folyamatok miatt így nemcsak az ország területén történt eseményekről, hanem a magyarországi lakcímmel rendelkező személyek külföldön bekövetkezett népmozgalmi eseményeiről is szükséges az adatok gyűjtése.

A törvény a fentiek mellett egyértelműsíti a statisztikai tevékenység közhatalmi jellegét.

-----STARTING---POINT---RESZLETES---

Az 1. §-hoz

Egyértelműsíti a statisztikai tevékenység közhatalmi jellegét.

A 2. §-hoz

A Központi Statisztikai Hivatal statisztikai tevékenységének ellátása érdekében szükséges egy kizárólagos állami tulajdonban álló társaság alapítása, amely tekintetében a magyar államot megillető tulajdoni jogok és kötelezettségek összességét a KSH elnöke gyakorolja. A társaság alapítása útján a KSH által ellátott statisztikai tevékenység hatékonyabb ellátása biztosítható.

A 3. §-hoz

Kiegészíti a törvény 10. §-át, amely a népmozgalmi adatgyűjtéseket szabályozza.

Az új (1a) bekezdés alapján a népmozgalmi adatgyűjtés kiegészül a magyarországi lakcímmel rendelkező személyek külföldön bekövetkezett halálozásának, valamint gyermekszülésének megfigyelésével, amennyiben az esemény anyakönyvezésére Magyarországon is sor kerül. A külföldön bekövetkezett népmozgalmi eseményekre vonatkozó adatokat a hazai anyakönyvezést végző hatóság (jelenleg a Bevándorlási és Állampolgársági Hivatal) továbbítja a Központi Statisztikai Hivatal felé.

A törvény 10. §-ának (2) bekezdésében pontosításra kerül, hogy a törvény ezen a helyen a népmozgalmi adatgyűjtés adatköreit sorolja fel, nem az egyes gyűjtendő adatokat. Az adatkörök adattartalmát a statisztikáról szóló 1993. évi XLVI. törvény végrehajtásáról szóló 170/1993. (XII. 3.) Korm. rendelet mellékletei tartalmazzák, míg az egyes adathelyek, kérdések a statisztikai kérdőíveken szerepelnek.

A fentieken túlmenően a 10. § (2) bekezdésében törlésre kerül a munkahelyre vonatkozó adatkör, tekintettel arra, hogy annak gyűjtése nem indokolt.

A halottvizsgálati bizonyítvány adatait a KSH külön, az erre vonatkozó jogszabály alapján veszi át az azt kitöltő személyektől, szervezetektől. Mindezek alapján a törvény 10. §-ának (2)-(4) bekezdései pontosításra kerülnek.

A halottvizsgálati bizonyítványok adatainak átvételekor a Központi Statisztikai Hivatal kezeli a társadalombiztosítási azonosító jelet is, amely a halottvizsgálati bizonyítvány adattartalmának része.

A társadalombiztosítási azonosító jel gyűjtésére a halálozásokkal összefüggő, népegészségügyi szempontból kiemelt jelentőségű vizsgálatok céljából van szükség.

A KSH a társadalombiztosítási azonosító jelet a statisztikai adatfeldolgozást követően a többi személyes adathoz hasonló módon törli, de tekintettel arra, hogy a társadalombiztosítási azonosító jel személyes adatnak minősül, az információs önrendelkezési jogról és az információszabadságról szóló 2012. évi CXII. törvény 5. § (1) bekezdés b) pontja alapján annak kezeléséhez törvényi szintű felhatalmazás szükséges.

Ezzel összefüggésben a törvény kiegészül egy új (5) bekezdéssel, amely utal arra, hogy a halottvizsgálati bizonyítvány adatait a KSH külön jogszabályban meghatározottak szerint veszi át.

A 4. §-hoz

A jogszabályszerkesztésről szóló 61/2009. (XII. 14.) IRM rendelet 89. § (3) bekezdésének megfelelően egészíti ki jogharmonizációs záradékkal a törvényt.

-----STARTING---POINT---VEGE---

Az 5-6. §-hoz

A rendelkezések a hatályba léptető, illetve jogharmonizációs rendelkezéseket tartalmazzák.