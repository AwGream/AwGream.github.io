2013. évi LXVI. törvény indokolása

a közraktározásról szóló 1996. évi LXVIII. törvény módosításáról

-----STARTING---POINT---ALTALANOS--- 

A módosítás célja a közraktározási tevékenység biztonságosabbá, átláthatóbbá alakítása, és ezáltal a közraktárban elhelyezett, az elmúlt három évben átlagosan a 126 milliárd forintot is meghaladó értékű áru megőrzésének, megfelelő tárolásának, valamint a közraktárak jogszabályoknak megfelelő működésének biztosítása.

A módosításokat az időközben bekövetkezett jogszabályváltozások, továbbá a közraktározási tevékenység ellenőrzése során a hatóság által tapasztalt szabályozási hiányosságok feltárása tette indokolttá, amelyek átvezetése, illetve kiküszöbölése mindenképpen szükséges a közraktározási tevékenység biztonságának, és így az érintett termelők, hitelezők, valamint közvetetten a nemzetgazdasági folyamatok védelme érdekében.

A módosítás a közraktározási tevékenység állami szabályozásának, és a hatósági feladatokat ellátó közraktári felügyelet munkájának elősegítésére, így e közfeladat hatékonyabb ellátására irányul.

A törvény a közraktározási tevékenység biztonságának növelése, illetve a tevékenység befejezése esetén valamennyi jogos igény kielégítésének biztosítása érdekében bevezeti a közraktározási biztosíték intézményét, amely pénzösszeget a közraktár kizárólag a közraktári tevékenység felfüggesztése vagy megszüntetése esetén használhat fel a közraktározott áru leltározásával, mennyiségének és minőségének ellenőrzésével, vagyonvédelmével, biztosításával, kiszolgáltatásával, valamint kényszerértékesítésével kapcsolatban felmerülő, közvetlen költségek fedezetére. A közraktározási biztosíték egyes formáira vonatkozó részletszabályok az utazásszervezőkről és -közvetítőkről szóló jogszabályban foglaltakhoz hasonlóan kerültek meghatározásra.

A közraktárba nem pénzbeli hozzájárulásként bevitt ingatlan értékének minél pontosabb és szakszerűbb meghatározása érdekében az előterjesztés értelmében az ingatlan értékbecslését kizárólag a közraktártól független, speciális szakértelemmel rendelkező, bejegyzett igazságügyi ingatlanszakértő végezheti el, amely értékbecslést a Magyar Könyvvizsgálói Kamara bejegyzett tagjának vagy a kamarai nyilvántartásba bejegyzett könyvvizsgálói társaságnak is el kell fogadnia.

A törvény bevezeti a nagykockázatú tárolás fogalmát, amely szerint az a tárolási forma minősül nagykockázatú tárolásnak, amelynek esetében a művi tárolással egy telephelyen letett áru közraktári jegyen feltüntetett értéke eléri a közraktár saját tőkéjének kétszeresét.

A törvény új lehetőségként biztosítja a felügyelet számára, hogy a közraktári engedély felfüggesztése vagy visszavonása esetén - az utazásszervezőkről és -közvetítőkről szóló jogszabályban foglaltakhoz hasonlóan - a közraktár vezetőjét öt évre eltiltsa attól, hogy a közraktárban vezető tisztséget lásson el, ha a közraktár vezetőjének tevékenysége a közraktár biztonságos, jogszabályszerű működését veszélyezteti.

A törvény újraszabályozza a felügyeleti díj intézményét, amely az új szabályozás értelmében alapdíjból és az előző naptári évben kibocsátott közraktári jegyeken feltüntetett érték alapján megállapított forgalomarányos díjból áll. Ennek következtében a felügyeleti díj az új szabályok szerint a közraktár valós piaci tevékenységéhez igazodva kerülhet meghatározásra. A törvény az állami szervek bevételeinek biztosítása érdekében előírja, hogy a határidőben meg nem fizetett felügyeleti díj adók módjára behajtandó köztartozásnak minősül, és késedelmes megfizetése késedelmi pótlék fizetési kötelezettséget von maga után.

A törvény egyrészt a közraktárakban elhelyezett idegen áru megőrzésének garantálása, másrészt a közraktárak által kibocsátott értékpapírok fedezet-elvonásának magakadályozása érdekében rögzíti, hogy ha a művi tárolás során letenni kívánt árut egyéb árutól nem lehet elkülöníteni, vagy a tárolás nem zárt helyen történik, akkor az árura vonatkozóan közraktári jegyet csak abban az esetben lehet kibocsátani, ha a közraktár az áru védelmére olyan jelzőrendszert alkalmaz, amely biztosítja az áruhoz való illetéktelen hozzáférés megakadályozását.

Fokozatosan bevezetésre kerül az elektronikai vagyonvédelmi rendszer, amely teljes biztonságot garantál a művi tárolás során letett áruk megőrzésére. A módosítás megfelelő felkészülési időt biztosít a közraktárak számára a szükséges technikai feltételek kiépítésére és a költségek fedezetének biztosítására, valamint díjszabásuknak ennek megfelelő módosítására.

A módosítás eredményeként a váltóperek rövidebb eljárási szabályai vonatkoznak a közraktározásból eredő perek mellett a közraktári szerződés alapján a közraktárakban letett árukra vonatkozó birtokperekre is. A soron kívüli eljárás szükségességének indoka a közraktárban elhelyezett jelentős értékű áru minőségének, és így értékének megőrzéséhez fűződő kiemelt érdek, amelyet a birtokperek elhúzódása veszélyeztethet.

Pontosításra kerül a közraktárakra vonatkozó végrehajtás, csődeljárás, felszámolás és végelszámolás általánostól eltérő szabályozása, amelynek keretében a hitelintézetek esetén is alkalmazott, általánostól eltérő rendelkezésekhez hasonló előírások kerülnek bevezetésre tekintettel arra, hogy a közraktárak esetében, a hitelintézetekhez hasonlóan, kiemelkedően fontos érdek fűződik a felszámolás, végelszámolás, csődeljárás rövid időn belül történő lefolytatásához, valamint a tevékenységi engedélyt kiadó felügyelet bíróság általi értesítéséhez.

-----STARTING---POINT---RESZLETES---

Az 1. §-hoz

A közraktározási tevékenység biztonságának növelése, a tevékenység befejezése esetén valamennyi jogos igény kielégítésének biztosítása érdekében bevezetésre kerül a közraktározási biztosíték intézménye, amely pénzösszeget a közraktár kizárólag a közraktári tevékenység felfüggesztése vagy megszüntetése esetén használhat fel a közraktározott áru leltározásával, mennyiségének és minőségének ellenőrzésével, vagyonvédelmével, biztosításával, kiszolgáltatásával, valamint kényszerértékesítésével kapcsolatban felmerülő, közvetlen költségek fedezetére. A közraktározási biztosíték egyes fajtáira vonatkozó részletszabályok a 3. §-ban meghatározottak szerint, az utazásszervezőkről és -közvetítőkről szóló jogszabályban foglaltakhoz hasonlóan kerültek meghatározásra.

Az 1. §-sal bevezetésre kerül továbbá a nagykockázatú tárolás fogalma, amely azon ügyletek köre, ahol a művi tárolással egy telephelyen letett áru közraktári jegyen feltüntetett értéke eléri a közraktár saját tőkéjének kétszeresét.

A 2. §-hoz

A közraktárba nem pénzbeli hozzájárulásként bevitt ingatlan értékének minél pontosabb és szakszerűbb meghatározása érdekében a törvény értelmében az ingatlan értékbecslését kizárólag a közraktártól független, speciális szakértelemmel rendelkező, bejegyzett igazságügyi ingatlanszakértő végezheti el, amely értékbecslést a Magyar Könyvvizsgálói Kamara bejegyzett tagjának vagy a kamarai nyilvántartásba bejegyzett könyvvizsgálói társaságnak is el kell fogadnia. A módosítás az újonnan előírt közraktározási biztosíték által a közraktáraknál jelentkező teher csökkentése érdekében lehetővé teszi, hogy a biztosíték bankgarancia formájában való nyújtása esetén a bankgarancia biztosítása céljából a saját tőke részét képező ingatlan a közraktározási biztosíték összegének erejéig megterhelhető legyen.

A 3. §-hoz

A művi tárolás által jelentett magasabb kockázat miatt maximalizálásra kerül az üzleti évben művi tárolással közraktározott árukra kibocsátható közraktári jegyek értéke, amely nem haladhatja meg az elfogadott előző üzleti évi éves beszámolóban kimutatott saját tőke ötvenszeresét. A letett áruk megfelelő védelmére irányuló intézkedések ösztönzése érdekében nem kell e számításnál figyelembe venni ugyanakkor azoknak az áruknak az értékét, amelyek esetén a közraktár az áruhoz való illetéktelen hozzáférést megakadályozó elektronikai vagyonbiztonsági rendszert alkalmaz.

E § tartalmazza a közraktározási biztosíték részletszabályait, amelyek az utazásszervezőkről és - közvetítőkről szóló jogszabályban foglaltakhoz hasonlóan kerültek meghatározásra. A rendelkezések értelmében közraktári biztosítékként a pénzbeli letét és a bankgarancia mellett elfogadható a biztosító által nyújtott garancia- vagy kezesi biztosítás is, amely biztosíték a bankgaranciával egyenértékű, azonos biztonságot nyújt, illetve előnye az igénybevevő részére, hogy - szemben a bankgaranciával - általa nem csökken az ügyfél banki hitelkerete, így a hitelkeretet céljának megfelelően a cég működésének finanszírozására tudja felhasználni. További előnye, hogy a többi formával ellentétben sokkal olcsóbb.

A közraktárak által folytatott tevékenység biztonságának fokozása érdekében meghatározásra kerül továbbá a nagykockázatú tárolásnak minősülő ügyletek maximális mértéke.

A 4. §-hoz

A közraktározási biztosíték bevezetése miatt a közraktári tevékenység gyakorlásához szükséges engedély iránti kérelemhez csatolandó dokumentumok köre kiegészül a közraktározási biztosíték formájára vonatkozó nyilatkozattal.

Az 5. §-hoz

A közraktározásról szóló 1996. évi LXVIII. törvény (a továbbiakban: Krt.) hatályos 5/D. §-a kiegészül azzal az előírással, hogy a közraktári tevékenység megszüntetését a felügyelet akkor engedélyezi, ha a közraktár a kérelmében meghatározott időpontig a 12/A. §-ban meghatározott felügyeleti díjat is megfizette, és ezt igazolta.

A 6. §-hoz

A módosítás a közraktározási piac szereplőinek minél szélesebb körű tájékoztatása érdekében előírja, hogy a felügyeletnek a honlapján a Krt.-ben jelenleg meghatározott adatok mellett közzé kell tennie ellenőrzései eredményeként hozott jogerős és előzetesen végrehajtható határozatainak kivonatát, valamint a döntései ellen indított jogorvoslati eljárás tényét és a jogorvoslati eljárás eredményét is.

A 7. §-hoz

A közraktározási tevékenység speciális jellege miatt szükséges előírás, amely biztosítja, hogy a közraktári engedély visszavonása esetén a felügyelet hatáskörét a közraktár által kibocsátott valamennyi közraktári jegy bevonásáig gyakorolhassa. E § tartalmazza továbbá a közraktározási biztosíték bevezetése miatt szükséges, az ellenőrzésre vonatkozó rendelkezés kiegészítését.

A 8. §-hoz

A közigazgatási eljárás általános szabályainak 2013. február 1-jétől hatályos rendelkezésében biztosított lehetőséggel élve a felügyelet valamennyi döntésével szemben kizárásra kerül a fellebbezés, amelynek következtében a felügyelet döntéseivel szemben bírósági felülvizsgálatnak van helye.

A 9. §-hoz

Az (1) és (2) bekezdésben foglalt módosítás indoka a zálogkölcsön-nyújtási tevékenység önálló megtiltásának biztosítása, valamint a közraktározási biztosíték bevezetése miatt szükséges, a hitelintézet részére nyújtott tájékoztatás biztosítása.

A (3) bekezdésben foglaltak alapján a felügyelet számára új lehetőségként nyílik mód arra, hogy a közraktári engedély felfüggesztése vagy visszavonása esetén - az utazásszervezőkről és -közvetítőkről szóló jogszabályban foglaltakhoz hasonlóan - a közraktár vezetőjét öt évre eltiltsa attól, hogy a közraktárban vezető tisztséget lásson el, ha az engedély visszavonására vagy felfüggesztésére a közraktár vezetőjének nem megfelelő tevékenysége miatt került sor. A felügyelet ellenőrzésein alapuló tapasztalat szerint a közraktárak működésének problémái gyakran a vezető szabálytalan, a közraktár megfelelő működését veszélyeztető magatartására vezethetőek vissza, amelynek kezelésére, és a további szabálytalan vezetői magatartás megakadályozására a felügyelet számára eddig nem állt rendelkezésre megfelelő eszköz. Jelen módosítás ezt a gyakorlati tapasztalaton alapuló szabályozási hiányosságot hivatott orvosolni.

A módosítással a felügyelet által kiszabott bírságok adók módjára behajtandó köztartozásnak minősülnek, amelynek segítségével biztosítható az állami szervek bevételeinek megfelelő behajtása.

A 10. §-hoz

A módosítással egyértelművé válik, hogy a közraktári engedély felfüggesztése és az engedély visszavonása esetén is teljesíteni kell a korábban kötött közraktári szerződésekből eredő kötelezettségeket. Továbbá a közraktározási biztosíték újonnan történő bevezetésére tekintettel a törvény kiegészítésre kerül a felügyeleti biztos ellenjegyzésével megtehető jognyilatkozatok köre a közraktározási biztosítékból történő kifizetésre vonatkozó jognyilatkozatokkal.

A 11. §-hoz

Pontosításra kerülnek a felügyeleti biztos visszarendelésekor a közraktár által megfizetendő költségek.

A 12. §-hoz

Újraszabályozásra kerül a felügyeleti díj intézménye, amely a törvény értelmében alapdíjból és az előző naptári évben kibocsátott közraktári jegyeken feltüntetett érték alapján megállapított forgalomarányos díjból áll. Ennek következtében a felügyeleti díj az új szabályok szerint a közraktár valós piaci tevékenységéhez igazodva kerülhet meghatározásra.

A 13. §-hoz

A felügyeleti díj megfizetésének rendjét, határidejét megállapító rendelkezés. Az állami szervek bevételeinek biztosítása érdekében e szakasz előírja továbbá, hogy a határidőben meg nem fizetett felügyeleti díj adók módjára behajtandó köztartozásnak minősül, és késedelmes megfizetése késedelmi pótlék fizetési kötelezettséget von maga után.

A 14. §-hoz

A közraktározási biztosíték bevezetése miatt szükséges a közraktár által a felügyelet számára bejelentendő változások körének megfelelő módosítása. A közraktári tevékenység szabályszerűségére vonatkozó információk biztosítása érdekében előírásra kerül továbbá, hogy a könyvvizsgálói záradékot is tartalmazó, a számviteli törvény szerinti beszámolót, annak elfogadását követő tizenöt napon belül meg kell küldeni a felügyeletnek.

A 15. §-hoz

Pontosításra kerül a közraktározás során letett áru tárolásának szabályozása.

A 16. §-hoz

A letett áru megfelelő vagyonvédelmének és minőségbiztosításának ösztönzése érdekében e § bevezeti, hogy a közraktározási tevékenységre vonatkozó szabályzatnak tartalmaznia kell a közraktár által alkalmazott vagyonvédelmi rendszer megjelölését, valamint a közraktározott áru minőségének megóvása érdekében a közraktár által lefolytatott ellenőrzés módszerét, az ellenőrzések gyakoriságát. A közraktározási tevékenység biztonságának növelése érdekében hangsúlyozásra kerül továbbá, hogy a letevő kötelezettsége az áru származásának, vagyis a letevőnek az áruhoz fűződő tulajdoni vagy birtokviszonyának igazolása.

A 17. §-hoz

A közraktározási gyakorlat alapján szükséges lehet a letett áru más raktárba való áthelyezése, áttárolása, amelynek részletes szabályai, az áttárolással járó költségek viselésének rendje e módosítással kerülnek megállapításra.

A 18. §-hoz

A művi tárolási forma a letett áru megőrzésére vonatkozóan nagyobb kockázatot jelent, mivel ebben az esetben az áru nem a közraktár raktárában kerül elhelyezésre. A kockázat minimalizálása érdekében e módosítás előírja, hogy művi tárolást csak olyan raktában lehet folytatni, amelyben a közraktár biztosítja a letett árunak a személy- és vagyonvédelmi, valamint a magánnyomozói tevékenység szabályairól szóló törvény szerinti mechanikai vagyonvédelmi rendszerrel való folyamatos őrzését. E § előírja továbbá, hogy ha művi tárolásnál a letenni kívánt árut egyéb árutól nem lehet elkülöníteni, vagy a tárolás nem zárt helyen történik, az árura vonatkozóan közraktári jegyet csak abban az esetben lehet kibocsátani, ha a közraktár az áru védelmére olyan jelzőrendszert alkalmaz, amely folyamatosan biztosítja az áruhoz való illetéktelen hozzáférés megakadályozását.

A 19. §-hoz

A módosítás fokozatosan bevezeti az elektronikai vagyonvédelmi rendszert, amely teljes biztonságot garantál a művi tárolás során letett áruk megőrzésére. A rendelkezés megfelelő felkészülési időt biztosít a közraktárak számára a szükséges technikai feltételek kiépítésére és a költségek fedezetének biztosítására, valamint díjszabásuk ennek megfelelő módosítására.

A 20. §-hoz

A Krt. 22. § (1) bekezdésének módosítása egyértelművé teszi a közraktári felelősség körében, hogy a közraktározási tevékenység folytán fennálló jogviszonyokban az egyes szereplők miként felelnek az esetlegesen bekövetkezett kárért, továbbá a közraktárak számára igényérvényesíthetőségi lehetőséget biztosít a letevővel szemben, ha a kár annak felróható magatartására, vagy a letevő érdekkörében felmerülő, kárt okozó jelenségekre vezethető vissza. Az új szabályozás egyúttal szűkíti a közraktári felelősséget akkor, amikor a közraktár tevékenységi körén kívül eső elháríthatatlan okot mindenkivel szemben (a nem letevő jegybirtokossal szemben is) érvényes kimentési okként szabályozza.

A 21. §-hoz

A módosítás eredményeként a váltóperek rövidebb eljárási szabályai vonatkoznak a közraktározásból eredő perek mellett a közraktári szerződés alapján a közraktárakban letett árukra vonatkozó birtokperekre is. A soron kívüli eljárás szükségességének indoka a közraktárban elhelyezett jelentős értékű áru minőségének, és így értékének megőrzéséhez fűződő kiemelt érdek, amelyet a birtokperek elhúzódása veszélyeztethet.

A közraktári felügyelet tájékoztatása szerint a legtöbb ügyet felölelő időszakban, 2008-2009-ben évente 3-4 birtokvédelmi perre került sor az akkor működő 6 közraktárral összefüggésben. Az elmúlt két évben egyetlen ilyen ügy sem volt a jelenlegi 3 közraktárnál. Az igen csekély számú perben azonban csak több év alatt született döntés, amelynek következtében a közraktározott árukban jelentős értékcsökkenés következett be, ezért az ügyek igen kis számára, és az elhúzódásuk miatt bekövetkező jelentős értékcsökkenésre tekintettel kiemelkedő közérdek fűződik ahhoz, hogy a közraktározott áruk tekintetében rövid időn belül bírói döntés szülessen. A kis ügyszámra tekintettel, figyelembe véve, hogy a Krt. alapján az egyéb közraktári tevékenységből eredő perekben jelenleg is a váltóperekre vonatkozó szabályokat kell alkalmazni, a váltóperi szabályoknak a közraktári birokperekre való kiterjesztése várhatóan nem eredményez jelentős tehernövekedést a bíróságokra nézve.

A 22. §-hoz

A módosítás egyrészt technikailag átalakítja a jelenlegi 26. § (6) bekezdését, másrészt pontosítja a zálogjegy alapján nyújtott hitelezési tevékenység szabályozását, miután előírja, hogy a közraktári jegyre legfeljebb a jegy lejáratát követő egy év elteltével teljesítendő kölcsön lehet felvehető. A rendelkezéssel összhangba kerül a közraktári jegyen alapuló követelés teljesítési idejének meghatározása a legfeljebb egy évig közraktározható termékeken alapuló jogokat megtestesítő közraktári jegyek lejárati idejével.

Az e §-ban foglalt rendelkezés célja továbbá annak biztosítása, hogy a közraktári jegyen alapuló követelés teljesítését követően a kölcsönadó a közraktári jegy valamennyi szelvényrészét visszaszolgáltassa a kölcsönt igénybe vevő közraktári jegybirtokosnak. A rendelkezés beépítését az indokolja, hogy a jegy visszaszolgáltatására a hatóság gyakorlati tapasztalata szerint gyakran nem került sor, amely gondot okoz az ügyletben résztvevők, és a hatóság számára is, továbbá félrevezető, megtévesztő hatású lehet.

A 23. §-hoz

A szakasz a közraktár által folytatható zálogkölcsön-nyújtási tevékenység megkezdésének és befejezésének engedélyezésére vonatkozó szabályok pontosítását tartalmazza.

A 24-27. §-hoz

A közraktárakra vonatkozó végrehajtás, csődeljárás, felszámolás és végelszámolás általánostól eltérő szabályozása kerül bevezetésre, amelynek keretében a hitelintézetek esetén is alkalmazott, általánostól eltérő előírásokhoz hasonló rendelkezések kerülnek előírásra a közraktárak esetében, tekintettel arra, hogy a közraktáraknál, a hitelintézetekhez hasonlóan, kiemelkedően fontos érdek fűződik a felszámolás, végelszámolás, illetve csődeljárás rövid időn belül történő lefolytatásához, valamint a tevékenységi engedélyt kiadó felügyelet bíróság általi értesítéséhez. A 25. § tartalmazza továbbá a felügyeleti biztos és a vagyonfelügyelő, illetve végelszámoló eljárásának összehangolására vonatkozó rendelkezéseket.

A 27. § előírja a közraktári szerződésből eredő kötelezettségek teljesítését a csődeljárás, felszámolás, illetve végelszámolás időszakában is, mivel ezen kötelezettségek teljesítése az adós közraktár saját vagyonát nem érinti, hiszen a közraktári szerződés szerint letett áruk nem a közraktár vagyonába, hanem a letevő vagy a jegybirtokos tulajdonába tartoznak.

A 28-33. §-hoz

E §-ok tartalmazzák az új előírások miatt már működő közraktárakra vonatkozóan szükséges átmeneti rendelkezéseket, amelyek beépülnek a Krt. 45. §-ba, továbbá a belső piaci szolgáltatásokról szóló 2006/123/EK (2006. december 12.) európai parlamenti és tanácsi irányelvnek való megfelelés érdekében szükséges jogharmonizációs záradékot.

-----STARTING---POINT---VEGE---

Záró rendelkezések, amelyek tartalmazzák a módosítással egyidejűleg hatályon kívül helyezésre kerülő rendelkezéseket, a szöveg és szövegrész cserével módosuló rendelkezéseket, valamint a módosítások hatálybalépésének szabályozását.