2013. évi CLXXXIV. törvény indokolása

az egyes szakosított szociális és gyermekvédelmi szakellátási intézmények állami átvételéről és egyes törvények módosításáról szóló 2012. évi CXCII. törvény módosításáról

-----STARTING---POINT---ALTALANOS--- 

Az egyes szakosított szociális és gyermekvédelmi szakellátási intézmények állami átvételéről és egyes törvények módosításáról szóló 2012. évi CXCII. törvény (a továbbiakban: Áátv.) alapján a települési önkormányzatok fenntartásában lévő fogyatékos, pszichiátriai beteg, továbbá szenvedélybeteg személyek szakosított szociális ellátását nyújtó intézmények, valamint a gyermekvédelmi szakellátást biztosító intézmények 2013. január 1-jével állami fenntartásba kerültek. A települési önkormányzatok ellátási kötelezettsége e célcsoportok és ellátások esetén megszüntetésre került a kötelezettség államhoz való áttelepítésével, az intézmények egységes irányítású és fenntartható működésének biztosítása érdekében. Az átvett intézményekkel kapcsolatos fenntartói feladatok ellátására a Kormány a Szociális és Gyermekvédelmi Főigazgatóságot jelölte ki.

Az érintett intézmények felmérése alapján egyes települési önkormányzati fenntartók ún. vegyes profilú integrált intézményeinek átvétele akadályba ütközött, mivel ugyanazon telephelyen, egy épületben láttak el önkormányzati és az állam ellátási kötelezettségébe kerülő feladatot is. Ezért ezen intézmények nem kerültek az Áátv. mellékletében nevesítésre és átvételre. Ezeknek az intézményeknek az esetében az állam a feladat-ellátási kötelezettségének az önkormányzattal kötött ellátási szerződés vagy feladat-ellátási megállapodás útján tesz eleget.

A törvény célja megteremteni azon intézkedések jogszabályi kereteit, amelyek alapján a 2013. január 1-jével állami fenntartásba nem került, jelenleg ellátási szerződéssel vagy feladat-ellátási megállapodással finanszírozott - az Áátv. 1. § 1. pontjában meghatározott, az állam ellátási kötelezettségébe tartozó feladatokat ellátó - integrált intézmények fenntartói a jelenleg még integrált intézmények profiltisztítását végre tudják hajtani és az állami feladatellátást szolgáló intézményrészek állami átvétele megvalósulhat.

-----STARTING---POINT---RESZLETES---

Az 1. §-hoz

A módosítás az Áátv. értelmező rendelkezéseit egészíti ki annak érdekében, hogy az állami átvétellel kapcsolatos szabályok az integrált intézményekre is alkalmazhatóvá váljanak. Tekintettel arra, hogy a törvény az Áátv. 1. mellékletében 2013. január 1-jei átvétel mellett meghatározott intézményi körhöz képest eltérő intézményi körre határoz meg szabályokat, szükséges az integrált intézmény, az integrált intézménytől átvett feladat, illetve az integrált intézményi vagyon önálló nevesítése az Áátv.-ben.

A 2. §-hoz

A módosítás az állami átvételre vonatkozó általános szabályokat egészíti ki az integrált intézményekre vonatkozó speciális szabályokkal, illetve azon rendelkezéseket szabályozza újra, amelyek ugyan közös szabályok, de konkrét időpontot határoztak meg a 2013. január 1- jétől átvett intézményi körre vonatkozóan. Ennek keretében meghatározza az intézménnyel együtt átvételre kerülő vagyonelemek pontos körét. 2014. január 1-jével az államra száll át a települési önkormányzat tulajdonában lévő integrált intézmény, az integrált intézményekkel kapcsolatos fenntartói jog és kötelezettség, továbbá az integrált intézményekkel kapcsolatos valamennyi vagyon és vagyoni értékű jog, valamint az integrált intézménytől átvett feladat ellátását végző vagy ellátásában közreműködő, a települési önkormányzat vagy az integrált intézmény által alapított közalapítvány, alapítvány alapítói joga, és azon gazdasági társaságokban és egyéb gazdálkodó szervezetekben fennálló önkormányzati tulajdoni részesedés, amelyek az integrált intézménytől átvett feladat ellátásában közreműködnek és részben vagy egészben a települési önkormányzat tulajdonában állnak.

A módosítás rendelkezik az átvétellel kapcsolatos fenntartói és alapítói jogok átszállásáról, valamint a törvény erejénél fogva bekövetkező jogutódlásról, így az átvett intézmények átadásához kapcsolódó jogviszonyok tekintetében a tulajdonosi és fenntartói, az irányítói és alapítói jogutódlásról.

A módosítás meghatározza továbbá azoknak a törvényi rendelkezéseknek a körét, amelyeket az Áátv. szabályai közül az integrált intézmények átvételére is változtatás nélkül alkalmazni kell, azzal, hogy átvett intézmény alatt az átvett integrált intézményt, átvett feladat alatt az integrált intézménytől átvett feladatot, átvett vagyon alatt az integrált intézményi vagyont kell érteni.

A 3. §-hoz

A módosítás olyan új átmeneti szabályokat határoz meg az Áátv.-hez, amelyek az átvétellel kapcsolatos egyedi feladatokat jelölik ki. Ennek értelmében a települési önkormányzat 2013. november 30-áig - 2013. december 31-i hatállyal - dönt azon integrált intézményei átalakításáról, valamint az alapító okiratok kiadásáról, illetve módosításáról, amelyeknek az átvételre kerülő székhelye, telephelye állami feladatot, egy (több) másik székhelye vagy telephelye pedig önkormányzati feladatot lát el. A települési önkormányzat az önkormányzati feladatot ellátó székhelyet, telephelyet kiválással önálló költségvetési szervvé vagy 2014. január 1-jétől kizárólag önkormányzati feladatot ellátó intézmény telephelyévé alakítja át.

Az intézményi változásoknak a törzskönyvi nyilvántartásban, illetve a működési engedélyben történő gyors átvezetése érdekében az alapító okiratokat vagy azok módosításait az önkormányzat haladéktalanul megküldi a törzskönyvi nyilvántartást vezető szervnek és a működést engedélyező szervnek, a működést engedélyező szerv pedig a működési engedélyeket hivatalból, a feltételek fennállásának vizsgálata nélkül módosítja. A feladatellátás folytonosságának biztosítása érdekében a törvény azt is meghatározza, hogy a tulajdonjog és a fenntartói jog átszállása nem érinti az átvett intézmény területi ellátási kötelezettségét, valamint férőhelyeinek a szociális, gyermekvédelmi szolgáltatások területi lefedettségét figyelembe vevő finanszírozási rendszerbe történő befogadottságát.

A módosítás az előbbiek mellett az átvett integrált intézmények foglalkoztatottjainak illetménye, munkabére és egyéb járandósága kifizetésének és elszámolásának zökkenőmentessége érdekében határoz meg átmeneti szabályokat.

A 4. §-hoz

A törvény új, önálló mellékletben határozza meg a 2014. január 1-jével történő átvétellel érintett integrált intézményi kört. A 3. mellékletben azoknak az integrált intézményeknek az államhoz kerülő székhelyei, telephelyei kerülnek felsorolásra, amelyek esetében az önkormányzati, illetve az állami feladatot ellátó elemek egymástól fizikailag elválaszthatóak. Ezen intézmények esetében az önkormányzati fenntartó - a Szociális és Gyermekvédelmi Főigazgatósággal együttműködve - megtette, illetve a törvényben meghatározott határidőig meg fogja tenni azokat az intézkedéseket, amelyek az ellátások és az ehhez kapcsolódó feltételek fizikai leválasztása érdekében szükségesek. Ennek eredményeként az eddig szerződéses úton finanszírozott 18 szociális intézmény közül 11, a 8 gyermekvédelmi intézmény közül 7 intézmény vehető át állami fenntartásba. A fennmaradó, 7 szociális és 1 gyermekvédelmi intézmény a jövőben is feladat-ellátási megállapodás, illetve ellátási szerződés keretében kerül finanszírozásra az állam ellátási kötelezettségének teljesítése érdekében, mivel ezen intézmények ingatlanon belüli integráltságának megszüntetése az ellátások működési feltételeinek biztosítását lehetetlenítené el. Ezek az intézmények az átalakítást követően nem felelnének meg a működési engedélyezés jogszabályi követelményeinek, amellyel az ellátottak ellátása kerülne veszélybe.

Az 5. §-hoz

Az előbbiekhez kapcsolódó szövegrészes módosításokat és hatályon kívül helyezéseket tartalmaz.

-----STARTING---POINT---VEGE---

A 6. §-hoz

A törvény hatálybalépéséről rendelkezik.