2011. évi CCX. törvény indokolása

az emberiesség elleni bűncselekmények büntetendőségéről és elévülésének kizárásáról, valamint a kommunista diktatúrában elkövetett egyes bűncselekmények üldözéséről

-----STARTING---POINT---ALTALANOS--- 

A magyar állam nemzetközi jogi kötelezettséget vállalt az 1971. évi 1. törvényerejű rendelettel kihirdetett, a háborús és az emberiség elleni bűntettek elévülésének kizárásáról az Egyesült Nemzetek Szervezetének Közgyűlése által New Yorkban az 1968. évi november hó 26. napján elfogadott nemzetközi egyezményben (továbbiakban: Egyezmény) arra, hogy visszamenőleges hatállyal elévülhetetlenné nyilvánítja a nürnbergi Nemzetközi Katonai Törvényszék (továbbiakban: Törvényszék) alapokmányának (továbbiakban: Alapokmány) 6. cikk (c) pontjában található emberiesség elleni bűncselekményeket.

Az Alkotmánybíróság töretlen joggyakorlata alapján „a háborús és emberiség elleni bűncselekmények megbüntetésére vonatkozó nemzetközi kötelesség a teljes kógens nemzetközi joganyagra vonatkozik”. Ez a kötelező joganyag felöleli a nemzetközi jog általánosan elismert szabályait, vagyis a nemzetközi szokásjogot és a nemzetek közössége által elismert általános elveket is [53/1993. (X. 13.) AB határozat]. Amely állam ezeket a nemzetközi bűncselekményeket üldözi és megbünteti, a nemzetek közösségének mandátuma alapján cselekszik a nemzetközi jogban megállapított feltételek szerint, „függetlenül attól, hogy a belső jog tartalmaz-e hasonló bűncselekményeket vagy, hogy a megfelelő egyezményeket az egyes országok belső joggá tették-e” [53/1993. (X. 13.) AB határozat].

Mivel az Alkotmánybíróság állásfoglalása szerint „a háborús bűncselekmények és emberiség elleni bűncselekmények tényállását és büntethetőségük feltételeit is a nemzetközi jog határozza meg [...]” [53/1993. (X. 13.) AB határozat V.1. pont], ezért azok értelmezését is a nemzetközi jog szabályainak és elveinek alapján kell elvégezni.

A törvény - az 1956. októberi forradalom és szabadságharc során elkövetett egyes bűncselekményekkel kapcsolatos eljárásról szóló 1993. évi XC. törvény mintájára - az Egyezményt kihirdető magyar jogszabály alapján történő jogalkalmazást kívánja előmozdítani. A törvény deklarálja, hogy az Alapokmányban foglalt emberiesség elleni bűncselekmény - az Egyezményben vállalt nemzetközi jogi kötelezettség alapján - a magyar büntetőjog részét képezte és képezi továbbra is, valamint hogy el nem évülő bűncselekménynek számít.

A bűncselekmény elnevezése a nemzetközi dokumentumokban egységes: angolul crimes against humanity, franciául crime contre l’humanité, spanyolul crímenes de les a humanidad, németül Verbrechen gegen dieMenschlichkeit. Ennek ellenére a hatályos magyar joganyag hétféle különböző elnevezést használ:

- emberiség elleni bűnök,

- emberiesség ellen elkövetett bűnök,

- emberiség elleni bűncselekmény,

- emberiség ellen elkövetett bűncselekmény,

- emberiség elleni bűncselekmények,

- emberiség elleni bűntettek,

- emberiesség elleni bűncselekmény.

A törvény az egységes terminológia megteremtése, valamint a Btk. XI. fejezetének címétől (emberiség elleni bűncselekmények) való megkülönböztetés céljából - követve a szakirodalmi álláspontot és a legújabb kodifikációs tendenciákat - az emberiesség elleni bűncselekmények elnevezést használja.

-----STARTING---POINT---RESZLETES---

Az 1. §-hoz

A nemzetközi jog szerint el nem évülő bűncselekmények akkor sem évülnek el, ha az elkövetéskori belső jog szerint nem minősültek el nem évülőnek. Nem kizárólagos felsorolással:

Az Egyezmény I. cikk b) pontjában foglalt bűncselekmény. Az Alkotmánybíróság egyik korábbi határozatában már megállapította, hogy „az ENSZ Közgyűlés 1946. február 13-án kelt, 3/I. számú, illetve 1946. december 11-én kelt, 95/I. számú határozata megerősítette és a nemzetközi jog alapelveinek nyilvánította az Alapokmányban található, valamint a Bíróság ítéleteiben elismert jogelveket, valamint a háborús és az emberiség elleni bűntettek meghatározásait [2/1994. (I. 14.) AB határozat].

Az 1949. augusztus 12-én Genfben kötött nemzetközi egyezmények közös II. és III. cikkében foglalt jogsértések.

A 2. §-hoz

A Törvényszéket az európai tengelyhatalmak háborús főbűnöseinek üldözéséről és megbüntetéséről szóló 1945. évi augusztus 8-án Londonban kelt egyezmény állította fel. A szerződő felek az egyezményhez csatolt Alapokmányban található emberiesség elleni bűncselekmény angol és francia meghatározását 1945. október 6-án pontosították (ún. Berlini jegyzőkönyv). A törvény ennek a figyelembevételével az Alapokmány 6. cikkének hivatalos magyar nyelvű fordítását közli. A hiteles angol nyelvű szövegét a 2. számú melléklet tartalmazza.

A 3-7., 9-10. §-hoz

Magyarország Alaptörvényének átmeneti rendelkezései 2. cikke szerint nem tekinthető elévültnek azoknak a törvényben meghatározott, a pártállam nevében, érdekében vagy egyetértésével a kommunista diktatúrában Magyarország ellen vagy személyek ellen elkövetett súlyos bűncselekményeknek a büntethetősége, amelyeket az elkövetéskor hatályos büntető törvény figyelmen kívül hagyásával politikai okból nem üldöztek. A rendelkezés a Büntető Törvénykönyvben foglaltakhoz képest speciális elévülési szabályokat a nemzetközi jogi mellett belső jogi szempontból is megfogalmaz.

Meghatározza az Alaptörvény Átmeneti Rendelkezései 2. cikkében hivatkozott egyes fogalmakat. Az (1) bekezdése szerinti bűncselekményeket kommunista bűncselekményeknek nevezi. A kommunista bűncselekmény fogalma nem jelent önálló bűncselekményi tényállást, hanem csupán egy összefoglaló megnevezése annak a cselekménynek, amely az Alaptörvény Átmeneti Rendelkezéseiből következő feltételeknek megfelel.

A büntetőeljárás kommunista diktatúrában politikai okból történő elmaradásával kapcsolatban önálló kritériumokat nem állapít meg, hanem egy vélelmet állít fel, miszerint ha az adott cselekmény az elkövetésekor hatályos büntető törvény szerint bűncselekmény volt, és azt a pártállam nevében, érdekében, vagy egyetértésével követték el, akkor a bűncselekmény üldözésének elmaradása politikai okokra vezethető vissza.

A Büntető Törvénykönyvről szóló 1978. évi IV. törvény 2. §-ával összhangban határozza meg azt, hogy a kommunista bűncselekményekkel kapcsolatban mely büntető törvény az alkalmazandó. Főszabály szerint az elkövetéskor hatályos büntető törvényt kell alkalmazni, ha azonban az elbíráláskor hatályos büntető törvény a terheltre nézve enyhébb elbírálást tesz lehetővé, az az irányadó. Olyan bűncselekményeket sorol fel, amelyek ma is büntetendőek, ugyanakkor a büntetési tételek több esetben változtak, illetve a különböző korszakok tényállási elemeinek kisebb-nagyobb módosulásaira tekintettel az sem kizárt, hogy valamely cselekmény, amely az elkövetésekor bűncselekmény volt, ma már nem számít annak.

Ezekre az esetekre lehetővé teszi az elkövetőre nézve kedvezőbb büntető törvény alkalmazását. Az 1. számú mellékletben a kommunista bűncselekmények alapjául szolgáló bűncselekményi kört meghatározó egyes tényállásoknál a tényállás elnevezése az 1949. augusztus 20-át követő évtizedekben több esetben változott. A törvényben megnevezett tényállások elnevezése - az 5. pont kivételével - a hatályos elnevezéseket követi, azonban világosan felsorolja, hogy a kommunista diktatúra időszakában mely jogszabálynak mely jogszabályok, mely törvény helye szabályozta a felsoroltnak megfelelő tényállást.

Az 1. számú melléklet 5. pontjában meghatározott tényállások azért jelentenek kivételt, mivel e tényállásoknál az 1956-os forradalom és szabadságharc leverésével összefüggő szovjet katonai agresszió időpontja miatt egyértelműen meghatározható, hogy melyek az elkövetéskor hatályos tényállások. Az e pontban rögzített tényállások meghatározásakor a jogalkotó tekintettel volt az Alkotmánybíróság által kialakított gyakorlatra, mely szerint, ha a bűncselekmény által védett jogi tárgy a Magyar Népköztársaság, akkor a tényállás a visszamenőleges hatályú büntető-jogalkotás abszolút tilalmára tekintettel nem alkalmazható.

Ezért az 1. számú melléklet 5. pontja kizárólag olyan tényállásokat sorol fel, melyekben a védett jogi tárgy a magyar állam, illetve az ország területi függetlensége, mely az aktuális államformától független, afölött álló érték. E tényállások büntethetőségének alkotmányos alapját az Alaptörvény átmeneti rendelkezéseinek 2. cikke már önmagában is megteremti, amikor a Magyarország ellen elkövetett súlyos bűncselekmények elévülésének kizárásáról rendelkezik.

Az egyébként alkalmazandó büntető törvényhez képest csak annyiban teremt speciális szabályokat, amennyiben az elévülési szabályokat az Alaptörvény átmeneti rendelkezéseiből következő módon határozza meg, illetve lehetővé teszi a kommunista bűncselekmény elkövetőjének egészségi állapotára, illetve életkorára tekintettel a büntetés korlátlan enyhítését.

A kommunista bűncselekményekkel kapcsolatban értelemszerűen irányadók a büntetőeljárásról szóló törvény rendelkezései is, az elévültnek nem tekinthető bűncselekmények üldözésére vonatkozó állami fellépés kötelezettségét annak eljárási rendjében kell teljesíteni.

-----STARTING---POINT---VEGE---

A 8. §-hoz

Hatályba léptető rendelkezést tartalmaz.