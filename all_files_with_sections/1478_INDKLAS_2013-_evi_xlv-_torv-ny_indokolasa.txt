2013. évi XLV. törvény indokolása

a közveszély színhelyén elkövetett lopás szigorúbb büntetőjogi szankcionálásáról

-----STARTING---POINT---ALTALANOS--- 

Az elmúlt időszakban több híradás is beszámolt arról, hogy megszaporodott a katasztrófa-helyszíneken elkövetett lopások száma, ami miatt az állampolgárok számára egyes létfontosságú szolgáltatások akár több napig sem voltak elérhetőek, így az elkövetők a közvagyonban okozott káron kívül a szolgáltatóknak és az állampolgároknak is nagyon súlyos vagyoni és nem vagyoni károkat okoztak.

A közveszély színhelyén elkövetett lopás társadalomra veszélyessége különösen jelentős, hiszen a cselekmény azon kívül, hogy megvalósítja a jogtalan eltulajdonítást, annak következményeként jelentős károkat is okoz a társadalom egészének.

A közveszély színhelyén elkövetett lopást jelenleg vétségként rendeli büntetni a hatályos Büntető Törvénykönyv és a büntetési tétele két évig terjedő szabadságvesztés.

A törvény szerint a katasztrófahelyzet vagy természeti csapás színhelyén elkövetett lopás bűncselekmény elkövetőjére alapesetben a Büntető Törvénykönyv 316. §-ának (1) bekezdése helyett a (4) bekezdése vonatkozik és az elkövetett lopás vétség helyett bűntettnek minősül.

A törvény alapján így szigorodik a szabályozás mivel alapesetben kettő helyett három éves büntetés lesz kiszabható, különösen nagy értékre elkövetett lopás esetén pedig a büntetési tétel felső határa tíz év lesz.

A törvény mind a hatályos Büntető Törvénykönyvben, mind pedig a 2013. július 1-jén hatályba lépő új Btk.-ban szigorítja a közveszély színhelyén elkövetett lopás büntetőjogi tényállását.

-----STARTING---POINT---RESZLETES---

Az 1-2. §-hoz

A törvény a közveszély színhelyén elkövetett lopás bűncselekmény büntetőjogi tényállását a hatályos és a 2013. július 1-jén hatályba lépő új Büntető Törvénykönyvben is szigorítja, a bűncselekmény vétség helyett bűntettnek minősül, büntetési tétele alapesetben három évig terjedő szabadságvesztésre emelkedik, különösen nagy értékre elkövetett lopás esetén pedig a büntetési tétel felső határa tíz év.

A 3. §-hoz

A tűzvédelmi igazgatás 2012-ben történt átalakításával az önkéntes tűzoltóságok önkormányzati tűzoltósággá alakultak át, ezért szükséges az értelmező rendelkezés pontosítása.

A 4. §-hoz

Hatályon kívül helyező rendelkezést tartalmaz.

-----STARTING---POINT---VEGE---

Az 5. §-hoz

Hatályba léptető rendelkezést tartalmaz.