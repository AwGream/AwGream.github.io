2012. évi LXVI. törvény indokolása

a médiaszolgáltatásokkal és a sajtótermékekkel összefüggő egyes törvények módosításáról

-----STARTING---POINT---ALTALANOS--- 

Az Alkotmánybíróság a 165/2011. (XII. 20.) AB határozatában (a továbbiakban: AB határozat) alkotmányellenesnek nyilvánította és megsemmisítette a sajtószabadságról és a médiatartalmak alapvető szabályairól szóló 2010. évi CIV. törvény (a továbbiakban: Smtv.) és a médiaszolgáltatásokról és a tömegkommunikációról szóló 2010. évi CLXXXV. törvény (a továbbiakban: Mttv.) egyes rendelkezéseit. Az Alkotmánybíróság az Smtv. egyes rendelkezései vonatkozásában aggályosnak találta, hogy a törvény tárgyi hatálya a sajtótermékekre is kiterjed, valamint a törvénynek az információforrások védelmét feloldó rendelkezését is kifogásolta. Az AB határozat alkotmányellenesnek találta továbbá az Mttv. adatszolgáltatási eljárást megalapozó szakaszát és a Média- és Hírközlési Biztosra vonatkozó rendelkezéseket.

Az Alkotmánybíróság mulasztásban megnyilvánuló alkotmányellenességet is megállapított az Smtv., az Mttv. és bizonyos vonatkozásban a jogrendszer egésze tekintetében. Az AB határozat azokat az eljárási garanciákat hiányolta a jogrendből, amelyek a hatósági eljárásokban lehetővé teszik az információforrások védelméhez fűződő jog gyakorlását, valamint az Mttv. vonatkozásában az ügyvédi titok védelmével kapcsolatban is alkotmányellenességet okozó szabályozási hiányosságot állapított meg.

A törvény az AB határozatnak való megfelelést szolgálja. Ehhez szükséges az Smtv., az Mttv., valamint a Polgári perrendtartásról szóló 1952. évi III. törvény (a továbbiakban: Pp.), a büntetőeljárásról szóló 1998. évi XIX. törvény (a továbbiakban: Be.) és a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) módosítása.

-----STARTING---POINT---RESZLETES---

Az 1-15. §-hoz

A Pp., a Be. és a Ket. módosítása az információforrások védelméhez fűződő jog processzuális garanciáinak rögzítése érdekében szükséges. Mindhárom törvény a tanúvallomás megtagadásának okaként rögzíti azt az esetet, ha a médiatartalom-szolgáltató, vagy a vele munkaviszonyban vagy munkavégzésre irányuló egyéb jogviszonyban álló személy a tanúvallomásával felfedné a számára a médiatartalom-szolgáltatói tevékenységgel összefüggésben információt átadó személy kilétét. Mivel az újságírói források védelmének intézménye az újságíró és az információforrás közötti bizalmi viszonyt védi, így mindhárom törvény rögzítené, hogy a mentességi ok az annak alapjául szolgáló jogviszony megszűnése után is fennmarad. A Ket. esetében az ügyfél kötelező adatszolgáltatási kötelezettsége, a lefoglalás, valamint a szemletárgy felmutatása alóli mentesség okaként is megjelenik a fenti eset.

A fenti szabály csak a büntetőeljárás keretében törhető át. Az AB határozatnak megfelelően ebben az esetben is csak a bíróság, és csak a törvényben meghatározott súlyosabb bűncselekmény elkövetésének felderítése érdekében kötelezheti a tanúvallomás megtagadására jogosultat az információforrás felfedésére, és kizárólag abban az esetben, ha a bűncselekmény felderítése érdekében az információforrás ismerete nélkülözhetetlen, és az ettől várható bizonyíték mással nem pótolható (szubszidiaritás követelménye).

A 16. és 18-22. §-hoz

Az AB határozat nem azt kifogásolta, hogy az Smtv. egészének tárgyi hatálya kiterjed a sajtótermékekre, csupán a 14. § (1) bekezdésének, 15. §-ának, 16. §-a második fordulatának és 18. §-ának a sajtótermékekre történő alkalmazhatóságát, és ezen keresztül a hatósági kontroll lehetőségét tartotta aggályosnak, rögzítve, hogy jelentősebb állami beavatkozás lehetséges az audiovizuális és rádiós médiaszolgáltatások területén, mint a sajtótermékek tekintetében, az előbbiek hatása ugyanis sokkal erőteljesebb az emberi gondolkodásra. A sajtótermékek tekintetében a kifogásolt követelmények megszegése esetén elegendő a polgári jogi és a büntetőjogi védelem. Az Alkotmánybíróság azonban jogtechnikai szempontból csak a sajtótermékeknek az egész törvény hatálya alóli kivételével tudta kezelni a helyzetet. Ebből kiindulva a módosítás szabályozási koncepciója az, hogy a sajtótermékek visszakerülnek a törvény tárgyi hatálya alá, és a törvény a 14-18. § rendelkezéseinek módosításával szünteti meg az alkotmányellenességet. Ebből kiindulva az emberi méltóság, mint absztrakt követelmény [14. § (1) bekezdése] és annak hatósági ellenőrzése csak a médiaszolgáltatások területén marad fenn. A nyilatkozatot adó személy jogait rögzítő szakaszt (15. §) az eddigi tapasztalatok alapján módosítja a törvény, továbbá az Mttv. 5. alcímbeli módosításával e rendelkezés kikerül a hatósági ellenőrzés alól, a törvény tehát itt eljárásjogi oldalról kezeli a problémát. Az emberi jogok (16. § második fordulata) és a magánélet védelmét (18. §) megalapozó rendelkezések kikerülnek a törvényből, ezeket ugyanis a Nemzeti Média- és Hírközlési Hatóság (a továbbiakban: Hatóság) gyakorlatában eddig sem alkalmazta, továbbá alkotmányjogi kötelezettség az audiovizuális és rádiós médiaszolgáltatások területén sincs e közigazgatási jogi norma létezésére, a polgári jogi és büntetőjogi védelem ezeken a területeken is elegendő.

A kiskorú személyek védelmét szabályozó 19. §-t a törvény új bekezdéssel egészíti ki, megtiltva e személyek olyan bemutatását, amely életkoruknak megfelelő fizikai vagy lelki fejlődésüket nagymértékben veszélyeztetheti.

A 17. §-hoz

A törvény újraszabályozza az Smtv. 6. §-át, pontosítva ezzel az információforrások védelmére vonatkozó rendelkezést. A törvény az egyik oldalról a médiatartalom-szolgáltató, valamint a vele munkaviszonyban vagy munkavégzésre irányuló egyéb jogviszonyban álló személy számára lehetővé teszi, hogy a bírósági és hatósági eljárásokban titokban tartsa az információforrás személyét. Ennek eljárási garanciáit az AB határozatnak megfelelően azonban nem itt, hanem a fent ismertetett eljárási kódexekben szabályozza a törvény. Másik oldalról a törvény lehetővé teszi, hogy bűncselekmény elkövetésének felderítése érdekében, törvényben meghatározott, kivételesen indokolt esetben a bíróság kötelezhesse a személyt az információforrás felfedésére. Mivel itt az Smtv. kifejezetten utal a másik törvényre (ami jelen esetben a Be.), ezért e rendelkezés önmagában nem ad alapot a kötelezésre.

A törvény ezzel, valamint az eljárási kódexek fenti módosításával biztosítja a megfelelést az AB határozaton kívül az Európa Tanács Parlamenti Közgyűlése által 2011. január 25-én elfogadott 1950. számú ajánlásnak, valamint a Miniszteri Bizottság 2000-ben elfogadott ajánlásának is.

A 23. §-hoz

Az Alkotmánybíróság megállapította a Média- és Hírközlési Biztosra (a továbbiakban: Biztos) vonatkozó rendelkezések (Mttv. Negyedik rész III. fejezete) alkotmányellenességét, arra hivatkozva, hogy a Biztos kvázi hatósági jogkörei a médiaszolgáltatások és a sajtótermékek területén mély beavatkozást jelentenek a médiatartalom-szolgáltatók tevékenységébe. Ez pedig a sajtószabadság szükségtelen korlátozásának minősül, mivel a médiaigazgatásra vonatkozó szabályrendszert (így a Biztos eljárására okot adó „méltányolandó érdeksérelmet” is) a Hatóság szervei is védeni tudják hatósági eljárásaikban. A törvény szerint a Biztos kvázi hatósági jogkörei csak az elektronikus hírközlési szolgáltatások területén maradnának fenn, ahol azonban a sajtószabadság korlátozása nem merül fel. A médiaszolgáltatások és a sajtótermékek tekintetében a Biztos e jogkörei megszűnnek, csupán annyit tehet a panasz alapján, hogy egyeztetést kezdeményez a szakmai szervezetekkel, és vizsgálata végén (nem nyilvános) jelentést készít. A jelentés nyilvánosságát ugyanis az AB határozat a sajtószabadság korlátjaként értékelte. A Biztos a médiatartalom-szolgáltató tevékenységét nem vizsgálhatja. Mivel tehát kvázi hatósági jogokat a Biztos a továbbiakban nem gyakorol ezen a területen, ezért eljárása egyáltalán nem minősül a sajtószabadság korlátozásának.

A 24. §-hoz

A törvény újraszabályozza az Mttv. 155. §-át, eleget téve az AB határozatban megfogalmazott követelményeknek. Az eljárási kódexekhez hasonlóan itt is rögzíti a törvény, hogy nem kötelezhető a médiatartalom-szolgáltató, valamint a vele munkaviszonyban vagy munkavégzésre irányuló egyéb jogviszonyban álló személy az információforrás felfedésére. Az AB határozat kifejezetten e szakasszal kapcsolatban mulasztásban megnyilvánuló alkotmányellenességet állapított meg az ügyvédi titok védelmének hiányosságával kapcsolatban is. A törvény ezt az esetet is mentességi okként fogalmazza meg, az önálló, halasztó hatályú jogorvoslat pedig mind az ügyfél, mind az eljárás egyéb résztvevője oldaláról megjelenik, így a védelem teljessé válik.

A 25. §-hoz

Az Mttv. 182. § c) pontjának módosításával az Smtv. 15. §-a (nyilatkozatot adó személy jogai) kikerül a hatósági felügyelet alól, ugyanis olyan terület ez, ahol teljes mértékben elegendő a polgári jogi és büntetőjogi védelem. Az Smtv. 13. §-a (kiegyensúlyozottság követelménye) az Mttv. 182. § u) pontjában és 184. § (1) bekezdés e) pontjában külön is megjelenik, így a 182. § c) pontjában a továbbiakban nem kerül rögzítésre.

A 26. §-hoz

A magyar kvóta hatálya - nem szándékoltan - olyan magyarországi joghatóság alá tartozó médiaszolgáltatásokra is kiterjed, amelyek kizárólag külföldre irányulnak és nem magyar nyelvűek. Figyelemmel arra, hogy a magyar kvóta alkalmazása esetükben indokolatlan, a jogszabályhely pontosítása vált szükségessé. Ezen felül az audiovizuális médiaszolgáltatásokról szóló (AVMS) irányelv pontos átültetése, illetve a szolgáltatások unión belüli szabad, diszkriminációmentes áramlásának biztosítása tette indokolttá a módosítást.

A módosítás indoka annak elérése is, hogy az „átlagolási” lehetőség kizárólag a mentesítésre vonatkozó szerződéssel nem rendelkező médiaszolgáltatásokra korlátozódjon.

A 27. §-hoz

Miután Hatóság az Mttv. alapján autonóm, - az Alaptörvény szerinti - önálló szabályozó szerv jogállású központi közigazgatási szervnek minősül, ezért e szervezeti jogállásával összefüggő kiemelt - jogállamiság elvéhez is kapcsolódó - garanciális kérdés a Hatóság személyzetével kapcsolatos legfontosabb elvek, függetlenségi garanciák Mttv.-ben történő szabályozása. A Hatóság önálló szabályozó szerv jogállásának, autonómiájának egyik fontos (alkotmányos elveknek megfelelő) eleme a Hatóság személyzeti típusú függetlenségének biztosítása, megteremtése (más autonóm jogállású központi közigazgatási szervekhez hasonlóan, mint pl.: a Gazdasági Versenyhivatal vagy a Pénzügyi Szervezetek Állami Felügyelete). Ennek hiányában a Hatóság feladatainak ellátáshoz szükséges, egyedi, speciális szaktudást igénylő munkaerő kiválasztása, motiválása és a Hatóságnál történő hosszú távú foglalkoztatása (megtartása) nem garantálható, a speciális hatósági feladatok ellátását nehezítheti. A Hatóság autonómiájának, függetlenségének e garanciális elemével (személyzeti típusú függetlenség) összefüggő követelményrendszert az Európai Közösség vonatkozó jogforrásai, dokumentumai is meghatározzák.

A 28. §-hoz

A módosítás indoka annak egyértelműsítése, fogalmi pontosítása, hogy a műsorterjesztőt a továbbítási kötelezettség átviteli rendszerenként, műsorterjesztő átviteli platformonként külön-külön terheli. Amennyiben tehát a műsorterjesztő átviteli rendszerén (rendszerein) párhuzamosan nyújt analóg és digitális műsorterjesztési szolgáltatást, a továbbítási kötelezettség hatálya alá tartozó médiaszolgáltatásokat a műsorterjesztő értelemszerűen mind az analóg, mind a digitális szolgáltatásában (digitális átviteli rendszerén, műsorterjesztő átviteli platformján) köteles továbbítani. A módosítás tehát a tájékoztatáshoz való jog valamennyi előfizető számára való garanciális biztosításának érdekében írja elő, hogy a továbbítási kötelezettség keretében terjesztett médiaszolgáltatásokat a műsorterjesztő valamennyi előfizetője számára továbbítani kell, függetlenül az átviteli rendszertől, műsorterjesztő átviteli platformtól. Amennyiben azonban a műsorterjesztő több műsorterjesztő átviteli platformot tartalmazó egységes, komplex programcsomagot nyújt az előfizető részére, akkor a műsorterjesztőt a továbbítási kötelezettség programcsomagonként terheli (ezen - kivételt jelentő - egységes programcsomag, olyan komplex programcsomag, előfizetői szolgáltatás, melyben az analóg és a digitális szolgáltatás egyszerre és egységes szolgáltatásként jut el az előfizetőkhöz).

Tekintettel arra, hogy a műsorterjesztőt a továbbítási kötelezettség a műsorterjesztői átviteli rendszer műszakilag elkülöníthető részeinként külön-külön terheli, indokolt az elkülöníthető szolgáltatási terület műszaki fogalmának pontosítása, egyértelműsítése. A módosítás továbbá egyértelműsíti, hogy a műsorterjesztési szerződés megkötése során a jogosult médiaszolgáltatót és a műsorterjesztőt fokozott együttműködési kötelezettség terheli. A szerződés létrehozása érdekében a jogosult médiaszolgáltató köteles érdemben tárgyalni, egyeztetni a műsorterjesztőnek a médiaszolgáltató szerződéses ajánlatával összefüggésben adott válasza, nyilatkozata, információkérése vonatkozásában. A szerződéses szabadság, rendelkezési jog alapelvének garanciális alapú biztosítása érdekében a médiaszolgáltató kizárólag az érdemi tárgyalásokba bocsátkozás esetén minősülhet jogosult médiaszolgáltatónak, amely előfeltétele a jogvitás eljárás megindításának abban az esetben, ha a műsorterjesztési szerződés a felek között - az egyeztetések ellenére - nem jött létre. A módosítás indoka tehát annak elkerülése, hogy a médiaszolgáltató érdemi tárgyalások lefolytatása nélkül hatósági eljárást kezdeményezzen a felek közötti műsorterjesztési szerződés közhatalmi létrehozása, megállapítása érdekében.

A módosítás indoka továbbá a szerződéskötési (továbbítási) kötelezettség teljesítési sorrendjének egyértelműsítése, illetve a szerződéses ajánlat objektív gazdasági okból történő visszautasításának pontosítása.

Indokolt a Médiatanács szerződéses tartalom-megállapítási hatáskörének egyértelműsítése, pontosítása. A módosítás egyértelművé teszi, hogy a szerződés létrehozása, a szerződés tartalmának közhatalmi megállapítása nem általános: amennyiben a jogosult médiaszolgáltató a jogvitás eljárásban az Mttv. 172. § (3) bekezdésében foglaltaknak megfelelően a szerződés létrehozását, illetve tartalmának megállapítását kéri a Médiatanácstól, a Médiatanács a hatáskörének gyakorlása során a szerződés tartalmát kizárólag a törvényben meghatározott keretek között állapíthatja meg a kérelem megalapozottsága esetén. Mindez értelemszerűen kizárólag a Médiatanács közhatalmi beavatkozása esetén irányadó, a jogosult médiaszolgáltató és a műsorterjesztő - jogvitás eljárás keretein kívül - a szerződéses szabadság elvének megfelelően az Mttv.-ben foglaltaktól eltérően is megállapíthatják a szerződés tartalmát, lényeges feltételeit, illetve a felek a jogvitás eljárásban a törvényben rögzített feltételektől eltérő tartalmú szerződésben is megállapodhatnak egyezség esetén.

A 29. §-hoz

A módosítások indoka a jogszabályhelyek pontosítása, az összeférhetetlenségi szabályok pontos szabályozása a vonatkozó jogszabályhellyel történő összhang megteremtése érdekében.

A törvényben rögzített alapelvek garanciális módon biztosítják a megkülönböztetéstől mentes, objektív, arányos értékelést, ezért indokolatlan további, az ajánlatok tartalmi értékelési szempontrendszerére vonatkozó, az általánost kiegészítő, speciális előírás.

A módosítás célja a bírósági felülvizsgálati eljárási határidők egyértelműsítése. A Fővárosi Ítélőtábla eljárására nyitva álló határidő a keresetlevél Médiatanács általi megküldésétől kezdődik. Garanciális szempontból indokolt továbbá a törvényben rögzíteni, hogy a pályázati ajánlatok törvény által védett titoknak minősülnek a pályázati eljárás lezárásáig.

A módosítás garanciális szempontból rögzíti, hogy a médiaszolgáltatási hatósági szerződést kizárólag a pályázati eljárás nyertesének pályázati ajánlatával összhangban lehet megkötni.

Tekintettel arra, hogy a hatósági szerződés megkötésére hatósági eljárás eredményeként kerülhet sor, indokolt annak rögzítése, hogy a Médiatanácsot nem terheli szerződéskötési kötelezettség.

A pályázati ajánlat - a megalapozottságának alátámasztása érdekében - lényegesen részletesebb adatkört tartalmaz a pályázó tervezett műsorterve tekintetében, mint amely a hatósági szerződésben rögzítésre kerül. A jogalkalmazói gyakorlat alapján a Médiatanács nem kötelezi a médiaszolgáltatókat arra, hogy a pályázati ajánlatban megadott, percre pontos műsorstruktúrához tartsák magukat működésük teljes ideje alatt, hiszen ez a gyakorlati életben megvalósíthatatlan lenne. A hatósági szerződés rögzíti a pályázati ajánlatban szereplő azon elemeket, amelyek az ajánlat gerincét és a pályázó (későbbi médiaszolgáltató) vállalásait tartalmazzák, ennek megfelelően a jogszabályhely fentiek szerinti módosítása indokolt. Az elektronikus hírközlési szolgáltató szóhasználat az Eht. és a Dtv. szóhasználatával koherens.

A hatályon kívül helyezés indoka a dereguláció. Az Rttv. szerinti műsorszolgáltatási szerződéssel rendelkező médiaszolgáltatók az Mttv. 207. §-a alapján 2011. december 31-ig kezdeményezhették műsorszolgáltatási szerződésük hatósági szerződéssé történő alakítását.

Amennyiben e határidőt elmulasztották, a Médiatanács hivatalból folytatta le a szerződés átalakítására irányuló eljárást, amely eljárásra az Mttv. 207. § (5) bekezdése kilencven napos ügyintézési határidőt állapított meg.

Tekintettel arra, hogy a kezdeményezésre nyitva álló határidő már eltelt, illetőleg a hatósági szerződéssé történő átalakítására irányuló eljárásokat a Médiatanács már lefolytatta, a továbbiakban ezen átmeneti rendelkezések fenntartása nem indokolt.

A redundánssá vált rendelkezések helyett az (1) bekezdésben egy generális jellegű, a médiaszolgáltatási jogosultságok gyakorlására vonatkozó szabály került megfogalmazásra. Az Mttv. 207. § új (2) bekezdése pedig rendezi a korábbi, a szerződések hatósági szerződéssé történő átalakítása révén már nem érvényesülő műsorszolgáltatási szerződések jogi sorsát.

Az Mttv. 209. §-a értelmében a közműsor-szolgáltatók és a nem nyereség érdekelt műsorszolgáltatók 2011. június 30-ig kezdeményezhették a közösségi médiaszolgáltatásként történő elismerésére irányuló eljárást, illetőleg szerződésük hatósági szerződéssé történő alakítását. Amennyiben e határidőig nem kezdeményezték szerződésük hatósági szerződéssé történő alakításukat, a Médiatanács hivatalból folytatta le az erre irányuló eljárást. Mivel ezek az eljárások már lefolytatódtak, illetőleg a kérelmek benyújtására nyitva álló jogvesztő határidő már eltelt, a továbbiakban ezen átmeneti rendelkezések fenntartása nem indokolt.

Az Mttv. 210. §-a szintén egy már eltelt határidő tekintetében fogalmazott meg kötelezettségeket.

A 30. §-hoz

A szabályozás koherenciája és kiszámíthatósága miatt, a jogbiztonság alkotmányos követelményére, valamint az alapvető jogok biztosának 2012. május 4. napján kelt alkotmánybírósági beadványában foglalt alkotmányossági aggályokra is figyelemmel, indokolt rendezni azon eseteket, amelyek a szabályozásban ellentmondásosak, vagy nehezen értelmezhetők, illetve megbéníthatják, vagy bizonytalanná tehetik a Médiatanács és a Nemzeti Média- és Hírközlési Hatóság működését. A módosítás azon helyzeteket rendezi, ahol az NMHH elnöke nem válik a Médiatanács elnökévé, illetve módosítja vagy hatályon kívül helyezi azon rendelkezéseket, amelyek alapján a nem megválasztott elnök is befolyást gyakorolhatott volna a Médiatanács működésére.

A 31. §-hoz

A hallássérültek számára történő hozzáférhetővé tételi kötelezettség (feliratozás, jelnyelvi tolmácsolás) meghatározott napi kvótáit a hatályos törvény szerint csak bizonyos műsorszámokkal (filmalkotások és hallássérültek számára készült műsorszámok) lehet teljesíteni. A gyakorlat azonban azt mutatja, hogy a médiaszolgáltatók a törvényi körön kívül eső műsorszámokat is feliratoznak (pl. színházi közvetítéseket, fogyasztóvédelmi témájú és egyéb magazinműsorokat) - ami a (siket) lakosság igényei szempontjából - mindenképpen üdvözlendő.

Annak érdekében, hogy az törvény ne szabhasson határt pl. színházi közvetítések, különböző magazinműsorok stb. hozzáférhetővé tétele elé, illetve ne kerülhessen sor méltánytalan hatósági eljárásokra, szükségessé vált a törvény módosítása.

Az a) pontban foglalt műsorszámokat, kvótán kívül, kötelezően, a b) pontban foglaltakat a napi kvóta erejéig kell akadálymentessé tenni.

A teljesítésre nyitva álló időtartam szűkítése (6-24 órára) azért vált szükségessé, mert egyes médiaszolgáltatók a napi kvótát gyakran az alacsony nézettségű éjszakai műsorsávban sugárzott ismétlésekkel teljesítették.

A módosítás egyúttal lehetőséget teremt arra, hogy ezzel összefüggő esetleges más, törvényi szabályozást igénylő észrevételeket is figyelembe vehessünk. A Hatósághoz az elmúlt években több panasz is érkezett és a Siketek és Nagyothallók Országos Szövetsége (SINOSZ) is szóvá tette, hogy egyes médiaszolgáltatók a felirattal ellátva sugárzott sorozatok akadálymentesítését a sorozat befejeződése előtt felfüggesztették. A hallássérültek számára méltánytalan, ha ezeket a cselekményükben és dramaturgiailag összefüggő műsorszámokat nem tudják teljes egészében végigkövetni.

A hatályos törvény szerint a teletext adás továbbítása nem kötelező. Gyakran előfordul, hogy a teletext adás, illetve felirat a kábelen terjesztett csatornáknál elcsúszik vagy nem látható. Az Mttv.  39. §-ában foglaltak érvényesülése érdekében szükséges előírni a műsorterjesztők számára a teletext vagy más felirat (DVB alapú felirat) továbbításának kötelezettségét. Ennek műszaki feltételei adottak. A módosítás révén megnyílik a lehetőség e kötelezettség ellenőrzése előtt és a Hatóság adott esetben szankcióval is kikényszerítheti a teljesítést.

A 32. §-hoz

Az átmeneti rendelkezéseket a jogszabályszerkesztés követelményeinek megfelelően a módosított törvényben kell megjeleníteni.

A 33-37. §-hoz

Indokolt az újságírói információforrások védelméhez fűződő jognak a szabálysértési eljárásban történő megjelenítése is.

-----STARTING---POINT---VEGE---

A 38. §-hoz

A hatályba léptető rendelkezéseket, továbbá dereguláló rendelkezést tartalmazza. Az újságírói forrásvédelemmel kapcsolatos rendelkezések a kihirdetést követő 15. napon lépnek hatályba, hogy biztosított legyen az Alkotmánybíróság állandó gyakorlatával összhangban a jogbiztonság követelményének megfelelő idő e szabályok alkalmazására való felkészülésre.

A rendelkezés tételesen rögzíti azt a jelenleg is irányadó szabályt, hogy a társszabályozás jogintézménye az önszabályozási törekvéseket nem korlátozza.

A 39. §-hoz

A szakasz megjelöli az Alaptörvény alapján sarkalatosnak minősülő rendelkezéseket.