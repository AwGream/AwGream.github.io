2003. évi CXXXII. törvény indokolása

a helyi önkormányzatokról szóló 1990. évi LXV. törvény és a területszervezési eljárásról szóló 1999. évi XLI. törvény módosításáról

-----STARTING---POINT---ALTALANOS--- 

Az Alkotmánybíróság mulasztásban megnyilvánuló alkotmányellenesség megállapítása iránt benyújtott indítványok alapján, a 66/2002. (XII. 17.) AB határozatban megállapította, hogy alkotmányellenes helyzet keletkezett, mert a helyi önkormányzatokról szóló 1990. évi LXV. törvény, illetőleg a területszervezési eljárásról szóló 1999. évi XLI. törvény a területrész átadás-átvételének szabályozása során nem teremtette meg az Alkotmány 2. § (1) bekezdésében, 41. § (1) bekezdésében, 42. §-ában, valamint 44/A. § (1) bekezdés a) és b) pontjában foglalt rendelkezések érvényesüléséhez szükséges anyagi- és eljárási jogi garanciákat. Az Alkotmánybíróság ezért felhívta az Országgyűlést, hogy az alkotmányellenes helyzet megszüntetése érdekében jogalkotási kötelezettségének 2003. december 31-ig tegyen eleget.

A törvény az Alkotmánybíróság határozatában foglaltaknak megfelelően a területrész átadásra részletes anyagi- és eljárási jogi szabályokat tartalmaz.

-----STARTING---POINT---RESZLETES---

Az 1. §-hoz

A helyi önkormányzatokról szóló 1990. évi LXV. törvény 46. § (1) bekezdése felsorolja azokat az eseteket, amelyekben a képviselő-testület helyi népszavazást köteles kiírni. A törvény 1. §-a kiegészül a területrész átadásának, átvételének és cseréjének szabályaival.

A 2. §-hoz

A községek, városok területének módosítása változatlanul önkormányzati döntés, az érintett települési önkormányzatok képviselő-testületei megállapodásának tárgya. A törvény szerint a megállapodás megkötésére - a (7) bekezdésben foglalt kivétellel - egyik önkormányzat sem kötelezhető. A törvény szerint lakott területrész átadását bármelyik érintett önkormányzat, vagy a területrészen lakó választópolgárok kezdeményezhetik. A törvény jogalkalmazást elősegítő rendelkezést tartalmaz, amikor pontosítja, hogy az átadás egy megyén belüli, egymással határos önkormányzatok között lehetséges.

A megállapodás megkötésének első mozzanata egy előzetes megállapodás, melynek tartalmát kötelezően létrehozandó előkészítő bizottság dolgozná ki.

Az előkészítő bizottság feladata kettős. Egyrészt a területrész szempontjából megvizsgálja azokat a részletes szempontokat, amelyek a lakosság számára az átadást előnyössé tehetik. A lakott területrész átadása nem csak az elszakadni kívánó területrészen élő választópolgárokat érinti, hanem jelentősen befolyásolhatja a „megmaradó” település lakosságának jogait, jogos érdekeit is. Az AB határozat indokolása is rögzíti, hogy a területrész átadására vonatkozó - esetleg - nagy jelentőségű önkormányzati döntés meghozatala során lehetőséget kell biztosítani a „megmaradó” település választópolgárai közösségének is jogai és jogos érdekei érvényesítésére. Ezt a törvény úgy biztosítja, hogy nem teszi kötelezővé az átadást, hanem az, az érintett települési önkormányzatok képviselő-testületei közötti megállapodás tárgya. Másrészt előkészíti az előzetes megállapodást, amely tartalmazza a terület, az új közigazgatási határ, a vagyon és a költségek megosztását.

A területrészek átadására vonatkozó szabályozás - a törvény szerint - nem tesz különbséget kül- és belterület között, ezért a rendelkezéseket akkor is alkalmazni kell, ha a területrész átadása külterületi lakott területrészt érint.

Az előzetes megállapodásban foglaltakat a településrész választópolgáraival ismertetni kell. A képviselő-testületek átadás-átvételi szándékát településrészi népszavazás előzi meg, melyre ötszáz lakosnál kevesebb lakosú településrész esetében falugyűlésen is lehetőség van. A képviselő-testületek átadás-átvételi szándékát a lakosság többségi támogatása erősíti meg.

Amennyiben az előzetes megállapodástól eltérően valamelyik képviselő-testület nem köti meg a végleges megállapodást, a megyei bíróság - a törvényben megfogalmazott szempontok figyelembe vételével - dönt a határokról, a vagyonról, a költségek viseléséről. A végleges megállapodás meghiúsulása esetén a bíróság kötve van az előzetes megállapodásban foglaltakhoz, és ennek megfelelően hozhatja létre a végleges megállapodást.

Lakott területrész átadása nem tagadható meg, ha a képviselő-testületek előzetes megállapodást kötöttek és az átadást a területrészen lakó választópolgárok többsége falugyűlésen vagy helyi népszavazással megerősíti.

A 3. §-hoz

Az AB határozatnak megfelelően a törvény a jogalkalmazó képviselő-testületek és a bíróság számára is szempontokat ad a lakott területrész területének és vagyonának megosztására. E területeken is elsődleges a felek megállapodása, mely a törvényben foglalt szempontoktól eltérő megegyezést indokolhat.

A 4. §-hoz

A törvény meghatározza azokat a részletes szakmai szempontokat, amelyeket a lakott területrész átadását előkészítő bizottságnak vizsgálnia kell, illetve amelyekről a lakosságot és az érintett képviselő-testületeket kötelezően tájékoztatnia kell. A lakott területrész közigazgatási határáról, vagyonáról, a költségek viseléséről a képviselő-testületek az előzetes megállapodásban egyeznek meg. Az előzetes megállapodás biztosítja, hogy az átadás-átvételre csak akkor kerüljön sor, ha az mindkét önkormányzat számára előnyös, vagy legalábbis nem hátrányos. A törvény meghatározza a leglényegesebb kérdéseket, amelyeket az előzetes megállapodásnak kötelezően tartalmaznia kell.

Az előkészítő bizottság javaslatának kidolgozásához az érintett államigazgatási és egyéb szervek szakmai segítséget adhatnak. Felkérés esetén a megyei közigazgatási hivatal nem tagadhatja meg a segítségnyújtást.

Annak érdekében, hogy a lakott területrész lakossága kellően tájékoztatva legyen az átadás feltételeiről, előírja a törvény, hogy az előkészítő bizottság részletes javaslatát a kötelezően tartandó falugyűlés vagy népszavazás előtt a lakossággal közölni kell. Ez elsősorban az előkészítő bizottság feladata.

A törvény eljárási szabályokat is tartalmaz, meghatározza, hogy a képviselő-testületnek mely időpontig kell meghoznia a népszavazás eredményét tartalmazó döntését, illetve hogy lakott területrész átadása esetén mely szerveket kell az átadásról értesíteni.

Az 5. §-hoz

A törvény meghatározza a lakott területrész, belterület, illetve külterület fogalmát a területszervezési eljárást érintően.

-----STARTING---POINT---VEGE---

A 6. § -hoz

A törvény hatálybaléptető rendelkezést tartalmaz. Kimondja, hogy a területszervezésre vonatkozó rendelkezéseit a hatálybalépését követően induló kezdeményezések esetén kell alkalmazni. Korábbi a kezdeményezés, ha az e törvény hatálybalépésének időpontja előtt a területrész átadása érdekében már előkészítő tevékenységet kezdtek meg, különösen, ha az érintett képviselő-testületek kifejezték szándékukat a területrész átadásáról, illetve a választópolgárok a népszavazást kezdeményezték.

E §-ban történik rendelkezés a helyi önkormányzatok és szerveik, a köztársasági megbízottak, valamint egyes centrális alárendeltségű szervek feladat- és hatásköréről szóló 1991. évi XX. törvény 85. § (2) bekezdés b) pontjában foglalt rendelkezés hatályon kívül helyezéséről, tekintettel arra, hogy nem célszerű a polgármesterre államigazgatási feladatot telepíteni.