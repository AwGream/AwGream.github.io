2014. évi CIX. törvény indokolása

a nemzetbiztonsági szolgálatokról szóló 1995. évi CXXV. törvény, valamint egyes törvényeknek a nemzetbiztonsági ellenőrzéssel összefüggő módosításáról

-----STARTING---POINT---ALTALANOS--- 

A nemzetbiztonsági szolgálatokról szóló 1995. évi CXXV. törvény (a továbbiakban: Nbtv.) hatálybalépése óta eltelt időszak tapasztalatai indokolták a nemzetbiztonsági ellenőrzéssel kapcsolatos rendelkezések teljes körű felülvizsgálatát és a nemzetbiztonsági ellenőrzés rendszerének koncepcionális jellegű átalakítását. Az egyes törvényeknek a nemzetbiztonsági ellenőrzés új szabályainak megállapítása érdekében szükséges módosításáról szóló 2013. évi LXXII. törvény (a továbbiakban: Módtv.) elfogadásával e követelménynek kívánt eleget tenni a jogalkotó.

A Módtv.-vel újraszabályozott nemzetbiztonsági ellenőrzés koncepcionális követelménye szerint biztosítani kellett annak vizsgálati lehetőségét, hogy az érintett a nemzetbiztonsági ellenőrzés alá eső jogviszony fennállása alatt folyamatosan megfelel-e a biztonsági feltételeknek. Ennek teljesítése érdekében a Módtv. bevezette a folyamatos nemzetbiztonsági ellenőrzés intézményét. További új elem, hogy a korábbi „A”, „B” és „C” típusú ellenőrzések helyébe egységes nemzetbiztonsági ellenőrzés lépett, amely a hozzá kapcsolódó biztonsági kérdőív, illetve a nemzetbiztonsági ellenőrzés eszközrendszere tekintetében a korábbi „C” típusú ellenőrzéshez hasonlított. A Módtv. szerint a nemzetbiztonsági ellenőrzés eredményeként nem biztonsági szakvélemény kerül kiadásra, hanem a nemzetbiztonsági szolgálat a nemzetbiztonsági ellenőrzés alá eső jogviszony létesítéséhez hozzájárul, vagy a hozzájárulását megtagadja, illetve - a folyamatos ellenőrzés időszakában - visszavonja a hozzájárulását. A nemzetbiztonsági ellenőrzés megállapításaival szembeni jogorvoslat rendszere is átalakult; a nemzetbiztonsági ellenőrzést végző nemzetbiztonsági szolgálatot irányító miniszter panaszt elbíráló döntésével szemben további jogorvoslatnak nincs helye (megszűnt az Országgyűlés Nemzetbiztonsági Bizottságához fordulás lehetősége).

A kihirdetett Módtv.-vel kapcsolatosan benyújtott alkotmányjogi panasz alapján indult eljárásában az Alkotmánybíróság a Módtv. 9. és 13. §-ának hatálybalépését felfüggesztette, majd a 9/2014. (III. 21.) AB határozatában a Módtv. 9. §-ával megállapított Nbtv. 68. §-ának, a Módtv. 13. §-ával megállapított Nbtv. 72. §-ának, valamint az Nbtv. 72/C. §-ának egyes szövegrészeit alaptörvény-ellenesnek minősítette és a fenti rendelkezéseket megsemmisítette, illetve megállapította, hogy nem lépnek hatályba.

Az Alkotmánybíróság a nemzetbiztonsági ellenőrzés új rendszerének két elemét - a folyamatos nemzetbiztonsági ellenőrzést és a külső (kormánytól független) jogorvoslati lehetőség hiányát - minősítette Alaptörvénybe ütközőnek és az ezekre vonatkozó primér rendelkezéseket semmisítette meg. Nem érintette azonban a döntés a módosított Nbtv. azon rendelkezéseit, amelyek a folyamatos nemzetbiztonsági ellenőrzéshez kapcsolódnak, és annak hiányában nem, vagy csak érdemi tartalom nélkül alkalmazhatóak. Másfelől a megsemmisített rendelkezések „helyén”, részben egész más tartalommal, a korábbi rendelkezések maradtak hatályban. A döntés jogtechnikai következményeként egyes jogtárgyakra nézve párhuzamos, esetenként egymásnak ellentmondó rendelkezések hatályosultak, másrészt feltétlen szabályozást igénylő jogtárgyakra nézve hiányzik a szabályozás. A kialakult inkoherens szabályozási helyzet megszüntetése érdekében az Nbtv. nemzetbiztonsági ellenőrzéssel kapcsolatos rendelkezéseinek átfogó módosítása indokolt.

Az Alkotmánybíróság a folyamatos nemzetbiztonsági ellenőrzésnek a Módtv.-vel kialakított rendszerét alaptörvény-ellenesnek minősítette. A 9/2014. (III. 21.) AB határozat azonban azt is kimondja, hogy a nemzetbiztonsági ellenőrzés alá eső jogviszony fennállása alatt a biztonsági kockázatok vizsgálata önmagában nem alkotmányellenes.

„A magánszféra, a családi élet védelme, valamint a nemzetbiztonsági érdek érvényesítése között kellő egyensúlyt teremtő, más - az Nbtvmód-ban szereplőtől eltérő - szabályozás alkotmányos lehet. Az ilyen vizsgálódás lehetőségét - elrendelését, céljait, eszközeit, módszereit, a vizsgálódás jogszerűségének ellenőrzését, az ellenőrzés hatálya alá nem tartozó más személyek érintettségét stb. illetően - pontosan kell meghatározni és garanciákhoz kell kötni. [45]”

Az Alkotmánybíróság határozatában rögzített követelményeknek tehát olyan szabályozási rendszer felel meg, amely tartalmazza a vizsgálat elrendelésének lehetőségeit, okait, az eljárási szabályait (alkalmazható eszközöket és módszereket, időtartamát) és az elrendelés, lefolytatás jogszerűsége ellenőrzésének intézményes fórumát és szabályait.

A törvény azt célozza, hogy a nemzetbiztonsági érdekek hatékony védelmét biztosító, az alkotmányossági elveknek megfelelő rendszerben szabályozza a nemzetbiztonsági ellenőrzés intézményét az alábbiak szerint.

1. A nemzetbiztonsági ellenőrzés alá eső személyi kör

A nemzetbiztonsági ellenőrzés alá eső személyi kör tartalmilag azonos a korábbi, Módtv. által sem érintett személyi körrel, azonban egyes csoportjai meghatározásának módja változott a Módtv.-ben előírtakhoz képest. Míg a Módtv. az Nbtv.-ben rögzített személyi körön kívüli nemzetbiztonsági ellenőrzés alá eső személyeket [74. § i) pontja], kormányzati irányítás alá tartozó szervek esetében kormányrendeletben, kormányzati irányítás alá nem tartozó szervek esetében a nemzetbiztonsági szolgálatot irányító miniszter egyetértésével kiadott közjogi szervezetszabályozó eszközben, munkáltatói utasításban rendelte meghatározni, addig a törvény - lényegében a Módtv. előtti szabályozási helyzetnek megfelelően - a kormányzati irányítás alá tartozó szervek esetében a miniszterek számára biztosít jogosultságot az irányításuk, felügyeletük alá tartozó szervek tekintetében a rendeleti szabályozásra.

2. A nemzetbiztonsági ellenőrzés kezdeményezésének szabályai

A nemzetbiztonsági ellenőrzést az érintett jogviszony létesítését megelőzően kell kezdeményezni, az ellenőrzéshez az érintettnek hozzá kell járulnia, a hozzájárulás megtagadása esetén az adott jogviszony nem hozható létre. A kezdeményezés a biztonsági kérdőív kitöltetésével és a nemzetbiztonsági szolgálatnak történő megküldésével realizálódik.

A hatályos Nbtv.-nek megfelelően főszabályként a nemzetbiztonsági ellenőrzés alá eső jogviszony létrehozója (munkáltató jogkör gyakorlója, kinevező) a kezdeményező. A törvényben meghatározott esetekben (állami vezetők, tábornokok, bírák stb.) az ott nevesítve meghatározott személy jogosult kezdeményezésre. Ha a kezdeményező nem állapítható meg, a Nemzeti Biztonsági Felügyelet vezetője a kezdeményezésre jogosult.

3. A nemzetbiztonsági ellenőrzés lefolytatása a kinevezés előtt

A törvény szerint a nemzetbiztonsági ellenőrzés

- egyszintű,

- 60 nap időtartamú, 30 napos hosszabbítási lehetőséggel,

- lefolytatása során a nemzetbiztonsági szolgálat az ellenőrzött személlyel konzultálhat, az ellenőrzött személlyel kapcsolatban álló személyeket hallgathat meg, a kérdőívben feltüntetett adatokat nyilvántartások, adatkezelési rendszerek és adatállományok, valamint a korábbi ellenőrzések adataival vetheti össze, továbbá titkos információgyűjtést folytathat.

- a biztonsági kockázatokat általános jelleggel definiálja a törvény, mellőzve a Módtv-vel bevezetett azon esetkörök meghatározását, amelyek mérlegelést nem engedő módon biztonsági kockázatnak minősülnének.

4. A nemzetbiztonsági ellenőrzés alapján hozott döntés és annak jogkövetkezménye

A nemzetbiztonsági szolgálat a nemzetbiztonsági ellenőrzésről biztonsági szakvéleményt állít ki, amelynek adattartalmát a törvény meghatározza.

Biztonsági kockázatok megállapítása esetén a jelölt csak a kezdeményező felettes szervének jóváhagyásával nevezhető ki. Ugyancsak a kezdeményező felettes szervének jóváhagyása szükséges az azonnali (a nemzetbiztonsági ellenőrzés befejezése előtti) kinevezéshez.

A biztonsági szakvélemény érvényességi ideje 5 év, ezt követően a nemzetbiztonsági ellenőrzés alapjául szolgáló jogviszonyban álló személlyel kapcsolatban új nemzetbiztonsági ellenőrzést kell kezdeményezni, legkésőbb az érvényességi idő lejártát megelőző 90. napig.

A nemzetbiztonsági ellenőrzés alá eső személy a nemzetbiztonsági ellenőrzés alá eső jogviszony fennállása alatt, illetve nemzetbiztonsági ellenőrzése során a biztonsági kérdőívben megadott adatai közül a lényeges adatok, tények vagy körülmények megváltozásáról nyomban, de legkésőbb a változás tudomására jutását követő 8 napon belül írásban tájékoztatja a nemzetbiztonsági ellenőrzés kezdeményezésére jogosultat. Azon adatok, tények és körülmények körét, amelyek a biztonsági kérdőív szempontjából lényegesnek minősülnek, valamint a lényeges adatban, tényben vagy körülményben bekövetkező változás bejelentésének, a bejelentésben foglaltaknak a nemzetbiztonsági ellenőrzést végző nemzetbiztonsági szolgálat részére történő továbbításának részletes szabályait a Kormány rendeletben határozza meg. A biztonsági szakvéleményben foglaltakról - a bűncselekmény elkövetésére utaló körülmények és a minősített adatok kivételével - a kezdeményező tájékoztatja a nemzetbiztonsági ellenőrzés alá eső személyt.

Nemzetbiztonsági ellenőrzés alapjául szolgáló jogviszony főszabályként csak a nemzetbiztonsági ellenőrzést követően, abban az esetben hozható létre, ha a nemzetbiztonsági ellenőrzés nemzetbiztonsági kockázatot nem állapított meg. Ugyanakkor a törvény lehetőséget teremt arra, hogy a törvényben meghatározott személy, szerv vagy testület (jellemzően a kezdeményező „felettes szerve”), jóváhagyja a jogviszony létesítését akkor is, ha a nemzetbiztonsági ellenőrzés biztonsági kockázatot állapított meg szolgálat hozzájárulásának hiányában is. Ugyanez a biztosított a nemzetbiztonsági ellenőrzés lefolytatása előtti jogviszony létesítése esetén is.

A törvény meghatározza a nemzetbiztonsági ellenőrzés szünetelésének és megszüntetésének szabályait.

5. A felülvizsgálati eljárás

A Módtv. hatálybalépése előtt az Nbtv. legalább ötévente kötelezővé tette a fontos és bizalmas munkakört betöltők nemzetbiztonsági ellenőrzésének kezdeményezését. E szabály alapján, ha a kezdeményező indokoltnak látta a biztonsági kockázatok vizsgálatát, gyakorlatilag bármikor ismételten kezdeményezhette a nemzetbiztonsági ellenőrzést. A Módtv. kihirdetett (de hatályba nem lépett) rendelkezései szerint a folyamatos nemzetbiztonsági ellenőrzés alapján, formális kezdeményezés nélkül, bármikor vizsgálható a biztonsági kockázatok megléte a nemzetbiztonsági ellenőrzés alapjául szolgáló jogviszony fennállása alatt.

A törvény szerint az érvényes biztonsági szakvéleménnyel rendelkező, nemzetbiztonsági ellenőrzés alapjául szolgáló jogviszonyban álló vagy ilyenbe jelölt személy esetében a biztonsági feltételek fennállása felülvizsgálati eljárás keretében vizsgálható. Felülvizsgálati eljárás lefolytatására öt esetben kerülhet sor:

1. A nemzetbiztonsági ellenőrzés alapjául szolgáló jogviszonyban álló személy jogviszonyának tartalma megváltozik. E vizsgálati jogcím indoka, hogy ugyan a nemzetbiztonsági ellenőrzés eszközrendszere egységes, de a konkrét nemzetbiztonsági ellenőrzés mindig egyediesített, a betölteni kívánt munkakörhöz kapcsolódó jellemző kockázati tényezők vizsgálatára fókuszál. A munkakör változása ezért indokolhatja a biztonsági kockázatok felülvizsgálatát.

2. Az érvényes biztonsági szakvéleménnyel rendelkező személyt (új) nemzetbiztonsági ellenőrzés alapjául szolgáló jogviszonyba jelölik (függetlenül attól, hogy ezt közvetlenül megelőzően nemzetbiztonsági ellenőrzés alapjául szolgáló jogviszonyban állt vagy sem).

3. A nemzetbiztonsági ellenőrzés alá eső személy ezt kéri. (A törvény lehetőséget teremt arra, hogy érvényes szakvéleménnyel rendelkező, nemzetbiztonsági ellenőrzés alá eső személy a nemzetbiztonsági ellenőrzés alapjául szolgáló jogviszony fennállása alatt az ellenőrzésre jogosult nemzetbiztonsági szolgálat főigazgatójához címzett, indokolt kérelmében kezdeményezze nemzetbiztonsági ellenőrzés ismételt lefolytatását. Országgyűlési képviselők, valamint kormányzati irányítás alá nem tartozó szervekkel foglalkoztatási jogviszonyban álló személyek esetében a főigazgató köteles elrendelni a felülvizsgálati eljárást, egyebekben mérlegelési jogkörében dönt a kérelem teljesítéséről.)

4. Az ellenőrzött személy a nemzetbiztonsági ellenőrzéssel kapcsolatos változás-bejelentési kötelezettsége teljesítését elmulasztotta vagy a bejelentett változás jellege ezt indokolja.

5. A nemzetbiztonsági ellenőrzés alapjául szolgáló jogviszonyban álló személlyel kapcsolatban a nemzetbiztonsági ellenőrzés kezdeményezésére jogosult vagy a nemzetbiztonsági ellenőrzésre hatáskörrel rendelkező nemzetbiztonsági szolgálat főigazgatója biztonsági kockázatra utaló körülményről, így különösen az alábbiakról szerez tudomást:

a) az ellenőrzött személy vagy közeli hozzátartozója ellen indult büntetőeljárás vagy elzárással sújtható szabálysértési eljárás,

b) az ellenőrzött személynek vagy közeli hozzátartozójának a külföldi személyekkel, szervezetekkel, külföldi érdekeltségeivel kapcsolatos körülményeiben bekövetkezett lényeges változás,

c) idegen állampolgárság, külföldi útlevél megszerzése,

d) kábítószer-fogyasztás, alkoholfüggőség, alkoholfogyasztással összefüggő magatartászavarok,

e) az igazolható jövedelemhez képest jelentős mértékű eladósodottság, pénzügyi kötelezettségek teljesítésének jelentős mértékű elmulasztása, jelentős mértékű, ismeretlen eredetű vagyongyarapodás, az igazolható jövedelemből nem fedezhető életvitel,

f) a minősített adatok kezelésére, a biztonságtechnológiai rendszerek használatára vonatkozó szabályok, a munkakör betöltésével kapcsolatos biztonsági előírások megsértése.

A felsorolt körülmények mindegyike biztonsági kockázatra utaló körülmény, amely indokolhatja a felülvizsgálati eljárást, egyben tartalmilag megfelel - a változás-bejelentési kötelezettséggel kapcsolatos jogcím kivételével - a NATO Személyi Biztonsági Direktívájában rögzített legfontosabb biztonsági kockázati körülményeknek.

Felülvizsgálati eljárást a kezdeményezésre jogosult kezdeményezhet, és a nemzetbiztonsági szolgálat főigazgatója (saját hatáskörben vagy a kezdeményezésre jogosult kezdeményezésére) rendeli el.

A főigazgató saját hatáskörben dönthet a felülvizsgálati eljárás elrendeléséről új munkakör betöltése, a munkakör tartalmának változása, a nemzetbiztonsági ellenőrzés alá eső személy erre irányuló (közvetlenül a főigazgatónál előterjesztett) kérelme esetén, valamint az adatváltozási bejelentés kapcsán (figyelemmel arra, hogy annak adattartalmát a kezdeményezésre jogosult nem ismeri). A kezdeményezésre jogosult kezdeményezése esetén a főigazgató köteles elrendelni a felülvizsgálati eljárást.

A felülvizsgálati eljárás elrendelésének jogcímei két csoportba sorolhatóak: Az egyikbe tartoznak azok, amelyek formalizálható és az ellenőrzött személy által ismert okokból indokolhatják a felülvizsgálatot (új munkakör, a munkakör tartalmának változása, kérelem), illetve azok, amelyek esetén biztonsági kockázatra utaló körülmény vagy annak lehetősége merül fel.

Ennek megfelelően az első esetben a nemzetbiztonsági ellenőrzés alá eső személy tájékoztatható a felülvizsgálati eljárás kezdeményezéséről vagy elrendeléséről, ismételten kitölti a biztonsági kérdőívet, míg a második esetben a felülvizsgálat elrendeléséről, lefolytatásáról, valamint eredményéről a felülvizsgálati eljárás befejezését követően kiállított biztonsági szakvélemény tartalmáról kapott tájékoztatás keretében szerezhet tudomást.

A felülvizsgálati eljárás befejezését követően kiállított biztonsági szakvélemény jogkövetkezménye azonos a nemzetbiztonsági ellenőrzés alapjául szolgáló jogviszonyba jelölés során kiállított biztonsági szakvéleményével. Biztonsági kockázat megállapítása esetén a jogviszony nem hozható létre, illetve nem tartható fenn (az ott meghatározott felmentési lehetőséggel), biztonsági kockázat hiányában öt éves érvényességi idővel tanúsítja a biztonsági feltételek fennállását, egyidejűleg a korábbi biztonsági szakvélemény érvényét veszíti.

A törvény (egyrészt az Nbtv., másrészt az alapvető jogok biztosáról szóló 2011. évi CXI. törvény módosítása útján) a felülvizsgálati eljárás tekintetében megteremti a külső ellenőrzés lehetőségét, amely a jogorvoslati út igénybe vételétől függetlenül biztosítja a törvényes elrendelés és eljárás vizsgálatát az alapvető jogokkal összefüggő visszásságok megállapítása tekintetében. Az alapvető jogok biztosa egyfelől a felülvizsgálati eljárás alá vont személy kérelmére az adott ügyben, másfelől hivatalból, a nemzetbiztonsági szolgálat felülvizsgálati eljárást érintő gyakorlatára vonatkozóan folytathat vizsgálatot. A felülvizsgálati eljárás irataiba az alapvető jogok biztosa a rá egyébként vonatkozó korlátozásoktól függetlenül betekinthet. Az alapvető jogok biztosa vizsgálati jogköre azonban nem terjed ki a nemzetbiztonsági kockázatok megállapításának szakszerűségére.

Ha az alapvető jogok biztosa a felülvizsgálati eljárás elrendelése, lefolytatása körében az alapvető jogokkal összefüggő visszásságot állapít meg, tájékoztatja a nemzetbiztonsági szolgálatot irányító minisztert, egyben ajánlást fogalmaz meg a szükséges intézkedések megtételére. Amennyiben a jogsértés a kezdeményező feladatkörében történt, felkéri a kezdeményezőt a szükséges intézkedések megtételére. Ha az alapvető jogok biztosa az irányító miniszter intézkedését nem tartja megfelelőnek, erről az Országgyűlés Nemzetbiztonsági Bizottságát tájékoztatja.

A törvény megállapítja az Országgyűlés Nemzetbiztonsági Bizottsága fentiekkel kapcsolatos eljárásának szabályait.

6. Jogorvoslat a nemzetbiztonsági ellenőrzés során

A nemzetbiztonsági ellenőrzés alá eső személy a biztonsági szakvéleményben szereplő, általa valótlannak tartott megállapításokkal, a biztonsági szakvéleményben megállapított kockázati tényezővel, valamint az általa kezdeményezett felülvizsgálati eljárás elrendelésének elutasításáról szóló döntéssel kapcsolatosan - a kézhezvételétől számított 15 napon belül - panasszal élhet a nemzetbiztonsági ellenőrzést végző nemzetbiztonsági szolgálat főigazgatója útján a miniszternél.

Az előterjesztett panasznak a nemzetbiztonsági ellenőrzés alá eső jogviszony megszüntetésére nincs halasztó hatálya. Ha a nemzetbiztonsági szolgálat főigazgatója a panaszban foglaltakkal egyetért, a biztonsági szakvéleményt visszavonja és új biztonsági szakvéleményt bocsát ki, illetve a felülvizsgálati eljárás elrendelésére irányuló kérelem elutasítása esetén elrendeli az ellenőrzés lefolytatását. Ha a panaszban foglaltakkal a főigazgató nem ért egyet, azt a benyújtástól számított 8 napon belül állásfoglalással együtt felterjeszti a miniszternek, egyben döntéséről tájékoztatja az ellenőrzés kezdeményezésére jogosultat.

A miniszter a panaszt a beérkezésétől számított 30 nap alatt kivizsgálja, ez a határidő egy alkalommal 30 nappal meghosszabbítható. A miniszter az alaptalan panaszt elutasítja vagy a panasznak helyt ad és

a) a biztonsági kockázat megállapítására vonatkozó döntést hatályon kívül helyezi és a nemzetbiztonsági ellenőrzést végző nemzetbiztonsági szolgálatot új eljárásra kötelezi,

b) megállapítja a biztonsági kockázatok hiányát, vagy

c) a nemzetbiztonsági ellenőrzés alá eső személy által kezdeményezett és elutasított ellenőrzés lefolytatására utasítja a nemzetbiztonsági szolgálat főigazgatóját.

A nemzetbiztonsági ellenőrzés alá eső személy a miniszter döntésével szemben, annak kézhezvételétől számított 15 napon belül, panasszal élhet a Nemzetbiztonsági Bizottságnál. A törvény megállapítja a Nemzetbiztonsági Bizottságnak a panasszal kapcsolatos eljárást és döntéseit.

7. A törvény módosítja az Nbtv.-nek a Módtv.-vel megállapított átmeneti rendelkezéseit, továbbá felhatalmazza a minisztereket hogy az irányításuk vagy felügyeletük alá tartozó szervek esetében, - a nemzetbiztonsági ellenőrzésre hatáskörrel rendelkező nemzetbiztonsági szolgálat irányításáért felelős miniszter egyetértésével kiadott - rendeletben állapítsák meg a nemzetbiztonsági ellenőrzés alá eső jogviszonyokat.

8. A Módtv. módosította a fegyveres szervek hivatásos állományú tagjainak szolgálati viszonyáról szóló 1996. évi XLIII. törvényt (a továbbiakban: Hszt.), a közszolgálati tisztviselőkről szóló 2011. évi CXCIX. törvényt (a továbbiakban: Kttv.), valamint a minősített adatok védelméről szóló 2009. évi CLV. törvényt (a továbbiakban: Mavtv.). Figyelemmel arra, hogy a törvény megszünteti a nemzetbiztonsági szolgálatok hozzájárulásának intézményét a nemzetbiztonsági ellenőrzés alapjául szolgáló jogviszony létesítéséhez, e törvények megfelelő módosítása indokolt.

Az alapvető jogok biztosának felülvizsgálati eljárással kapcsolatos jogköre szükségessé teszi továbbá az alapvető jogok biztosáról szóló 2011. évi CXI. törvény módosítását.

A törvény ezen túlmenően több törvényben átvezeti a többszintű nemzetbiztonsági ellenőrzés megszűnése miatt szükséges módosításokat.

-----STARTING---POINT---RESZLETES---

Az 1. §-hoz

A nemzetbiztonsági ellenőrzés gyakorlati végrehajtásának elengedhetetlen és alapvető lépése az érintett különböző adatkezelő szervek adattáraiban történő ellenőrzése. Fontos szakmai elvárás, hogy az ellenőrzés részét képező intézkedés gyorsan történjen, az ehhez szükséges időt azonban növeli, ha az adatkérő általa adatkezelőknek vélt szervezetekhez fordul, mire az általa kért adattal valóban rendelkező szervhez eljut az igénye.

A Nemzetbiztonsági Szakszolgálat, mint szolgáltató szervezet alapfeladata a titkos információgyűjtésre, illetve a titkos adatszerzésre feljogosított szerveke tevékenységéhez történő szolgáltatásnyújtás. A fenti módosítással e tevékenysége részeként biztosíthatná a megrendelők részére annak lehetőségét, hogy ilyen igényük esetén - csupán az adatkezelő szerv megjelölésével, személyes adat átadása nélkül - gyorsabbá és pontosabbá váljon az adatkérési, adatelérési mechanizmusuk.

A 2. §-hoz

A Bizottságnak a nemzetbiztonsági ellenőrzés megállapításaival kapcsolatos panasz tárgyában hozott miniszteri döntéssel összefüggő jogorvoslati fórumszerepe a hatályos Nbtv.-ben nincs nevesítve, e jogosítványát a 14. § (4) bekezdés c) pontjában meghatározott jogköre (a nemzetbiztonsági szolgálatok jogellenes tevékenységére utaló panaszok kivizsgálása) részeként gyakorolja.

A törvény a Bizottság parlamenti ellenőrzéssel kapcsolatos jogosítványait kiegészítve, a korábbi általános meghatározásból kiemelve, önállóan jeleníti meg e jogosítványt.

Ugyancsak új elemként jelenik meg a nemzetbiztonsági ellenőrzés felülvizsgálati eljárásával kapcsolatosan, az alapvető jogok biztosának tájékoztatásával összefüggő állásfoglalás.

A 3. §-hoz

A törvény megállapítja a Bizottságnak a 14. § (4) bekezdés i) és j) pontjában meghatározott jogosítványok gyakorlásával kapcsolatos eljárása szabályait.

A 4. §-hoz

A Külügyi bizottság napirendjén eddig is rendszeresen szerepeltek biztonságpolitikai kérdések, de a most zajló súlyos nemzetközi válságok még hangsúlyosabbá tették e tevékenységünket. Az OGY tv. 98. § (2) bekezdése lehetővé teszi, hogy a képviselők csupán felhasználói engedély alapján ismerjenek meg feladataik ellátásához szükséges minősített adatokat. Sajnos az utóbbi időben mégis egyre gyakrabban fordul elő, hogy a zárt üléseken a Külügyi bizottság tagjai nem ismerhetnek meg minősített információkat, mivel nem rendelkeznek nemzetbiztonsági ellenőrzéssel, és az előterjesztő úgy ítéli meg, hogy e nélkül nem oszthat meg a Bizottság tagjaival bizonyos információkat.

Bár a Honvédelmi és Rendészeti, valamint a Nemzetbiztonsági bizottság tagjaitól eltérően a Külügyi bizottság tagjai számára a Biztonsági szolgálatokról szóló, 1995. évi CXXV. törvény valóban nem teszi kötelezővé a nemzetbiztonsági ellenőrzést, ez a szabályozás az utóbbi időben többször akadályozta a képviselői munkát, hiszen a megfelelő tájékozódáshoz a „bizalmas”-nál magasabb minősítésű információ megismerése is szükséges lenne.

Az 5. §-hoz

A törvény megszünteti a nemzetbiztonsági szolgálatoknak a jogviszony létesítésével összefüggő hozzájárulása (a hozzájárulás megtagadása, visszavonása) intézményét, ezért a rendelkezésben a biztonsági szakvélemény tartalmára történik utalás.

A 6. §-hoz

A törvény meghatározza a nemzetbiztonsági ellenőrzés célját, a biztonsági kockázatokat.

A 7. §-hoz

A törvény meghatározza a nemzetbiztonsági ellenőrzés alá eső személyek körét és a kormányzati irányítás alatt álló, illetve más foglalkoztatott szervezeteknél a titokvédelmi érintettsége vagy befolyásolási fenyegetettsége miatt nemzetbiztonsági ellenőrzés alá tartozó munkakörök megállapításának szabályait.

A 8. §-hoz

A nemzetbiztonsági ellenőrzés kezdeményezésének szabályai a hatályos Nbtv.-nek megfelelően kerülnek meghatározásra. A 70. § (1) bekezdésében az igazságügyi alkalmazotti kategória szűkítésre kerül az igazságügyi szervnél foglalkoztatott igazságügyi alkalmazottakra, mert ez felel meg ténylegesen a bírósági szervezetbe és a végrehajtói hatalom irányítása alá tartozó személyek elhatárolására.

A 9. §-hoz

Nemzetbiztonsági ellenőrzés alapjául szolgáló jogviszony főszabályként, csak a nemzetbiztonsági ellenőrzést követően, abban az esetben hozható létre, ha a nemzetbiztonsági ellenőrzés nemzetbiztonsági kockázatot nem állapított meg. A törvény megtartja a hatályos Nbtv. azon szabályát, hogy az érintett jogviszony létesítésre jogosult személyt vagy testületet irányító személy, szerv vagy testület, illetve egyes nemzetbiztonsági ellenőrzés alá eső személyek esetében az Nbtv.-ben meghatározott személy jóváhagyásával létrehozható a nemzetbiztonsági ellenőrzés alapjául szolgáló jogviszony akkor is, ha a nemzetbiztonsági ellenőrzés kockázatot állapított meg, továbbá ugyanígy jóváhagyható a jogviszony létrehozása a nemzetbiztonsági ellenőrzés befejezése előtt is.

A 10. §-hoz

A nemzetbiztonsági ellenőrzés végrehajtására vonatkozó rendelkezések új cím alatt kerülnek rögzítésre.

A 11. §-hoz

A nemzetbiztonsági ellenőrzést az érintett jogviszony létesítését megelőzően kell kezdeményezni, az ellenőrzéshez az érintettnek hozzá kell járulnia, a hozzájárulás megtagadása esetén az adott jogviszony nem hozható létre. A kezdeményezés a biztonsági kérdőív kitöltetésével és a nemzetbiztonsági szolgálatnak történő megküldésével realizálódik.

A nemzetbiztonsági ellenőrzés alá eső személy a nemzetbiztonsági ellenőrzés alá eső jogviszony fennállása alatt, illetve nemzetbiztonsági ellenőrzése során a biztonsági kérdőívben megadott adatai közül a lényeges adatok, tények vagy körülmények megváltozásáról nyomban, de legkésőbb a változás tudomására jutását követő 8 napon belül írásban tájékoztatja a nemzetbiztonsági ellenőrzés kezdeményezésére jogosultat. Azon adatok, tények és körülmények körét, amelyek a biztonsági kérdőív szempontjából lényegesnek minősülnek, valamint a lényeges adatban, tényben vagy körülményben bekövetkező változás bejelentésének, a bejelentésben foglaltaknak a nemzetbiztonsági ellenőrzést végző nemzetbiztonsági szolgálat részére történő továbbításának részletes szabályait a Kormány rendeletben határozza meg.

Nemzetbiztonsági ellenőrzés alapjául szolgáló jogviszony fennállása alatt, a biztonsági szakvélemény érvényességi idejéhez igazodóan, az érvényességi idő lejártát megelőző 90. napig kell az új nemzetbiztonsági ellenőrzést kezdeményezni.

A 12. §-hoz

A törvény meghatározza a nemzetbiztonsági ellenőrzés elrendelésének, lefolytatásának szabályait, a határidejét és az alkalmazható eszközöket.

A 13. §-hoz

A nemzetbiztonsági ellenőrzés alapján a nemzetbiztonsági szolgálat biztonsági szakvélemény állít ki, amelynek tartalmát meghatározza a törvény. A biztonsági szakvéleményt a nemzetbiztonsági szolgálat főigazgatója a kezdeményezőnek továbbítja, aki nyolc napon belül ismerteti annak tartalmát az ellenőrzött személlyel. A nemzetbiztonsági szolgálat főigazgatója által megjelölt adatokról (bűncselekmény elkövetésére utaló körülmény és minősített adatok) az ellenőrzött nem tájékoztatható.

A biztonsági szakvélemény 5 évig érvényes, az új biztonsági szakvélemény kiállításával a korábbi - érvényességi idejétől függetlenül - érvényét veszti.

A 14. §-hoz

A törvény, a korábbi szabályozáshoz képest új elemként, lehetőséget biztosít arra, hogy az érvényes szakvéleménnyel rendelkező, nemzetbiztonsági ellenőrzés alá eső személy a nemzetbiztonsági ellenőrzés alapjául szolgáló jogviszony fennállása alatt az ellenőrzésre jogosult nemzetbiztonsági szolgálat főigazgatójához címzett, indokolt kérelmében kezdeményezze nemzetbiztonsági ellenőrzés ismételt lefolytatását. Országgyűlési képviselők, valamint kormányzati irányítás alá nem tartozó szervekkel foglalkoztatási jogviszonyban álló személyek esetében a főigazgató köteles elrendelni a felülvizsgálati eljárást, egyebekben mérlegelési jogkörében dönt. Az e rendelkezés alapján elrendelt nemzetbiztonsági ellenőrzés alapján a nemzetbiztonsági szolgálat főigazgatója hívja fel az érintettet a törvénynek megfelelő tartalmú hozzájárulási nyilatkozat megtételére, a biztonsági kérdőív kitöltésére, a kérelmező azokat a főigazgató számára adja át, illetve a biztonsági szakvélemény kiállítását követően a főigazgató ad tájékoztatást annak tartalmáról.

A 15-18. §-hoz

A törvény meghatározza a nemzetbiztonsági ellenőrzés szünetelésének és megszüntetésének szabályait.

A 19-20. §-hoz

A törvény bevezeti a nemzetbiztonsági ellenőrzés körében a felülvizsgálati eljárást. Az érvényes biztonsági szakvéleménnyel rendelkező, nemzetbiztonsági ellenőrzés alapjául szolgáló jogviszonyban álló vagy ilyenbe jelölt személy esetében a biztonsági feltételek fennállása felülvizsgálati eljárás keretében vizsgálható. Felülvizsgálati eljárás lefolytatására öt esetben kerülhet sor:

1. A nemzetbiztonsági ellenőrzés alapjául szolgáló jogviszonyban álló személy jogviszonyának tartalma megváltozik. E vizsgálati jogcím indoka, hogy ugyan a nemzetbiztonsági ellenőrzés eszközrendszere egységes, de a konkrét nemzetbiztonsági ellenőrzés mindig egyediesített, a betölteni kívánt munkakörhöz kapcsolódó jellemző kockázati tényezők vizsgálatára fókuszál. A munkakör változása ezért indokolhatja a biztonsági kockázatok felülvizsgálatát.

2. Az érvényes biztonsági szakvéleménnyel rendelkező személyt (új) nemzetbiztonsági ellenőrzés alapjául szolgáló jogviszonyba jelölik (függetlenül attól, hogy ezt közvetlenül megelőzően nemzetbiztonsági ellenőrzés alapjául szolgáló jogviszonyban állt vagy sem).

3. A nemzetbiztonsági ellenőrzés alá eső személy ezt kéri.

4. Az ellenőrzött személy a nemzetbiztonsági ellenőrzéssel kapcsolatos változás-bejelentési kötelezettsége teljesítését elmulasztotta vagy a bejelentett változás jellege ezt indokolja.

5. A nemzetbiztonsági ellenőrzés alapjául szolgáló jogviszonyban álló személlyel kapcsolatban a nemzetbiztonsági ellenőrzés kezdeményezésére jogosult vagy a nemzetbiztonsági ellenőrzésre hatáskörrel rendelkező nemzetbiztonsági szolgálat főigazgatója biztonsági kockázatra utaló körülményről szerez tudomást.

A felsorolt körülmény mindegyike biztonsági kockázatra utaló körülmény, amely indokolhatja a felülvizsgálati eljárást. A 72/C. § (2) bekezdés e) pont ee) alpontjában rögzített körülmények tartalmilag megfelelnek - a változás-bejelentési kötelezettséggel kapcsolatos jogcím kivételével - a NATO Személyi Biztonsági Direktívájában rögzített legfontosabb biztonsági kockázati körülményeknek.

Felülvizsgálati eljárást a kezdeményezésre jogosult kezdeményezhet, és a nemzetbiztonsági szolgálat főigazgatója (saját hatáskörben vagy a kezdeményezésre jogosult kezdeményezésére) rendeli el. A főigazgató saját hatáskörben dönthet a felülvizsgálati eljárás elrendeléséről új munkakör betöltése, a munkakör tartalmának változása, a nemzetbiztonsági ellenőrzés alá eső személy erre irányuló (közvetlenül a főigazgatónál előterjesztett) kérelme esetén, valamint az adatváltozási bejelentés kapcsán (figyelemmel arra, hogy annak adattartalmát a kezdeményezésre jogosult nem ismeri). A kezdeményezésre jogosult kezdeményezése esetén a főigazgató köteles elrendelni a felülvizsgálati eljárást.

A felülvizsgálati eljárás elrendelésének jogcímei két csoportba sorolhatóak: Az egyikbe tartoznak azok, amelyek formalizálható és az ellenőrzött személy által ismert okokból indokolhatják a felülvizsgálatot (új munkakör, a munkakör tartalmának változása, kérelem), illetve azok, amelyek esetén biztonsági kockázatra utaló körülmény vagy annak lehetősége merül fel. Ennek megfelelően az első esetben a nemzetbiztonsági ellenőrzés alá eső személy tájékoztatható a felülvizsgálati eljárás kezdeményezéséről vagy elrendeléséről, ismételten kitölti a biztonsági kérdőívet, míg a második esetben a felülvizsgálat elrendeléséről, lefolytatásáról, valamint eredményéről a felülvizsgálati eljárás befejezését követően kiállított biztonsági szakvélemény tartalmáról kapott tájékoztatás keretében szerezhet tudomást.

A felülvizsgálati eljárás befejezését követően kiállított biztonsági szakvélemény jogkövetkezménye azonos a nemzetbiztonsági ellenőrzés alapjául szolgáló jogviszonyba jelölés során kiállított biztonsági szakvéleményével. Biztonsági kockázat megállapítása esetén a jogviszony nem hozható létre, illetve nem tartható fenn (az ott meghatározott felmentési lehetőséggel), biztonsági kockázat hiányában öt éves érvényességi idővel tanúsítja a biztonsági feltételek fennállását, egyidejűleg a korábbi biztonsági szakvélemény érvényét veszíti.

A 21-22. §-hoz

A törvény a felülvizsgálati eljárás tekintetében megteremti a külső (az alapvető jogok biztosa jogkörébe tartozó) ellenőrzés lehetőségét, amely a jogorvoslati út igénybe vételétől függetlenül biztosítja a törvényes elrendelés és eljárás vizsgálatát az alapvető jogokkal összefüggő visszásságok megállapítása érdekében. A felülvizsgálati eljárás alá vont személy a felülvizsgálati eljárásról történő tudomásszerzéstől számított hat hónapon belül kérheti az alapvető jogok biztosától a felülvizsgálati eljárással kapcsolatos vizsgálatot.

Az alapvető jogok biztosa a hozzá eljuttatott beadvány alapján a felülvizsgálati eljárás elrendelése és lefolytatása jogszerűségére vonatkozóan vizsgálatot folytathat.

Az alapvető jogok biztosa hivatalból vizsgálhatja a nemzetbiztonsági szolgálatok felülvizsgálati eljárásra vonatkozó gyakorlatát a felülvizsgálati eljárás elrendelése és lefolytatása jogszerűsége tekintetében.

A felülvizsgálati eljárás irataiba az alapvető jogok biztosa külön törvényben foglaltak szerint betekinthet. Vizsgálati jogköre nem terjed ki a nemzetbiztonsági kockázatok megállapításának szakszerűségére.

Ha az alapvető jogok biztosa a felülvizsgálati eljárás elrendelése, lefolytatása körében jogsértést állapít meg, tájékoztatja a nemzetbiztonsági szolgálatot irányító minisztert, egyben ajánlást fogalmaz meg a szükséges intézkedések megtételére. Amennyiben a jogsértés a kezdeményező feladatkörében történt, felkéri a kezdeményezőt a szükséges intézkedések megtételére. Ha az alapvető jogok biztosa az irányító miniszter intézkedését nem tartja megfelelőnek, erről az Országgyűlés Nemzetbiztonsági Bizottságát tájékoztatja.

A 23-24. §-hoz

A nemzetbiztonsági ellenőrzés alá eső személy a biztonsági szakvéleményben szereplő, általa valótlannak tartott megállapításokkal, a biztonsági szakvéleményben megállapított kockázati tényezővel, valamint az általa kezdeményezett felülvizsgálati eljárás elrendelésének elutasításáról szóló döntéssel kapcsolatosan - a kézhezvételétől számított 15 napon belül - panasszal élhet a nemzetbiztonsági ellenőrzést végző nemzetbiztonsági szolgálat főigazgatója útján a miniszternél.

Az előterjesztett panasznak a nemzetbiztonsági ellenőrzés alá eső jogviszony megszüntetésére nincs halasztó hatálya. Ha a nemzetbiztonsági szolgálat főigazgatója a panaszban foglaltakkal egyetért, a biztonsági szakvéleményt visszavonja és új biztonsági szakvéleményt bocsát ki, illetve a felülvizsgálati eljárás elrendelésére irányuló kérelem elutasítása esetén elrendeli az ellenőrzés lefolytatását. Ha a panaszban foglaltakkal a főigazgató nem ért egyet, azt a benyújtástól számított 8 napon belül állásfoglalással együtt felterjeszti a miniszternek, egyben döntéséről tájékoztatja az ellenőrzés kezdeményezésére jogosultat.

A miniszter a panaszt a beérkezésétől számított 30 nap alatt kivizsgálja, ez a határidő egy alkalommal 30 nappal meghosszabbítható. A miniszter az alaptalan panaszt elutasítja vagy a panasznak helyt ad és

a) a biztonsági kockázat megállapítására vonatkozó döntést hatályon kívül helyezi és a nemzetbiztonsági ellenőrzést végző nemzetbiztonsági szolgálatot új eljárásra kötelezi,

b) megállapítja a biztonsági kockázatok hiányát, vagy

c) a nemzetbiztonsági ellenőrzés alá eső személy által kezdeményezett és elutasított ellenőrzés lefolytatására utasítja a nemzetbiztonsági szolgálat főigazgatóját.

A nemzetbiztonsági ellenőrzés alá eső személy a miniszter döntésével szemben, annak kézhezvételétől számított 15 napon belül, panasszal élhet a Nemzetbiztonsági Bizottságnál.

A bírói út megnyitása különösen fontos a már jogviszonyban álló személyek nemzetbiztonsági ellenőrzése esetében. Ugyanis ilyenkor egy kockázatot megállapító szakvélemény akár több évtizedes szakmai karriert törhet derékba. Nyílván egy pályakezdő felvételekor akár nagyobb mozgásteret is lehet engedni a kinevezési jog gyakorlójának, hogy megválaszthassák, kikkel akarnak együtt dolgozni. Azonban olyan személyek esetében, akik élethivatásukként évtizedek óta szolgálják hazájukat, csak a legnagyobb körültekintéssel, érdemi jogorvoslat biztosítása mellett szabad ilyen döntést meghozni.

Ezért a módosítás megteremti annak lehetőségét, hogy azok a személyek, akiknek jogviszonyát nemzetbiztonsági kockázatot megállapító biztonsági szakvélemény alapján szüntetik meg, kezdeményezhessék a Nemzetbiztonsági Bizottság panaszt elutasító döntésének bírósági felülvizsgálatát.

A módosítás szerint a bíróság köteles megvizsgálni a biztonsági szakvélemény kiadásának alapjául szolgáló eljárás kereteit. A nemzetbiztonsági ellenőrzést lefolytató szerv szakvéleményének felülmérlegelésére a bíróság nem lenne jogosult.

A 25. §-hoz

A törvény módosítja az Nbtv.-nek az egységes nemzetbiztonsági ellenőrzés bevezetésével összefüggő átmeneti rendelkezéseit. Az érvényes „A”, „B” vagy „C” típusú nemzetbiztonsági ellenőrzés alapján kiadott szakvéleménnyel rendelkező személyek esetén a biztonsági szakvélemény érvényességi idejéig mellőzhető az új (egységes) típusú nemzetbiztonsági ellenőrzés kezdeményezése.

A törvény hatályba lépése előtt, az érvényes „A”, „B” vagy „C” típusú szakvéleménnyel rendelkező személyekkel szemben, a Módtv.-ben meghatározott 2014. december 31-i határidőre tekintettel elrendelt nemzetbiztonsági ellenőrzés lefolytatása mellőzhető (a nemzetbiztonsági ellenőrzés megszüntethető), ha biztonsági szakvéleményük érvényességi ideje 2015. március 31-t követően jár le. A törvény hatályba lépése előtt, a törvényben meghatározott 2014. december 31-i határidőre tekintettel kezdeményezett nemzetbiztonsági ellenőrzések esetében a nemzetbiztonsági szolgálat főigazgatója nyilatkozattételre hívja fel a kezdeményezőt, hogy a kezdeményezési kötelezettség megszűnésére figyelemmel fenntartja-e kezdeményezési szándékát.

A 26. §-hoz

Lásd a 3. § indokolását.

A 27. §-hoz

A törvény - lényegében a Módtv. előtti szabályozási helyzetnek megfelelően - a kormányzati irányítás alá tartozó szervek esetében a miniszterek számára biztosít jogosultságot az irányításuk, felügyeletük alá tartozó szervek tekintetében a rendeleti szabályozásra és erre vonatkozó szabályozási felhatalmazást biztosít.

A 28. §-hoz

Az Nbtv. sarkalatossági záradékának módosítása.

A 29. §-hoz

A törvény melléklete módosítja az Nbtv. 2. számú mellékletét, amely a biztonsági kérdőív adattartalmát határozza meg.

A 30. §-hoz

Szövegcserés módosításokat tartalmaz, egyebek mellett a Katonai Nemzetbiztonsági Szolgálat feladatkörét érintően.

A 31. §-hoz

Hatályukat vesztő rendelkezések.

A 32-54. §-hoz

A Módtv. módosította Hszt.-t, a Kttv.-t, valamint a Mavtv.-t. Figyelemmel arra, hogy a törvény megszünteti a nemzetbiztonsági szolgálatok hozzájárulásának intézményét a nemzetbiztonsági ellenőrzés alapjául szolgáló jogviszony létesítéséhez, e törvények megfelelő módosítása indokolt. A Hszt. módosítása a közszolgálati tisztviselőkre vonatkozó rendelkezéshez hasonlóan a fegyveres szervek hivatásos állományú tagjai esetében is megteremti annak lehetőségét, hogy a nemzetbiztonsági kockázat megállapítása esetén felajánlható más, nemzetbiztonsági ellenőrzés alá nem tartozó beosztás (amennyiben az érintett fegyveres szervnél van nemzetbiztonsági ellenőrzés alá nem eső beosztás is). A Hszt. módosítása meghatározza az ebben az esetben követendő eljárásrendet is (pl. a kifogástalan életvitel ellenőrzés lefolytatásának kötelezettsége, milyen beosztás ajánlható fel az érintettnek, mi a teendő, ha nincs ennek megfelelő felajánlható beosztás stb.).

Az alapvető jogok biztosának a felülvizsgálati eljárással kapcsolatos jogköre szükségessé teszi továbbá az alapvető jogok biztosáról szóló 2011. évi CXI. törvény módosítását. A módosítás az alapvető jogok biztosa számára lehetővé teszi, hogy a nemzetbiztonsági szolgálatok vizsgálatát érintő eljárásával kapcsolatos korlátozó rendelkezésektől függetlenül betekinthessen a felülvizsgálati eljárás irataiba.

A törvény ezen túlmenően, a többszintű ellenőrzés megszűnésére tekintettel, pontosító jelleggel módosítja, a polgári perrendtartásról szóló 1952. évi III. törvény, a közbeszerzésekről szóló 2011. évi CVIII. törvény, az információs önrendelkezési jogról és az információszabadságról szóló 2011. évi CXII. törvény, a legfőbb ügyész, az ügyészek és más ügyészségi alkalmazottak jogállásáról és az ügyészi életpályáról szóló 2011. évi CLXIV. törvény, a honvédek jogállásáról szóló 2012. évi CCV. törvény, valamint az építmények tervezésével és kivitelezésével kapcsolatos egyes viták rendezésében közreműködő szervezetről, és egyes törvényeknek az építésügyi lánctartozások megakadályozásával, valamint a késedelmes fizetésekkel összefüggő módosításáról szóló 2013. évi XXXIV. törvény érintett rendelkezéseit.

-----STARTING---POINT---VEGE---

Az 55. §-hoz

A törvény az átmeneti rendelkezéseket módosító rendelkezés azonnali hatálybalépését írja elő, a törvény további rendelkezéseinek alkalmazására megfelelő felkészülési időt biztosít.

Az 56. §-hoz

Sarkalatossági záradék.