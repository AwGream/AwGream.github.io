2013. évi LXXXIII. törvény indokolása

a pénzügyi konglomerátumok kiegészítő felügyeletéről

-----STARTING---POINT---ALTALANOS--- 

A pénzügyi konglomerátumokra vonatkozó hatályos szabályozás megbontott szerkezetű. A törvény célja, hogy egységet teremtsen a jelenleg széttagolt szabályozás tekintetében, és mind tartalmilag, mind formailag egybeépítse a hitelintézetekről és a pénzügyi vállalkozásokról szóló 1996. évi CXII. törvény, a tőkepiacról szóló 2001. évi CXX. törvény, valamint a biztosítókról és a biztosítási tevékenységről szóló 2003. évi LX. törvény pénzügyi konglomerátumok kiegészítő felügyeletét érintő rendelkezéseit. Mindhárom törvény azonos jellegű szabályokat fogalmazott meg, azonban az átláthatóság és az egyszerűség érdekében szükséges az új törvény megalkotása, amelynek időszerűségét a pénzügyi konglomerátumokról szóló uniós jogszabály felülvizsgálatának következtében szükséges implementációs kötelezettség teremtette meg.

A pénzügyi konglomerátumok szabályozása uniós szinten azért nagyon fontos, mert ezen speciális csoportok hatalmas méreteket ölthetnek, sokszor több országot is átívelően, és így jelentős kockázatokat hordozhatnak magukban. Emiatt a prudenciális felügyeletük feltétlenül szükséges. A pénzügyi konglomerátumok ellenőrzése speciális abból a szempontból, hogy egyrészről a csoportot több különböző tevékenységet ellátó pénzügyi ágazatbeli szolgáltató alkotja (legalább egy biztosító és egy hitelintézet vagy egy befektetési vállalkozás), amelyek kapcsán nem elegendő a szakágankénti felügyelet biztosítása, hanem a konglomerátum egészére kiterjedő pótlólagos tartalmú felügyeletre, vagyis kiegészítő felügyeletre is szükség van. Másrészről kiemelendő, hogy a jellemzően több tagállami érintettség miatt több felügyeleti hatóság lesz a felügyelet ellátása során is érintett. Mindez természetesen azt jelenti, hogy egy felügyeleti hatóság lesz felelős a kiegészítő felügyeleti feladatok ellátásáért, azonban az adatszolgáltatás terén és egyes döntési kérdésekben a többi érintett felügyeleti hatóság is szerepkörrel bír.

A törvény olyan különleges részletszabályokat fogalmaz meg, amelyek rögzítik a pénzügyi konglomerátum meghatározásának feltételeit, de mentesítési lehetőségeket is biztosít adott esetben, valamint előírja a pénzügyi konglomerátumok kötelezettségeit a konglomerátum szintű belső kontroll rendszer, kockázatkezelés és tőkemegfelelés tekintetében. Rögzítésre kerül a törvényben a kiegészítő felügyelet lényege és a koordinátorként eljáró Felügyelet feladatai és együttműködési kötelezettségei is.

-----STARTING---POINT---RESZLETES---

Az 1. §-hoz

Meghatározásra kerül a törvény hatálya, miszerint a rendelkezéseket a pénzügyi konglomerátumhoz tartozó szabályozott vállalkozások és a vegyes pénzügyi holding társaságok kiegészítő felügyeletére kell alkalmazni.

A 2. §-hoz

A törvény alkalmazásában szereplő fogalmak definiálására kerül sor.

A 3. §-hoz

A törvény a pénzügyi konglomerátum azonosítását rögzíti. A pénzügyi konglomerátum olyan csoport, amelynek élén állhat szabályozott és nem szabályozott vállalkozás is, de a lényeg, hogy a csoportban legyen legalább egy biztosító és egy banki vagy egy befektetési szolgáltatási ágazathoz tartozó vállalkozás is, valamint a csoport jelentős pénzügyi ágazatbeli tevékenységet folytasson.

A 4. §-hoz

A törvény ismerteti, hogy milyen küszöbértékek teljesülése esetén tekinthető egy csoport pénzügyi konglomerátumnak. A szabályozás különösen arra a kitételre terjed ki, hogy mi alapján tekinthető a pénzügyi ágazathoz tartozó tevékenység jelentősnek.

Az 5. §-hoz

Ezen rendelkezés alapján a Pénzügyi Szervezetek Állami Felügyelete (a továbbiakban PSZÁF, Felügyelet) együttműködve a többi érintett felügyeleti hatósággal mentesíthet egyes csoportokat a küszöbértékek teljesítése és a pénzügyi konglomerátumnak való minősítése alól. Ezen mentesítést a PSZÁF-nak évente felül kell vizsgálnia.

A 6. §-hoz

A törvény rögzíti, hogy a PSZÁF-nak alapvető feladata a feltételeknek eleget tevő csoportok pénzügyi konglomerátummá minősítése (kivéve az 5. §-ban rögzített mentesítések esetén). Ennek érdekében a Felügyeletnek folyamatosan vizsgálnia kell, hogy az általa engedélyezett szabályozott vállalkozás pénzügyi konglomerátumhoz tartozik-e. Ennek keretében együtt kell működnie más érintett felügyeleti hatóságokkal is.

A 7. §-hoz

A törvény kifejti a kiegészítő felügyelet célját, valamint felsorolja a kiegészítő felügyelet alá tartozó intézményeket. Rögzítésre kerül továbbá, hogy mely intézményeket nem felügyelhet a Felügyelet egyedileg, csak a kiegészítő felügyelet szempontjából.

A 8. §-hoz

A pénzügyi konglomerátum szintjén is biztosítani kell az átláthatóságot és az ellenőrizhetőséget, így a törvény előírja, hogy a kiegészítő felügyelet alá tartozó szabályozott vállalkozásnak kötelező gondoskodnia a pénzügyi konglomerátum szintű belső kontroll rendszer és a kockázatkezelés megfelelő működéséről, amellyel kapcsolatban tájékoztatási kötelezettség is terheli.

A 9. §-hoz

A törvény rögzíti, hogy a kiegészítő felügyelet alá tartozó egyes vállalkozások kötelesek megfelelni a pénzügyi konglomerátum szintjén is a tőkemegfelelési előírásoknak. A törvény továbbá előírja, hogy évente legalább egyszer el kell készíteni a pénzügyi konglomerátum pénzügyi ágazatbeli vállalkozásaira vonatkozó számításokat. A számítások keretében a jelentős kockázati koncentációt és csoporton belüli ügyleteket kell jelenteni a Felügyelet részére, valamint a tőkemegfelelési számításokat is el kell végezni.

A kiegészítő felügyeleti feladatok ellátásához szükséges tőkemegfelelési számítások elvégzésének részletszabályozása egy külön rendeletben kerül rögzítésre.

A 10. §-hoz

A kijelölt, kiegészítő felügyeletért felelős érintett felügyeleti hatóság, azaz a koordinátor látja el a kiegészítő felügyeleti feladatokat. A rendelkezés rögzíti, hogy milyen esetben látja el a PSZÁF a koordinátori feladatokat.

A 11. §-hoz

Rögzítésre kerül, hogy a Felügyeletnek milyen feladatokat kell ellátnia, amennyiben valamely pénzügyi konglomerátum esetén koordinátorként került kijelölésre. A Felügyelet ezen feladatkörét ellátva együttműködési megállapodásokat köt az érintett felügyeleti hatóságokkal.

A 12. §-hoz

A Felügyelet szorosan együttműködik az érintett felügyeleti hatóságokkal, minden fontos kérdésben egyeztetnek és tájékoztatják egymást. Ez az együttműködés kiterjed a szükséges adatok átadására is.

A 13. §-hoz

A törvény meghatározza, hogy a kiegészítő felügyeletet ellátó Felügyelet feladata ellátása során szükséges adatért és információért az érintett felügyeleti hatóságokhoz fordulhat.

A 14. §-hoz

A Felügyelet helyszínen és helyszínen kívül is folytathat felügyeleti ellenőrzést, valamint bármelyik érintett felügyeleti hatóság felhatalmazható ezen feladat ellátására.

A 15. §-hoz

A törvény szabályozza azt az esetet, amikor a kiegészítő felügyelet alá tartozó intézmény anyavállalata harmadik országbeli székhellyel rendelkezik. Ez egy különleges eset, hiszen a kiegészítő felügyelet a pénzügyi konglomerátum élén álló vállalkozáshoz kötődik, azonban ebben az esetben ez egy olyan országban van, ahol a szabályozás nem szükségszerűen egyezik meg az uniós szabályozással. Ilyen esetekben meg kell vizsgálni, hogy eleget tesz-e a harmadik ország szabályozása az elvárásoknak, vagy a harmadik országbeli anyavállalattól eltekintve, az Európai Unióban szükséges a kiegészítő felügyeletet ellátni.

A 16. §-hoz

Rögzítésre kerül a törvényben, hogy amennyiben a pénzügyi konglomerátumhoz tartozó szabályozott vállalkozások nem tesznek eleget a törvényben meghatározott kötelezettségeiknek, akkor a PSZÁF mint koordinátor, szükséges intézkedéseket tehet az ügy érdekében.

-----STARTING---POINT---VEGE---

A 17. §-hoz

A korábban az ágazati törvényekben rögzített felhatalmazás az új törvény megalkotásával ezen törvénybe kerül át. Ennek keretében a pénz- tőke és biztosítási piac szabályozásáért felelős miniszter rendeletben állapíthatja meg a pénzügyi konglomerátumra vonatkozó kiegészítő felügyeleti szintű számításokra vonatkozó részletes szabályokat.

A 18. §-hoz

A törvény hatálybalépésének meghatározása.

A 19. §-hoz

A törvényben rögzítésre kerül, hogy a jogszabály mely EU-s irányelveknek való megfelelést szolgálja.

A 20. §-hoz

A Pénzügyi Szervezetek Állami Felügyeletéről szóló 2010. évi CLVIII. törvény egyes rendelkezéseinek az Alaptörvény szerinti sarkalatosságát emeli ki.

A 21-27. §-hoz

A pénzügyi konglomerátumok kiegészítő felügyeletének egységes szabályozása, valamint az uniós irányelv időközi változásai az ágazati törvények - döntően technikai jellegű - pontosítását is szükségessé tették.