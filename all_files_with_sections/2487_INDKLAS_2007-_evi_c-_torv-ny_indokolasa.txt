2007. évi C. törvény indokolása

a közalkalmazottak jogállásáról szóló 1992. évi XXXIII. törvény módosításáról

-----STARTING---POINT---ALTALANOS--- 

A közalkalmazottak jogállásáról szóló 1992. évi XXXIII. törvény (a továbbiakban: Kjt.) módosítása olyan jogalkotási eszközökkel törekszik a minőségi szemlélet közszolgálati érvényesítésére, amely egyben - megfelelve a konvergencia kritériumok teljesítésével kapcsolatos elvárásnak - csökkentik a foglalkoztatás, különösen a munkáltatói jogviszony megszüntetés költségeit.

A közszolgálat - figyelemmel a magyar jogalkotási tradíciókra, a foglalkoztatás és a szociális párbeszéd helyzetére, továbbá a társadalmi elvárásra - a versenyszférától eltérő, önálló karakterű szabályozást kíván meg. A közszférát és az ott dolgozókat nem a versenyszféra követelményeitől, hanem annak a piaci változások miatti kiszolgáltatottságától kell a szabályozásnak megóvnia.

A hatékony közszolgálatnak minőségi munkaerőre van szüksége, meg kell szereznie és meg kell tartania a jó képességű alkalmazottakat. Ehhez a versenyszférával szemben - figyelemmel az alacsonyabb díjazásra - komparatív előnyöket kell biztosítani, amelyek nem szükségszerűen eredményeznek többletkiadásokat. Pazarlás, ha megfelelő kiválasztás, külön vizsgálat, a felajánlható üres állások felderítése nélkül kerülnek szervezeti okok miatt utcára a közalkalmazottak. Időlegesen kárba vész az oktatás során rájuk fordított költség, jelentős a jogviszony-megszüntetés pénzügyi vonzata is, gyors elhelyezkedés hiányában „fogyasztják” a munkanélküliek ellátására, segélyezésére és átképzésére szolgáló büdzsét is.

A törvény a kiérdemelt biztonság elvén alapul, amely a hatályos szabályokhoz képest nemhogy többletkiadással, hanem ellenkezőleg, költségcsökkenéssel jár. Így például:

- a meghosszabbított próbaidő; a csekély szakmai tapasztalattal rendelkezők esetén a kötelező gyakornoki idő sikeres letöltését követően jelenik meg a fokozottabb munkajogi védelem, a felmentést megelőzően, egy tágabb tárgyi hatályú állás-felajánlási rendszer kialakításával,

- differenciálni kell a felmentési okok között, így a nem megfelelő munkavégzés vagy szakmai alkalmatlanság esetén egységesen 30 nap lesz csak a felmentési idő tartama,

- a felmentés megelőzése, így ennek eszközeként a részmunkaidős foglalkoztatás előtérbe helyezése mellett bővül a munkáltató (alapító szerv) kinevezéstől eltérő foglalkoztatást egyoldalúan elrendelő jogköre,

- a munkáltatói és a közalkalmazotti jogellenes jogviszony-megszüntetés megállapításakor a közalkalmazotti kárenyhítési kötelezettség, egyes, enyhébb esetekben a pervesztes munkáltató által fizetendő elmaradt munkabér felső határának korlátozásával, továbbá - jogellenes „távozása” esetén - a közalkalmazott kártérítési kötelezettségének előírásával a törvény szintén a foglalkoztatási költségek ésszerű és méltányos megtakarítását biztosítja.

A vezetői státusz önálló munkakörként történő megjelenésével, továbbá bizonyos magasabb vezetői pozícióknak a Munka Törvénykönyve alá sorolásával erősödik a hatékonyság a munka megszervezésében.

-----STARTING---POINT---RESZLETES---

Az 1. §-hoz

A törvény a közalkalmazotti jogviszony megszüntetésének megelőzése, a hatékonyabb foglalkoztatás érdekében az intézmények közötti áthelyezés és a kirendelés kezdeményezésére lehetőséget biztosít a munkáltató alapítójának, felügyeleti szervének.

A 2. §-hoz

A törvény a helyi érdekegyeztetésben az ágazati kérdésekről való konzultációt és véleményformálást is nevesíti.

A 3. §-hoz

A közalkalmazotti jogviszony létesítésekor - a megalapozottság és a garanciák biztosítása érdekében - a törvény az általános munkajogi szabályoknál részletesebben szabályozza a pályázat kiírására és elbírálására vonatkozó feltételeket. A törvény alapján főszabályként kötelező a betöltetlen munkakör, illetve a vezetői beosztás esetén a pályázat kiírása, melynek két formáját különbözteti meg a törvény.

A 4. §-hoz

A megalapozott kiválasztás és a közjogi alapokon nyugvó stabilitás érdekében a törvény a munkajogi szabályoknál szigorúbban szabályozza a próbaidőt. Ennek keretében általános szabályként kötelező három hónapos próbaidő megállapítása a kinevezéskor, a kiköthető próbaidő felső határa négy hónapra emelkedik.

Az 5-6. §-hoz

Az eddigi lehetőségből kötelezettséggé válik a gyakornoki idő és felsőfokú végzettséget igénylő munkakörök esetén a gyakornoki vizsga kikötése. A törvény csak a munkáltató alaptevékenységének ellátásával összefüggő munkakörökre írja elő a gyakornoki idő kikötését. Figyelemmel a Kjt. hatálya alá tartozó ágazatok, szakmák sokrétűségére és az alternatív követelmény-rendszerekre, a törvény a miniszternek ad felhatalmazást a gyakornoki idővel és vizsgával egyenértékű követelményrendszerek és vizsgák megállapítására. A gyakornoki idő alatt a jogviszony magánjogiasabb jellegű, nem érvényesül a fegyelemi felelősség és a közalkalmazotti állás-felajánlási rendszer sem.

A 7-8. §-hoz

Igazodva a magyar elvárásokhoz és bizonyos uniós tendenciákhoz, a vezetők esetében a szabályozásban egyrészt kettéválik a beosztás és az önálló munkakör megállapítása. Másrészt a miniszter megállapíthatja azokat a magasabb vezető állásokat, ahol a Munka Törvénykönyve vezetőkre irányadó különös szabályai szerint munkaviszony létesítendő a pozíció betöltésére. Mindezt különösen az indokolja, hogy ezekben a státuszokban (pl. kórház igazgatója, egyetem gazdasági vezetője) sokszor a versenyszféra elvárásai és követelményei jelennek meg, ehhez - a lehetőség és a felelősség tárgyában - igazodnia kell a vezetők felelősségét megalapozó szabályozásnak is.

A 9. §-hoz

A törvény a közalkalmazotti jogviszony gyakornoki idő alatti rendkívüli felmentéssel történő megszüntethetőségével kapcsolatos szabályokat állapítja meg. A gyakornoki idő alatt a közalkalmazotti - egyébként fegyelmi vétségnek minősülő - kötelezettségszegés esetén nem lehet fegyelmi eljárást indítani, hanem a munkáltató a minősített jogsértések esetén azonnali hatállyal, rendkívüli felmentéssel szüntetheti meg a közalkalmazotti jogviszonyt.

A 10. §-hoz

A törvény a jogalkalmazást egyértelművé tevő jogtechnikai pontosítást tartalmaz. A Kjt. 25/B. §-ának megalkotásakor az eredeti jogalkotói szándék szerint a közalkalmazotti jogviszonyból a közszolgálati jogviszonyba való átkerüléskor biztosítani kell, hogy az érintett személyi alapbére a másik törvény eltérő besorolási rendszerére, az ennek alapján történő besorolásra tekintettel ne csökkenjen. (A személyi alapbérnek fogalmilag közalkalmazottak esetében a pótlékok nélküli illetmény, köztisztviselők esetében pedig az alapilletmény, az illetménykiegészítés és a vezetői pótlék együttes összege felel meg.) Ennek érdekében az illetménykorrekcióra vonatkozó szabály alkalmazásával nem a közalkalmazotti illetmény és a köztisztviselői alapilletmény közötti különbözetnek kell eltűnnie, hanem a közalkalmazotti illetmény és a köztisztviselői alapilletmény, illetménykiegészítés és a vezetői pótlék együttes összege közötti különbözetnek. A törvény ennek megfelelően érdemi változást nem jelent, csak fogalmazási pontosítást.

A módosítás azon a szabályon sem változtat érdemben, hogy ebben az esetben sem engedi meg a közszolgálati jogviszonyra vonatkozó törvényben szereplő maximum 20%-os eltérítési mérték túllépését. A törvény csupán általános megfogalmazást tartalmaz, visszautalva a másik törvényre, ahelyett, hogy konkrét százalékos mértéket szerepeltetne, ezzel a mindenkori mögöttes szabályozás változásait követő módon teszi lehetővé a jogszabály rendelkezésének alkalmazását.

Ezen túlmenően a törvény a munkáltató jogállásváltozásával kapcsolatos kiegészítő rendelkezéseket állapít meg, figyelemmel a jogállásváltozásról szóló tájékoztatást megelőzően tett megszüntető jognyilatkozatokból fakadó különös következményekre, és az ezekkel összefüggésben indult jogvitákra.

A 11. §-hoz

A törvény a foglalkoztatás hatékonysága és a jogviszony stabilitása egyidejű eszközeként lehetőséget teremt a határozott idejű áthelyezésre a munkáltató alapítójának, felügyeleti szervének indokolt esetben módot ad az áthelyezés kezdeményezésére.

A 12. §-hoz

A rendelkezés csupán egy pontosítást tartalmaz, tekintettel arra, hogy a nyugdíjjogosultság miatti felmentés az e) pontból átkerült a d) pontba.

A 13-15. §-hoz

A törvény a korábbi szabályozásra alapítva megállapítja a felmentés lehetséges okait, továbbá - a közalkalmazottnak fel nem róható esetben - a jelenleginél szélesebb tárgyi hatállyal teremti meg a felmentés megelőzése érdekében az áthelyezés lehetőségéről szóló tájékoztatás kötelezettségét, amely - figyelemmel az illetmények helyzetére - meghatározó komparatív előnye a közszférának.

A törvény részletesen megfogalmazza a tájékoztatással összefüggő szabályokat, valamint az alapító (felügyeleti) szerv és az irányítása alá tartozó szervezetek eljárásának részleteit. Ennek keretében kiemelendő, hogy a kor technikai eszközeinek elvárható alkalmazása mellett a munkáltató alapítója, felügyeleti szerve vagy fenntartója elektronikusan tartsa nyilván a „portfóliójába” tartozó valamennyi közszolgálati szerv betöltetlen munkaköreit.

A törvény lehetőséget biztosít az önkormányzatoknak olyan megállapodás megkötésére, amely alapján különböző alapítóhoz tartozó intézmények tekintetében nyílik lehetőség a tájékoztatásra - megelőzendő a felmentést (pl. két szomszédos település, a megyei és a területén fekvő város önkormányzata között).

A törvény megállapítja a közalkalmazottnak az áthelyezéssel kapcsolatos elfogadás vagy elutasítás megtételére vonatkozó lehetőségeit, és a tájékoztatáshoz köti a felmentési tilalom megállapításának időpontját.

Tekintettel a közoktatási intézményeket érintő önkormányzati munkaerő-gazdálkodási rendszer bevezetésére, ennek a tájékoztatási rendszerrel való összhangját meg kell teremteni.

A törvény továbbá a felmentési védelem fennállása irányadó időpontját az előző rendelkezésekhez igazítja. Meghatározza továbbá annak garanciáját, hogy ha a közalkalmazott az állásfelajánlás mellett döntött, jogviszonyát addig nem lehet felmentéssel megszüntetni, amíg áthelyezhető.

A 16. §-hoz

A törvény a felmentési idő lerövidítésére ad felhatalmazást, ha a közalkalmazottat - nem egészségügyi okon alapuló - alkalmatlanság miatt mentették fel. A többi jogállási törvény módosításához kapcsolódóan kimondja továbbá, hogy a felmentési idő törvényben meghatározott 8 hónapos felső határát még kollektív szerződés sem lépheti át.

A 17. §-hoz

A gyakornoki idő tartama alatti rendkívüli felmentés a közalkalmazotti jogviszony megszüntetésének új jogcíme.

A 18-19. §-hoz

A törvény módosítja a jogellenes jogviszony-megszüntetés egyes következményeit. A munkáltatói jogellenes megszüntetés esetén a jogkövetkezményeket (visszahelyezés, elmaradt illetmény mértéke) a jogsértés súlyához kapcsolja a törvény. Előírja továbbá a közalkalmazott kárenyhítési kötelezettségét, amely elsődlegesen a munkaügyi központtal való együttműködésben, az ennek keretében felajánlott megfelelő állás elfogadásában áll. A közalkalmazotti jogellenes jogviszony-megszüntetés esetén - a gyakorlatilag preventív erővel nem bíró elbocsátási következmények alkalmazása helyett - a köztisztviselőkkel és a munkavállalókkal azonos anyagi, de facto kártérítési szabályokat állapít meg a törvény.

A 20. §-hoz

Az állás-felajánlási kötelezettség szélesítésének „ellentételezéseként” a végkielégítésre való jogosultság feltételein szigorít a törvény, kimondva: a végkielégítés fele összegben jár, ha a közalkalmazott a számára megfelelő állást nem fogadja el. A törvény megállapítja az állás megfelelőségének kritériumait.

A 21. §-hoz

A felmentési védelem a jogviszony szünetelésének egyes, a törvény szerint méltányolható eseteiben illeti meg a közalkalmazottat. Ehhez az elváráshoz igazítja a törvény a gyermeküket gondozók, nevelők felmentési tilalmának szabályozását, a gyermek egyéves korát követő munkába állásig biztosítva a védelmet.

A 22. §-hoz

A csoportos létszámcsökkentésre vonatkozó szabályok közalkalmazottakra való alkalmazására vonatkozó rendelkezés kiegészül egy új b) ponttal. Ez meghatározza, hogy csoportos létszámcsökkentés esetén milyen határidővel köteles teljesíteni a munkáltató a más munkálattónál felajánlható állások keresésére irányuló kötelezettségét (a közalkalmazott általános, 30 napos határidővel korábban történő értesítésével egyidejűleg).

A 23. §-hoz

A törvény értelmező rendelkezést fogalmaz meg a kirendelés, illetve munkáltatói megállapodáson alapuló más munkáltatónál való foglalkoztatás szabályainak a közszférában való alkalmazhatósága érdekében.

A 24-28. §-hoz

A vezetői munkakör és beosztás miatt szükséges a fegyelmi felelősség egyes eljáró személyekkel szemben megfogalmazott követelmény-rendszerének módosítása, továbbá indokolt, hogy a munkáltató első számú vezetőjével szemben mindig a kinevezési, megbízási jogkört gyakorló szervezet folytassa le a fegyelmi eljárást. Ezen túlmenően a törvény rendelkezik arról az esetről, ha a munkáltatónál a fegyelmi eljárás során eljáró személyek valamelyike a Kjt. kívánalmai alapján nem jelölhető ki. A törvény az eljárást lezáró határozatoknál különbséget tesz a felmentő és megszüntető döntés között. Az elbocsátással kapcsolatos kereset halasztó hatályának kizárása összefügg azzal, hogy a törvény speciális szabályokat állapít meg a jogellenes jogviszony-megszüntetés jogkövetkezményei vonatkozásában.

A 29. §-hoz

A közoktatásról szóló 1993. évi LXXIX. törvény módosítása 2007. szeptember 1-jétől megnövelte a pedagógusok kötelező óraszámát. Ha az óraszámemelést megelőzően a pedagógus további szakképesítését egy vagy két osztály tanításában hasznosította, és a kötelező óraszáma a munkaidő 10%-át elérte, garantált illetménye a törvény szabályai szerint 5, illetve 8%-kal növekedhetett. A kötelező óraszám emelése miatt a munkaidő 10%-át már nem érné el minden esetben a további szakképesítés hasznosításának aránya, így ez közvetetten a legképzettebb pedagógusok illetményének csökkentésére vezetne. Ez a kérdés a Kjt. közoktatási végrehajtási rendeletében megnyugtatóan rendezhető, ehhez teremti meg a törvény a felhatalmazási alapokat.

A 30. §-hoz

A törvény a Kjt. 87/A. §-ának korábbi módosítására figyelemmel módosítja a közalkalmazotti nyilvántartás tartalmát.

-----STARTING---POINT---VEGE---

A 31. §-hoz

A törvény megállapítja az egyes rendelkezések hatálybalépésével hatályba lépésével kapcsolatos szabályokat.

A 32. §-hoz

A módosítás célja, hogy speciális szabályt fogalmazzon meg arra az esetre, amikor a Munka Törvénykönyve hatálya alól kerül a munkavállaló a közalkalmazotti vagy közszolgálati jogviszonyt szabályozó törvények hatálya alá, ugyanakkor már folyamatban van munkaviszonya megszüntetése. Ebben az esetben munkavégzési kötelezettség nem terheli az új munkahelyen. Ez a szabályozás lényegében megegyezik a Kjt.-be beillesztett szabállyal.

A 33. §-hoz

A szociális és a közoktatási törvénnyel való koherencia érdekében e törvények hivatkozásait is pontosítani szükséges.