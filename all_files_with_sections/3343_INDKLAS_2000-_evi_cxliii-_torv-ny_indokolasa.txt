2000. évi CXLIII. törvény indokolása

a szőlő- és gyümölcsös ültetvények összeírásáról

-----STARTING---POINT---ALTALANOS--- 

A szőlő-, bor-, továbbá a gyümölcspiac szabályozását, működését megalapozó, a szőlő- illetve gyümölcsös területek termelési potenciáljára, a termelésben és kínálatban jelentkező középtávú tendenciákra vonatkozó, pontos, naprakész adatok csak a szőlő- és gyümölcsös ültetvények teljes körű felmérésével biztosíthatók. Magyarországon legutóbb közel negyven éve volt teljes körű gyümölcsfa- és szőlőösszeírás. Az összeírás óta eltelt időben, különösen az utóbbi 10 évben bekövetkezett radikális változások miatt a jelenlegi helyzet megismerése tovább már nem halasztható.

Mivel a felmérés keretében természetes személytől személyes adataira vonatkozóan is történik adatgyűjtés, továbbá a felmérés alapján a természetes személyek meghatározott gazdasági tevékenységéhez kapcsolódó adatait tartalmazó nyilvántartás kialakítását is végre kell hajtani, a statisztikáról szóló 1993. évi XLVI. törvény 8. § (3) bekezdése értelmében a szőlő- és gyümölcsös ültetvények teljes körére kiterjedő felmérést csak törvény rendelheti el. A törvény ezt valósítja meg a szőlő- és gyümölcsültetvények 2001. június 1. - október 15. közötti felmérésére vonatkozó szabályok előírásával.

A felmérés 2001. évben történő végrehajtását az indokolja, hogy csak így biztosítható a magyar mezőgazdasági statisztika olyan irányú továbbfejlesztése, hogy az még elősegíthesse a további csatlakozási tárgyalásokat. Így teljesíthető a csatlakozási tárgyalások eddigi szakaszában vállalt kötelezettség, mely szerint Magyarország a csatlakozás időpontjáig végrehajtja az árutermő szőlő- és gyümölcsös ültetvények teljes körű felmérését, és kialakítja az EU előírásoknak megfelelő nyilvántartási rendszerét. Nem halasztható tovább a szőlő- és gyümölcstermelés folyamatainak szabályozásához, irányításához elengedhetetlenül szükséges szőlő- és gyümölcsös ültetvények jellemzőinek átfogó felmérése.

A 2001. évi felméréssel Magyarország csatlakozna az Európai Unió által a tagországok számára kötelezően előírt - szőlő-ültetvények esetén 10 évenkénti, gyümölcsös ültetvényeknél 5 évenkénti - alapösszeírásokhoz.

-----STARTING---POINT---RESZLETES---

Az 1. §-hoz

A törvény meghatározza az összeírás végrehajtásának időszakát, megjelöli az összeírásért felelős intézményt, és adatszolgáltatási kötelezettséget ír elő a szőlő- és gyümölcsös ültetvényeket használó természetes személyekre, jogi személyekre és jogi személyiséggel nem rendelkező szervezetekre. A felmérés során az adatokat a 2001. május 31-i eszmei időpontra vonatkozóan kell összeírni.

A 2. §-hoz

A törvény meghatározza a szőlőültetvény, a gyümölcsös ültetvény, valamint a mezőgazdasági hasznosítású terület fogalmát, biztosítva ezzel az egységes értelmezés feltételét.

A 3. §-hoz

A törvény felsorolja az összeírás témaköreit. Az ültetvény azonosító adatainak rögzítése biztosítja az átfedésmentes felmérést, az ültetvény-területek térképi, térinformatikai nyilvántartását. Az ültetvény használója adatainak rögzítése biztosítja a teljes körű felmérésre alapozott nyilvántartási rendszer kialakítását, az alapadatok és a változások halmozásmentes vezetését, a reprezentatív statisztikai adatgyűjtések végrehajthatóságát, a statisztikai összehasonlíthatóság alapját. A használó összes mezőgazdasági hasznosítású területének nagyságára vonatkozó adata alapján a szőlő- és gyümölcsös ültetvénynek más mezőgazdasági tevékenységgel összefüggésére, a gazdaságon belüli szerepére lehet következtetni.

Az ültetvény termelési, technológiai, fajtahasználati jellemzőinek összeírásával megteremthetők az ültetvényterület termelési potenciáljára vonatkozó, a termelés és kínálat középtávú tervezéséhez, szervezéséhez szükséges információk alapjai. Az ültetvényhez kapcsolódó feldolgozó-, illetve tárolókapacitások meglétére vagy nemlétére, továbbá a termékhasznosítás irányára vonatkozó adatok a piac tényleges jelenlegi, illetve potenciális szereplőinek arányára vonatkozó információk forrását jelentik.

A 4. §-hoz

A törvény előírja az ültetvények teljes körűségének megalapozása, biztosítása érdekében az adminisztratív célú nyilvántartásokból (földhivatali, földművelésügyi hivatali, VPOP, hegyközségi) nyerhető információk (név, cím, ültetvény-terület) KSH részére történő átadását. Olyan adatok átadásáról van szó, amellyel az említett szervezetek rendelkeznek, ezért felesleges és célszerűtlen lenne, hogy a KSH azokat egyéb forrásból próbálja beszerezni.

Az 5. §-hoz

A törvény célkitűzésével összhangban előírja, hogy a felmérés alapján az ültetvényekre, azok jellemzőire, illetve az ültetvények használóira kiterjedő, naprakész ültetvény-nyilvántartást kell kialakítani és működtetni. A naprakész nyilvántartás az agrár-szakigazgatásnak információt biztosít a támogatások folyósításához, a piacszabályozási intézkedések meghozatalához.

-----STARTING---POINT---VEGE---

A 6. §-hoz

A bortörvény módosításának indoka, hogy a legutóbbi módosítás, a 2000. évi XCIX. törvény a házikerti szőlő legkisebb területét 1500 m2-re emelte fel. Ezzel a bortörvény és a hegyközségi törvény „árutermő szőlő” fogalma ellentétbe került egymással. A hegyközségi törvény ugyanis az 500 m2, vagy annál nagyobb területű ültetvényt már árutermő szőlőnek minősíti; erre épül a hegyközségi rendszer, illetőleg a hegyközségek nyilvántartási rendszere. Az Európai Bizottság 649/87. (EGK) számú rendelete is kisebb mértékben (1000 m2, illetőleg tagállami szabályozástól függően ennél kisebb terület) határozta meg a kötelezően nyilvántartott terület alsó határát.

A csatlakozási tárgyalásokon Magyarország az 500 m2 alapján jelentette be az összes szőlőtermő területét (130 ezer hektár), és ez lesz az alapja a csatlakozást követően az asztalibor-forgalmazási lehetőségünknek az EU-ban. Ha az 1500 m2 hatályban marad, az az összes termőterületet mintegy 40 ezer hektárral csökkenti, hátrányosan érintve ezzel a csatlakozási tárgyalásokon képviselt nemzeti érdekeinket is.

A 7. §-hoz

A felsorolt uniós normatívákban kerültek megfogalmazásra azok az elvárások, amelyek figyelembevételével a szőlő- és gyümölcsös ültetvények összeírását követően EU-konform információkkal fog rendelkezni a magyar mezőgazdaság.