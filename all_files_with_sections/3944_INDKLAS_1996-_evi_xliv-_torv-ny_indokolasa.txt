1996. évi XLIV. törvény indokolása

a hadköteles katonák szolgálati viszonyáról

-----STARTING---POINT---ALTALANOS--- 

A nemzetközi körülmények, Magyarország geopolitikai helyzete, valamint hazánk azon szándéka, hogy a jövőben a NATO tagja kíván lenni, indokolja, hogy hosszú távon is önálló nemzeti hadereje legyen országunknak. E nemzeti haderőre vonatkozó alapvető szabályokat a Magyar Köztársaság Alkotmánya, valamint a honvédelemről szóló 1993. évi CX. törvény (a továbbiakban: Hvt.) tartalmazza. A hadköteles katonák szolgálati viszonyáról szóló törvényjavaslat (a továbbiakban: Javaslat) feladata, hogy a fegyveres erők hadköteles (sor-, tartalékos és póttartalékos) állományára vonatkozó részletes törvényi szabályokat megállapítsa. Az alkotmányos rend, az Alkotmány 70/H. §-a és a jogállamiság megköveteli, hogy a hadköteles katonák sajátos szolgálati viszonyát törvény szabályozza.

A hadköteles katonák szolgálati viszonyára vonatkozó alapvető rendelkezéseket jelenleg a honvédelmi miniszteri rendelettel kihirdetett, de nem nyilvános, „a Magyar Köztársaság fegyveres erői Szolgálati Szabályzat”-a és más belső rendelkezések tartalmazzák. E szabályozás sem tartalmilag, sem formailag nem tartható fenn a jövőben. A Javaslat legfőbb célja, hogy a jelenlegi alacsony szintű szabályozást törvényi szintű szabályozás váltsa fel úgy, hogy az tartalmában is megfeleljen a jogállamiság követelményeinek, biztosítsa a fegyveres erők átláthatóságát, az ún. civil kontrollját. A Javaslat célja, hogy visszaállítsa és megszilárdítsa a hadköteles katonák társadalmi elismertségét és megbecsülését, továbbá lehetővé tegye az érintett állampolgári kör számára a katonai szolgálattal kapcsolatos jogosultságainak és kötelezettségeinek a megismerését.

A Javaslat magába foglalja mindazokat a részletszabályokat, amelyek a hadköteles katonákra vonatkoznak, ezen belül a Javaslatba épültek be a hadköteles katonák alapvető jogaira és kötelezettségeire vonatkozó, a Hvt.-ből külön törvény alapján hatályon kívül helyezésre kerülő szabályok is.

A Hvt. 51. §-ának (4) bekezdése értelmében a sor-, tartalékos és póttartalékos katonai szolgálati viszony az általános honvédelmi kötelezettségből eredő, az állam által egyoldalúan létesített jogviszony. A Javaslat a jogviszonyt keletkeztető állami döntésre tekintettel a szolgálati viszony államigazgatási jellegét tekinti dominánsnak, szemben a fegyveres szervek hivatásos állománya szolgálati viszonyának munkajogi jellegével.

Az államigazgatási jelleg elsődlegesen abban nyilvánul meg, hogy - élve a Pp. 324. §-ának (2) bekezdése c) pontjában kapott felhatalmazással - a Pp. XX. fejezete szerinti közigazgatási peres eljárás szabályait kell alkalmazni a sorkatonai szolgálati viszonyból eredő jogviták eldöntésekor.

A főszabály alól két lényeges kivételt tartalmaz a Javaslat:

- a kártérítési ügyek elbírálása során a Pp. általános szabályai alkalmazása indokolt a vagyonjogi jelleg miatt, ezzel szemben

- a fogságfenyítés külön törvény szerinti bírósági felülvizsgálata a büntető ügyszakba tartozik, mivel az európai emberi jogi értelmezés fényében a szabadságelvonással járó szankciók büntetőjogi jellegűnek minősülnek.

Az Alkotmány előírásainak megfelelően a hadkötelezettségre vonatkozó szabályokat az Országgyűlés a jelen levő képviselők kétharmadának szavazatával megalkotott törvényben állapíthatja meg.

-----STARTING---POINT---RESZLETES---

ELSŐ RÉSZ

ÁLTALÁNOS RENDELKEZÉSEK

I. Fejezet

A törvény alkalmazási köre

Az 1. §-hoz

A Javaslat meghatározza a törvény személyi hatályát, amely szerint az a fegyveres erők hadkötelezettség alapján szolgálatot teljesítő sor-, tartalékos, póttartalékos, illetőleg határőr állományára terjed ki, illetve a hadköteles katonai szolgálati viszony tartalmát. A Javaslat X. fejezete külön rendelkezéseket tartalmaz a tartalékos állományba helyezettekre.

A 2. §-hoz

A Javaslat fogalommeghatározásokat ad arra vonatkozólag, hogy e törvény alkalmazásában a különböző elöljárókon kiket kell érteni.

II. Fejezet

A hadköteles katona alapvető kötelességei és jogai

Alapvető kötelességek

A 3-7. §-hoz

A Javaslat szabályozza a hadköteles katona alapvető kötelességeit. Ezen túl tartalmazza azt is, hogy a hadköteles katona a szolgálati feladatainak ellátása során egyenruhát köteles viselni, azonban szolgálati helyét polgári ruhában is elhagyhatja és oda polgári ruhában is érkezhet.

A szolgálati feladatainak ellátása során a hadköteles katona nem fogyaszthat alkoholt, illetve nem állhat alkohol vagy kábítószer befolyása alatt.

Alapvető alkotmányos jog az élethez való jog. A hadköteles katona alapvető kötelessége a haza katonai védelme. A Hvt.-ben elfogadott eskü szövege szerint háborúban harci feladatot az önfeláldozásig terjedő bátorsággal kell végrehajtani. A Javaslat tartalmazza a fegyver nélküli katonai szolgálatot teljesítőnek a parancsteljesítési kötelezettségét is. Vannak ezen túlmenően is egyes katonai szolgálati feladatok, amelyek békében is megkövetelik a helytállást.

A parancsot úgy kell kiadni, hogy annak végrehajtása során a katona az életét és testi épségét közvetlenül és súlyosan, indokolatlanul ne veszélyeztesse. Vannak azonban olyan katonai szolgálati feladatok, amelyeknek a végrehajtáskor az élet és a testi épség veszélyeztetése nem zárható ki. Ezeket az eseteket a Javaslat a hatályos jognál részletesebben szabályozza.

Alapvető jogok

A 8. §-hoz

A Javaslat a hadköteles katona alapvető jogait a Hvt. 56. §-ának (1) bekezdése rendelkezéseit alapul véve állapítja meg.

A személyi szabadság és a személyi biztonság

A személyi szabadság korlátozása

A 9-13. §-hoz

A Javaslat azokat a korlátozó rendelkezéseket tartalmazza, amelyek a katona személyi szabadságának és biztonságának alkotmányos jogait érintik.

A katonai rend és a fegyelem a nemzetközi jogban vállalt kötelezettségekkel összhangban a demokratikus állam belső rendjének és biztonságának szerves alkotó eleme, ezért azt fokozott védelemben kell részesíteni. Más államokhoz hasonlóan ennek a rendnek a fenntartásán a katonai rendészeti szolgálat szervezete őrködik.

A Javaslatban meghatározott szolgálati személyek és a katonai rendészeti szolgálat tagjai a rend és fegyelem fenntartása érdekében jogosultságokkal rendelkeznek, és a hadköteles katona köteles az intézkedéseiknek eleget tenni.

A szabad mozgás és a tartózkodási hely szabad megválasztása

A 14-15. §-hoz

A katonai életviszonyoknak is biztosítaniuk kell a mozgásszabadságot és a tartózkodási hely megválasztásának jogát, ideértve a külföldre utazás szabadságát is. A szolgálat ellátása azonban megkívánja, hogy ez a jog megfelelő korlátok között valósuljon meg. A hadköteles katonák külföldre utazása a katonai szolgálatuk teljesítése során engedélyhez kötött. A hatályos rendelkezésekkel ellentétben azonban nem szükséges, hogy ezt az engedélyt a honvédelmi miniszter adja meg, ezért a Javaslat a záró rendelkezésekben foglalt Hvt. módosításnak megfelelő új hatásköri keretek között állapítja meg az engedélyezési jogkört gyakorló személyt.

A Hvt. rendelkezéseivel összhangban szabályozza a Javaslat a hadköteles katona szolgálatteljesítésének helyét, e hely elhagyásának általános szabályait, továbbá azt, hogy meghatározott esetben a szolgálati helyétől való távollét esetén a tartózkodási helyét a hadköteles katonának meg kell jelölnie.

Lelkiismereti és vallásszabadság

A 16. §-hoz

A lelkiismereti és vallásszabadság megvalósulásához szükséges jogi feltételek biztosítása az állam kötelessége. Fontos ennek a hangsúlyozása a hadkötelezettséget teljesítők esetében is. A lelkiismereti és vallásszabadságról szóló törvénnyel összhangban tartalmazza a Javaslat azt a rendelkezést, amely a katonák számára e jog gyakorlásához szükséges feltételeket alakítja ki.

Szabad véleménynyilvánítás

Gyülekezési jog - Egyesülési jog

A 17-19. §-hoz

A szabad véleménynyilvánításnak, illetőleg a gyülekezési és egyesülési jognak a katonai szolgálatra tekintettel indokolt korlátozását tartalmazza a Javaslat, megfelelő módon beépítve a Hvt.-nek e jogokra vonatkozó korlátozó rendelkezéseit is. A korlátozás alapvetően a katonai szervezeten belüli pártpolitikai semlegesség jogi kereteit kívánja meghatározni.

Az anyanyelv használata

A 20. §-hoz

A Magyarországon élő nemzeti és etnikai kisebbségek jogairól szóló alkotmányos rendelkezések és a rájuk vonatkozó külön törvény rendelkezéseinek alkalmazásával a Javaslat biztosítja a hadköteles katona számára, hogy anyanyelvét a szolgálata során bárhol és bármikor szabadon használhassa. E jogot korlátozza az a szabály, amely szerint a katonai szolgálati és vezényleti nyelv a magyar. Ez azt jelenti, hogy a hadköteles katona számára magyar nyelven adják a parancsokat, illetve határozzák meg a szabályzatokat, a szolgálati feladatokat, beleértve a katonai képzést és oktatást is.

Választójog

A 21-22. §-hoz

A Hvt. rendelkezése szerint a hadköteles katonának - a Javaslatban felsorolt választásokon való jelöltsége esetén - a katonai szolgálatát félbe kell szakítani. Erre figyelemmel tartalmaz a Javaslat eljárási rendelkezéseket, illetőleg a hadköteles katonák aktív választójogának gyakorlása érdekében állapít meg különböző szabályokat.

A munkavégzésre vonatkozó szabály

A 23. §-hoz

A hadköteles katona szolgálati viszonyának sajátos követelményrendszeréhez tartozik az is, hogy e viszony ideje alatt a hadköteles katona munkavégzéssel járó jogviszony alapján tevékenységet nem végezhet.

A művelődéshez való jog, a tudományos és művészeti élet, a tanulás és a tanítás szabadsága

A 24. §-hoz

A Javaslat biztosítja a kulturális tevékenységgel összefüggő jogok - megfelelő korlátok közötti - gyakorlását, és lehetővé teszi, hogy ilyen kérelme alapján a sorkatonai szolgálatot teljesítő hadköteles - a szolgálati feladatok figyelembevételével - engedélyt kapjon polgári képzésben való részvételre.

III. Fejezet

A hadköteles katonák érdekvédelme és érdekképviselete

Az érdekvédelem alapelvei

A 25. §-hoz

A korábban érvényes szabályozók a parancsnokot - mint egyszemélyi vezetőt - teljes felelősséggel és szolgálati hatalommal ruházzák fel a katonai szervezet működtetésére, egész személyi állományára, valamint a katonák szolgálatának minden területére vonatkozólag. Ebből az elvből adódik az is, hogy a parancsnok alapvető kötelessége az alárendeltek jogai érvényesülésének biztosítása és jogos érdekeinek a védelme. A hadsereg demokratikus vonásainak kiterjesztéséhez tartozik azonban, hogy a hadköteles katonák lehetőséget kapnak az alapvető jogaik és jogos érdekeik közösségi védelmére és képviseletére.

A 26-27. §-hoz

A honvédség személyi állományán belül az egyes állománykategóriák a sajátos, egymástól eltérő helyzetük alapján több érdekvédelmi szervezetet hozhatnak létre érdekeik képviselete céljából. Szükséges azonban rögzíteni, hogy egyes szervezetek érdekvédelmi tevékenysége más állománykategóriák jogos érdekeit nem sértheti, illetve a katonai szolgálat ellátását és a katonai feladatok teljesítését sem veszélyeztetheti.

Az érdekvédelmi szervezet alapvető működési feltételeinek a katonai szervezetnél történő térítésmentes biztosítását indokolja egyrészt az, hogy a működéshez szükséges tárgyi feltételek ott legyenek meg, ahol a szervezet tagjai szolgálnak, másrészt az, hogy a hadkötelezettség alapján sorkatonai szolgálatot teljesítők érdekvédelmi szervezeteinek nincs semmilyen pénzeszköze (tagdíj, költségvetési támogatás stb.).

A 28-29. §-hoz

A Magyar Honvédségnél a sorkatonai érdekvédelmi szervezetek 1990 óta működnek. A sorkatonáknak más érdekvédelmi szervezete jelenleg nincs, ezért ezek működésének pontos szabályozása indokolt. Ennek alapján a hadköteles katonák jogosultak az egyesülési jogról szóló törvény rendelkezése szerint létesült érdekvédelmi szervezettől eltérő, a Javaslat szerinti szervezeti formákat is létrehozni.

A Javaslatban meghatározott sorkatonai érdekképviselet rendszere a katonai szervezetek struktúrájához igazodik, így lehetőség van az azonos körülmények között szolgáló sorkatonák érdekvédelmének összehangolására, érdekeik egyeztetésére.

A főbizalmik értekezlete és az érdekvédelmi konferenciák lehetőséget adnak az érdekek magasabb vezetési szinteken való képviseletére és egyeztetésére, a tapasztalatok összegezésére, a tisztségviselők felkészítésére és tájékoztatására, magasabb szintű vezetői döntések meghozatala előtt az érintettek véleményének kikérésére.

Az újoncok külön képviselőjének a megválasztását az újoncállomány sajátos helyzete indokolja. Így biztosítható, hogy ez az állománykategória ne kerülhessen hátrányos helyzetbe a választáskor.

A tagok és a tisztségviselők jogai

A 30-31. §-hoz

Különösen a sorkatonai érdekképviselet tekintetében, az érdekvédelmi munka eredményes végzése lehetőségeinek biztosítása érdekében indokolt a tisztségviselőket megillető egyes jogokat külön meghatározni.

Érdekképviselet és érdekérvényesítés

A 32-34. §-hoz

A parancsnokok együttműködési kötelezettségének előírása biztosítja az érdekképviselet és érdekérvényesítés lehetőségét.

Több érdekvédelmi szervezet egyeztetett véleményének a benyújtása elsősorban ahhoz a katonai érdekhez fűződik, hogy az egyszemélyi parancsnok figyelmét és tevékenységét a katonai feladatoktól az érdekvédelmi szervezetekkel való együttműködés a szükséges és indokolt mértéknél jobban ne vonhassa el.

MÁSODIK RÉSZ

A HADKÖTELES KATONA SZOLGÁLATI VISZONYA

IV. Fejezet

A szolgálati viszony tartalma

A 35. §-hoz

A hadköteles katonák szolgálati viszonyának fogalmát a Javaslat - a Hvt. 51. §-ának (4) bekezdését alapul véve - az 1. §-ának (2) bekezdésében adja meg. A szolgálati viszonyt érintő egyes rendelkezéseket - mint például a sorkatonai szolgálat félbeszakítása, a leszerelés, a tartalékos katonai szolgálat fő szabályai stb. - szintén szabályozzák a Hvt. különböző fejezetei, azonban csak olyan mértékben és tartalommal, ami a hadkötelezettség - mint állampolgári kötelezettség - teljesítésével összefüggésben indokolt volt.

A Javaslat IV. fejezete a szolgálati viszony tartalmát részletesen kibontja, megadva így azokat a törvényi kereteket, amelyek a katonai szolgálat elkerülhetetlen kötöttségét és az egyén szabadságát a lehető legkevesebb érdeksérelemmel valósítják meg.

A Javaslat alapján pontosan meghatározható a szolgálati viszony kezdete. Ez az az időpont, amikor a fogadó katonai szervezet képviselője a hadkiegészítő parancsnokságnak a bevonulókról összeállított névjegyzékét aláírja, és ezzel a hadköteles átvételét igazolja. Ez az időpont éles határvonalat jelent a hadköteles számára is, mert ettől az időponttól a Hvt. előírásain túl a Javaslat által rögzített szabályok is vonatkoznak rá.

A szolgálati viszony megszűnése

A 36. §-hoz

A Javaslat rendelkezik a szolgálati viszony megszűnéséről. Ennek részletes szabályait a Hvt. tartalmazza, így a Javaslatban csak a szolgálati viszony megszűnésének - a keletkezéshez hasonlóan meghatározható - időpontja kapott helyet.

A szolgálati viszony keletkezésének és megszűnésének egyértelműen megállapítható időpontja a szolgálati viszonnyal összefüggő jogvitákban a hatáskör és illetékesség megállapítása szempontjából is nagy jelentőséggel bír.

A bevonulási és a szolgálatteljesítési hely

A 37. §-hoz

A sor- és a póttartalékos katonai szolgálat lefolyásának térben és időben történő meghatározhatósága miatt egyértelműen szükséges meghatározni a bevonulás és a szolgálatteljesítés helyét. E rendelkezés a tartalékos katonai szolgálatot teljesítőkre nem vonatkozik, mert a tartalékos katonai szolgálat teljesítésének helye vagy már a behívás előtt is meghatározott a mozgósítás személyi biztosításának rendszerében, vagy pedig átképzés, illetve továbbképzés esetén - a behívás nem konkrét beosztásba, hanem kiképző szervezetekbe történik.

A Javaslat szerint a szolgálatteljesítés helye egy meghatározott alegység konkrét beosztását jelenti, ami egyben behatárolja a hadköteles különböző helyzetekben - pl. kiképzés vagy munkavégzés során - elfoglalt helyét is. A szolgálatteljesítés helyét az állományilletékes parancsnok parancsban határozza meg, így az csak újabb, az említett vagy annál magasabb szintű parancsnok által kiadott paranccsal változtatható meg.

A hadköteles katona képzése

A 38. §-hoz

A sor- és a póttartalékos katona képzése a szolgálatteljesítés helyével meghatározott beosztásban történik az illetékes miniszter által megállapított követelmények szerint. A sor- és a póttartalékos katonai szolgálat első időszaka az alapkiképzés. Ennek időtartama az említett követelményektől függ. Az alapkiképzés során elsajátítandó legfőbb ismereteket a Javaslat rögzíti, egyben meghatározza azt is, hogy ezen ismeretek és a katonai eskü letétele nélkül a katona fegyveres szolgálatra nem vezényelhető. A Javaslat nem köti meg a katonai eskütétel idejét az alapkiképzés időrendjében, de célszerű, hogy az eskütétel legkésőbb az alapkiképzés végéig megtörténjék.

A tartalékos katona az alapkiképzést sorkatonai szolgálata idején már végrehajtotta. Át- és továbbképzésének rendje törvényi szabályozást nem igényel.

A fegyver nélküli katonai szolgálatot a Hvt. 93. §-ának (3) bekezdése szerint az e célra - a honvédség parancsnoka által kormányrendelet felhatalmazása alapján kijelölt - katonai szervezetnél vagy meghatározott beosztásban kell teljesíteni. Az ilyen szolgálatot teljesítő katona a fegyveres szolgálatok és fegyveres kiképzés alól mentesül, egyéb kötelezettségeinek teljesítését azonban e szolgálati forma választása nem befolyásolja.

Áthelyezés - Vezénylés

A 39-40. §-hoz

A katonai szolgálat alatt szükségessé válhat a szolgálatteljesítés helyének megváltoztatása, ami történhet áthelyezéssel véglegesen vagy vezényléssel időlegesen. A Javaslat részletesen szabályozza e kérdéseket, többek között a változtatás indokait, az intézkedésre jogosultak körét, és a változtatás főbb időpontjait.

A hadköteles katona érdekeit védő szabály, hogy kérelmére áthelyezhető. A honvédség érdekeinek védelmét szolgálja viszont, hogy az áthelyezés - még szolgálati érdekből is - elsősorban a már megszerzett katonai szakképzettségnek megfelelő beosztásba történhet. Az áthelyezésnek alapvetően a sorállomány váltásának időszakában - tehát a leszerelés és bevonulás idején - kell történnie.

A vezénylés időlegesen, parancsban meghatározott szolgálati célra történhet.

A katona az áthelyezés vagy vezénylés végrehajtását nem tagadhatja meg.

Az áthelyezésre és vezénylésre jogosultak

A 41. §-hoz

Az áthelyezésre és vezénylésre jogosult legalacsonyabb szintű parancsnok az állományilletékes parancsnok. A különböző katonai szervezetek közötti áthelyezés és vezénylés joga a két katonai szervezet legalacsonyabb beosztású közös elöljáró parancsnokát illeti meg.

A hadköteles katona minősítése

A 42. §-hoz

A Javaslat előírja, hogy a hadköteles katonát a hadibeosztásra való alkalmasság szempontjából minősíteni kell. E minősítés alapvetően annak megállapítása, hogy a hadköteles katona az illetékes hadkiegészítő parancsnokság által tervezett - vagy áthelyezés miatt indokolt - katonai szakképzettség követelményeinek megfelel. A minősítés végrehajtása a leszereléskor történik, és azt jelenti, hogy a valóságos katonai szakképzettségének megfelelő - az állományilletékes parancsnok által parancsban megállapított - jelzőszám a hadköteles katona adatai között szerepel.

Rendfokozatba előléptetés

Tartalékos tiszt és tiszthelyettes képzés

Az előléptetésre jogosultak

A 43-47. §-hoz

A hadköteles katona a hadkötelezettség tartama alatt különböző rendfokozatokat érhet el. A rendfokozatba történő előlépés, bár tartalmaz bizonyos automatizmusokat, alapvetően a szolgálatteljesítés minőségét hivatott kifejezni úgy, hogy a magasabb rendfokozat elérése elsősorban a szolgálatteljesítés során tanúsított pozitív teljesítmény elismerése. A Javaslat megállapítja az előléptetés feltételeit és az előléptetésre jogosultak körét. Lehetővé teszi azt is, hogy a katonai szolgálatát kiemelkedően teljesített sor- és póttartalékos katona - bizonyos feltételek mellett - leszerelésekor őrmesterré lépjen elő. Ez utóbbi lehetőség bevezetésének célja, hogy előnyösen befolyásolja a hadköteleseknek a katonai szolgálathoz való viszonyát.

V. Fejezet

A hadköteles katona ellátása

A sor- és póttartalékos katona illetménye

A 48-50. §-hoz

A Javaslat megállapítja a sor- és póttartalékos katonák illetményét, amely rendfokozati illetményből és illetménypótlékból áll. A Javaslat 1. számú melléklete tartalmazza a köztisztviselői illetményalaphoz viszonyítva ennek meghatározott mértékét.

A sor- és póttartalékos katona, - ha tiszti, zászlósi vagy tiszthelyettesi beosztást lát el - a Javaslat 2. számú melléklete szerinti beosztási pótlékra jogosult.

Az 51-58. §-hoz

Az alapilletményben ki nem fejezhető többletkövetelmények teljesítéséért, az átlagosnál lényegesen nagyobb igénybevételért, valamint a nehezebb körülmények között végzett feladatok teljesítéséért a sor- és póttartalékos katonát illetménypótlék illeti meg.

Az egyes technikai eszközök kezelőjét osztálybasorolási pótlék, a készültséget ellátó sor- és póttartalékost készültségi pótlék, az ejtőernyős ugrást végrehajtót ejtőernyős ugrási pótlék, a tűzszerész feladatokat ellátót tűzszerész pótlék, a búvárfeladatokat ellátót pedig búvárpótlék illeti meg.

Az őrszolgálati feladatokat állandó jelleggel ellátó sor- és póttartalékos katonák - a miniszter által kijelölt katonai szervezeteknél - őrszolgálati pótlékra jogosultak.

A tartalékos katona illetménye

Az 59-60. §-hoz

A tartalékos katonai szolgálatot ellátó katona illetménye beosztási, rendfokozati illetményből, illetőleg illetménypótlékból áll. A Javaslat meghatározza az egyes rendfokozati kategóriák szerinti illetményalap szorzószámát. A tartalékos katona rendfokozati illetményét a hivatásos katonáéval azonos összegben kell megállapítani. Ugyanígy az egyes pótlékokat a Hvt. szerinti hivatásos katonáknak a jogszabály szerint megállapított pótlékával azonos módon kell a tartalékos katona részére juttatni.

A hadköteles katona elhelyezése

Természetbeni ellátás és juttatás

Ruházati ellátmány

A 61-63. §-hoz

A hadköteles katona elhelyezésével kapcsolatban a Javaslat megállapítja a garanciális követelményeket, illetőleg az attól való eltérés lehetőségét béke idején.

Az alkotmányos hadkötelezettséget teljesítő hadköteles katona szolgálatteljesítése érdekében az államnak kell törvényi szinten gondoskodnia e feladat ellátásához szükséges feltételrendszerről. Ennek keretében a hadköteles katonát el kell látni a képzéséhez szükséges katonai felszereléssel, fegyverrel, munkavédelmi eszközökkel, természetbeni élelmezéssel, katonai ruházattal.

Egészségügyi ellátás

A 64-67. §-hoz

Biztosítani kell a hadköteles katona szolgálatteljesítésének ideje alatt a szolgálatképessége megőrzése céljából, továbbá betegsége esetén az egészsége, illetőleg szolgálatképességének helyreállítása érdekében a térítésmentes egészségvédelmi és gyógyító-megelőző egészségügyi, orvosi alap- és szakellátás igénybevételét.

A hadköteles katonának joga van ahhoz, hogy a fegyveres erők egészségügyi szolgálatának orvosához forduljon. Az orvosi ellátás igénybevételét nem lehet megtiltani. Betegsége esetén szolgálatmentességet, illetőleg egészségügyi szabadságot kell biztosítani részére, egészségügyi alkalmatlansága esetén pedig - a Hvt.-ben meghatározottak szerint - szolgálatát félbe kell szakítani, vagy le kell őt szerelni.

A Javaslat meghatározza a fegyveres erők egészségügyi alap- illetőleg szakellátására vonatkozó alapvető rendelkezéseket.

A Javaslat egyértelműen meghatározza azokat a személyeket - közöttük a hadköteles katonát -, akik jogosultak a hadköteles katona egészségi alkalmassági vizsgálatát kezdeményezni.

A hadköteles katona szociális támogatása, utazási kedvezménye

A 68. §-hoz

A hadköteles katonát a Hvt.-ben meghatározottak szerinti szociális ellátás, külön jogszabály szerinti ingyenes utazás, illetve utazási kedvezmény illeti meg.

VI. Fejezet

A szolgálatteljesítés

Szolgálatteljesítési idő

A 69-70. §-hoz

A Javaslat a kiképzés időtartamát munkanapokon 8 órában határozza meg, azonban lehetőséget ad ennél rövidebb, illetve hosszabb, de a 16 órát meg nem haladó napi kiképzésre is. Ez utóbbiak engedélyezésére, illetve elrendelésére a kiképzési tervet jóváhagyó jogosult.

A kiképzési időn kívül is szükséges bizonyos feladatok folyamatos végzése, ezért a Javaslat meghatározza azokat a szolgálati tevékenységeket, melyeket a hadköteles katona a kiképzési időn túl is köteles elvégezni. Külön kiemeli a Javaslat, hogy az ezekkel kapcsolatos megterhelésnek a katonák között arányosnak kell lennie, továbbá hogy az ilyen feladatokra való beosztásnak nem lehet büntető jellege. Ennek kimondásával a katonák bevonulási idő szerinti hátrányos megkülönböztetése, illetve egyes feladatok büntető jelleggel történő végrehajtatása törvénysértésnek minősül.

Pihenőidő

A 71. §-hoz

A Javaslat rögzíti, hogy a szolgálati tevékenységen kívüli időben a hadköteles katonát pihenőidő illeti meg. Amennyiben a napirend szerinti pihenőidőben a hadköteles katona a 69. §-ban előírt feladatok végrehajtásában vesz részt, akkor részére a pihenőidőt az itt meghatározottak szerint később biztosítani kell. A (6) bekezdés szerint, ha adott beosztásban a foglalkoztatás (kiképzés) ideje a napirendben meghatározottól rendszeresen és lényegesen eltér, akkor a pihenőidőt ennek figyelembevételével, az előzőekben meghatározott időtartamban kell biztosítani.

A szolgálati hely elhagyása

A 72. §-hoz

A Javaslat szabályozza, hogy kiképzési, illetve pihenőidőben a szolgálati helyet (laktanyát) a hadköteles katona milyen módon hagyhatja el. A honvédség vezérkari főnöke, illetőleg a határőrség országos parancsnoka katonai szervezetenként állapítja meg, hogy - figyelemmel a katonai szervezet sajátos feladataira - egyidőben a rendszeresített létszám hány százaléka lehet kilépés, eltávozás és szabadság céljából a laktanyától távol. A laktanyaelhagyás engedélyezésére általában a század-(üteg-) parancsnok jogosult, de a (3) bekezdésben meghatározott esetekben ezt a jogot csak az állományilletékes parancsnok gyakorolhatja.

Kilépés, kimaradás

A 73-74. §-hoz

A sor- és póttartalékos katonát - ha nem áll meghatározott fenyítés hatálya alatt - a kimaradás alanyi jogon illeti meg, őt annak igénybevételében a 72. § (3) bekezdésében foglalt körülmények fennállását kivéve korlátozni nem lehet.

A kimaradás rendfokozattól, állományviszonytól, illetve a Javaslatban felsorolt körülményektől függően különböző időpontokig engedélyezhető. A tiszthelyettesi vagy annál magasabb rendfokozatú tartalékos hadköteles a hivatásos állományra érvényes szabályok szerint hagyhatja el a laktanyát.

Eltávozás

A 75. §-hoz

Hétvégi eltávozás sor- és póttartalékos katonát havonta egy alkalommal, a nős vagy családos ilyen katonát két alkalommal illeti meg.

Szabadság

A 76-80. §-hoz

A katonai szolgálatot teljesítő hadköteles szabadságra jogosult. A rendes szabadság mértéke a szolgálati időtől függ úgy, hogy a szolgálatteljesítés várható időtartamát figyelembe véve számára havonta egy - tartalékos katona részére, ha a szolgálati ideje a 30 napot meghaladja, kettő - kiképzési nap szabadság jár. Ennek alapján a rövidebb sorkatonai szolgálatra kötelezettek (tartalékos parancsnoki képzésben részt vevők, kétgyermekesek, tanulmányaikat abbahagyó katonai és rendőrségi tanintézeti hallgatók stb.) részére járó szabadságot a leszerelés várható időpontjának figyelembevételével kell megállapítani.

A parancsnoki beosztást betöltő sor- és póttartalékos katonát a beosztással járó nagyobb felelősség elismeréseként pótszabadság illeti meg.

A hadköteles katona részére a kiképzésben és a katonai feladatok teljesítésében elért eredmény elismeréseként jutalomszabadság adható, illetve jogos személyi vagy közérdekből rendkívüli szabadság engedélyezhető. A rendkívüli szabadság akkor engedélyezhető, ha a hadköteles katona az egyéb jogcímen biztosított szabadságát már letöltötte.

A rendkívüli szabadság összes időtartama a hadköteles katona bevonulása és leszerelése között a 15 napot nem haladhatja meg.

Látogatók fogadása

A 81. §-hoz

A hadköteles katona általában kiképzési szünnapon, - kivételesen engedéllyel más időpontban is - fogadhat látogatót.

Az elhelyezési körletben tartható tárgyak

A 82. §-hoz

Az elhelyezési körletben tartható személyi tárgyak köre tételesen nem került meghatározásra. Nem tartható azonban ott olyan tárgy, melynek birtoklása a katonai szolgálat rendjével nem egyeztethető össze. Ilyen tárgy csomagban sem küldhető. E szabályok betartása a hadköteles katona jelenlétében, emberi méltóságát nem sértve, átvizsgálással ellenőrizhető.

A hadköteles katona a szolgálati helyen az évszaknak megfelelő egy váltás polgári ruházatot tarthat, melynek használatát a Javaslat szabályozza.

A Javaslat rögzíti, hogy jogszabály állapíthatja meg egyes tárgyak szolgálati helyen való tartásának részletes szabályait.

Levelezés, csomagküldés

A 83. §-hoz

A hadköteles katona részére levél - beleértve a táviratot is -, illetve csomag az őr- és ügyeleti vagy egyéb szolgálat letelte előtt nem adható át.

HARMADIK RÉSZ

A SZOLGÁLATI VISZONYT ÉRINTŐ EGYÉB SZABÁLYOK

VII. Fejezet

Katonai elismerések

A 84-86. §-hoz

A Javaslat a Hvt. 60. és 61. §-ának tervezett hatályon kívül helyezésére figyelemmel állapítja meg a hadköteles katonák elismerésének szabályait.

VIII. Fejezet

Fegyelmi felelősség és felelősségrevonás

A fegyelmi felelősség és felelősségre vonás általános szabályai

A 87-88. §-hoz

A katonai fegyelem fenntartásának egyik eszköze a szolgálati viszonyokat sértő magatartásért való felelősségre vonás bizonyossága. A katonai fegyelmi jog szabályainak törvénybe foglalásával a Javaslat ezen elv érvényesülésének anyagi jogi és eljárásjogi feltételeit kívánja biztosítani, figyelembe véve a hadköteles katonák szolgálati viszonyának sajátosságait is. Ennek során abból indult ki, hogy az eljárás alapjául szolgáló cselekmények vagy mulasztások természetüknél fogva többnyire büntetőjogi jellegű jogsértések, így a katonai fegyelmi jog felelősségi rendszere - a fenyítési nemek formájában - többségében büntető jellegű szankciókat tartalmaz. A fegyelmi jog szabályainak megalkotásánál ezért a Javaslat az emberi jogok vonatkozásában vállalt nemzetközi jogi kötelezettségeinket is érvényre juttatja.

A fegyelmi jog részletes kodifikálásával a Javaslat arra törekedett, hogy a korábbi- minden tekintetben túlhaladott - szabályozás rendkívül hierarchikus, ezért számos visszaélésnek lehetőséget nyújtó rendszerével szakítson, és az esetleges parancsnoki önkény lehetőségét kiiktatva bármikor ellenőrizhető módon, a modern európai katonai fegyelmi jogokhoz hasonlóan rendezze a katonai felelősségi rendszert és fegyelmi eljárást.

A fegyelmi felelősség és felelősségre vonás alapvető szabályai között a Javaslat meghatározza a katonai fegyelemsértés fogalmát, a fegyelmi felelősségre vonás célját, a felelősségre vonás mellőzésének lehetőségét, megszabja a hadköteles katona által elkövetett szabálysértés fegyelmi eljárásban történő elbírálásának jogi kereteit, végül garanciális elveket rögzít a fegyelmi ügyben eljárásra és döntésre jogosult illetékes parancsnok jogainak biztosítására.

A Javaslat a fegyelmi eljárás alá vont hadköteles katona számára biztosítja a védelem, a fenyítésnek az elöljáró parancsnok által történő felülvizsgálatára irányuló panasz, végül a bíróság előtti jogorvoslat lehetőségének jogát, valamint hatásköri és illetékességi szabályokat állapít meg.

Szabálysértés fegyelmi eljárásban történő elbírálása

A 89. §-hoz

A szabálysértésnek fegyelmi eljárásban történő elbírálása szabályozásakor a Javaslat nemcsak eljárási kereteket határoz meg, de a szabálysértésekről szóló törvény által meghatározott körben a szabálysértésekért alkalmazható jogkövetkezményeket illetően kiterjeszti a katonai fegyelmi jog szankció-rendszerét is.

A fegyelmi felelősséget kizáró okok - A fegyelmi felelősséget megszüntető okok

A 90-91. §-hoz

A Javaslat a fegyelmi felelősséget kizáró, illetve megszüntető okok meghatározásakor a katonai fegyelmi jog hagyományos elveit érvényesíti a vele határos jogágak néhány alapfogalmát felhasználva, és a fegyelemsértés elévülésének szabályozásakor a hadköteles katonák szolgálati idejének tartamát is figyelembe véve állapít meg objektív és szubjektív elévülési határidőket.

Fegyelmi fenyítések

A 92. §-hoz

A Javaslat a hadköteles katonával szemben kiszabható fenyítési nemek tételes meghatározásával a fegyelmi jog alapvető - részben hagyományos - eszközrendszerét rögzíti úgy, hogy az egyrészt igazodjon a hadköteles katonák állománycsoportjaihoz, másrészt azok tartalmában döntően a katonai jelleg érvényesüljön.

A fenyítés végrehajtásának felfüggesztése

A fenyítés hatálya - Mentesülés a fenyítés hatálya alól

A 93-95. §-hoz

A Javaslat lehetővé teszi egyes fenyítések végrehajtásának próbaidőre való felfüggesztését, ugyanakkor megjelöli ennek akadályát, illetve meghatározza, hogy milyen esetekben kell vagy lehet a felfüggesztett fenyítés végrehajtását utólag elrendelni. Rendelkezik végül a több, azonos fenyítési nem folyamatos végrehajtásáról is: a fogságfenyítés leghosszabb tartamát ebben a kivételes esetben 30 napban határozza meg.

A 94. § az egyes fenyítési nemek alapulvételével rendelkezik a fenyítés hatályáról, a 95. § pedig a fenyítés hatálya alóli mentesülés eseteit és feltételeit szabályozza.

A fegyelmi eljárás általános szabályai

A 96. §-hoz

A fegyelmi eljárás keretében nyomatékos hangsúlyt kap az ártatlanság vélelme. Új elem a hadköteles katonák érdekének védelmével kapcsolatban, hogy a fegyelmi eljárás alá vont hadköteles katonát tájékoztatni kell a védelemhez, a fegyelmi panaszhoz és a bíróság előtti jogorvoslathoz való jogáról. A Javaslat megengedi, hogy a fegyelmi eljárás során védő járjon el, elősegítve ezzel az eljárás alá vont jogainak, jogos érdekeinek teljes körű érvényesülését, a fegyelmi ügy kivizsgálásában és elbírálásában résztvevőkre nézve pedig kizárási szabályokat állapít meg.

A fegyelmi eljárás lefolytatása

A 97-101. §-hoz

A fegyelmi eljárás részletes szabályainál a Javaslat arra törekedett, hogy az eljárás különböző szakaszai jól elkülönüljenek, és az egyes eljárási fázisok szigorú határidőhöz kötésével is biztosítsa a bizonyítás megalapozottságát, valamint az ügyek kellő időben történő befejezését.

A Javaslat a fegyelmi ügy elbírálásának két változatát ismeri, és az elbírálási hatásköröket is ahhoz igazítja: a 88. § (1) bekezdése szerinti egyszerű ténybeli megítélésű és enyhébb súlyú fegyelemsértés esetén a 98. § (1) bekezdése szerint, a 88. § (2) bekezdésében, valamint a 98. § (2) bekezdésében meghatározottak esetén pedig a 99. § és 100. §-nak megfelelően kell a fegyelmi eljárást lefolytatni. A Javaslat fokozott figyelmet fordít arra, hogy egyrészt a fegyelmi eljárás alatt álló hadköteles katona jogai kellően érvényesüljenek, ugyanakkor a lefolytatott fegyelmi eljárás törvényessége - annak írásbeliségénél fogva - bármikor ellenőrizhető legyen.

Az eddigi tapasztalatokra is figyelemmel új intézményként vezeti be a javaslat 100. §-a az elkülönítést. Ennek indoka, hogy a fegyelmi eljárás alatt állók - elsősorban az ún. „öreg katonák” és a tisztesek - ne tudják a hadköteles katonatársaik esetleges megfélemlítésével a tényfelderítés alaposságát hátrányosan befolyásolni.

A Javaslat 101. §-ának (4) bekezdése a fogságfenyítés mint a legsúlyosabb fenyítési nem - kiszabására állapít meg részben különleges hatáskört, amikor a századszintű önálló katonai szervezet parancsnokát annak kiszabására nem jogosítja fel.

A fegyelmi eljárás megszüntetése

A 102. §-hoz

A Javaslat 102. §-a azokat az eseteket határozza meg, amikor a fegyelmi eljárást meg kell szüntetni.

A fenyített panasz joga - Bírósági felülvizsgálat

A 103-105. §-hoz

A fegyelmi ügyben igénybe vehető, intézményesített jogorvoslatok két formáját ismeri a Javaslat, mégpedig a fegyelmi panaszt és a bírósági felülvizsgálatot.

A fegyelmi panasz keretében a fenyítést kiszabó parancsnok elöljáró parancsnoka a lefolytatott fegyelmi eljárást a maga egészében felülbírálja, és a 104. § (1) bekezdésében rögzített széles körű jogosítványai szerint dönthet. A Javaslat itt szakított azzal a korábbi - és ma már régen tarthatatlan - fegyelmi eljárási szabállyal, hogy a panasz nyomán az elöljáró parancsnok a fenyítést nem enyhítheti.

A büntetőeljárásban is követett méltányossági szempontokra tekintettel a Javaslat kimondja azt is, hogy a hadköteles katona elleni fegyelmi eljárásban felmerült költségeket - a meghatalmazott védő díjának és készkiadásának kivételével - az állam viseli.

A hadköteles katona szolgálati viszonya - miként az 1. § (2) bekezdéséből ez következik - közigazgatási határozattal (ezen belül honvédelmi igazgatási határozattal), egyoldalúan létesített szolgálati viszony. Ennek kötelezett alanyával szemben a hatáskörrel rendelkező parancsnok ugyancsak a katonai igazgatási jogkörben eljárva folytatja le a fegyelmi eljárást és szabja ki a szankciót tartalmazó fenyítést. A javaslat 105. §-a ezért - új elemként, a fegyelmi panasz joga kimerítését követően - a fenyített katona számára a Pp-nek a közigazgatási perekre vonatkozó szabályai szerint megnyitja a bírósági felülvizsgálat lehetőségét.

A fogságfenyítés bírósági felülvizsgálatára azonban - a már hatályban lévő - külön törvény rendelkezik.

A fenyítés végrehajtása

A 106. §-hoz

A Javaslat tételesen rögzíti a fenyítés végrehajthatóságának eseteit, további végrehajtást kizáró okokat állapít meg, illetve szabályozza a fenyítés végrehajtása elhalasztását, valamint félbeszakítását.

IX. Fejezet

A hadköteles katona és a honvédség kártérítési felelőssége

A hadköteles katona kártérítési felelőssége

A 107-121. §-hoz

A Javaslat több, mint 40 év után ismét törvényben szabályozza a katonák kártérítési felelősségét ugyanúgy, mint az 1950. augusztus 27-éig hatályban volt 1887. évi XXXV. törvény.

A Javaslat a kártérítési felelősség szabályozásánál egyrészt fenntartja a hatályos rendelkezéseknek a gyakorlatban bevált szabályait, ugyanakkor néhány új, jogi garanciát tartalmazó szabályt iktat a rendelkezései közé.

Főszabály a vétkesen (szándékosan vagy gondatlanul) okozott kárért való felelősség. A vétkesség nélküli teljes kárfelelősség csak akkor terheli a károkozót, ha a katonai szervezet a hiány bekövetkezésének megelőzésére alkalmas tárgyi feltételekről gondoskodott (objektív felelősség).

A Javaslat figyelembe vette a katonai életviszonyokra is megfelelően alkalmazható munkajogi szabályokat, a munkavállalókra vonatkozó Munka Törvénykönyve (1992. évi XXII. törvény), valamint a köztisztviselők jogállását szabályozó 1992. évi XXIII. törvény rendelkezéseit.

Új eleme a Javaslatnak a bírói út igénybevételének lehetősége a másodfokú parancsnoki kártérítési határozat ellen. A jogbiztonságot fokozza ezenkívül a kártérítési eljárás során jogi képviselő (ügyvéd) igénybevételének lehetősége.

A honvédség kártérítési felelőssége

A 122-129. §-hoz

A Javaslat a Polgári Törvénykönyvvel és a Munka Törvénykönyvével összhangban állapítja meg a tényleges állomány tagjának a szolgálati viszonya keretében keletkezett kára megtérítésének szabályait. A Javaslat továbbra is fenntartja a hatályos szabályozásban meglévő és alapvetően bevált - „szűrő” szerepet betöltő - szolgálati úton folyó kártérítési eljárást. A kárrendezésnek ez a módja - a bírósági út garanciája mellett - alkalmas a katona kártérítési igényének megbízható elbírálására.

A Javaslatban megfogalmazott „a szolgálati viszony keretében” kifejezés átfogja a sajátos katonai életviszonyok teljességét.

A katonai szervezet objektív - vétkességre tekintet nélkül fennálló - felelőssége jelenik meg a szolgálati kötelezettség teljesítésével, valamint a szolgálati jog gyakorlásával összefüggésben keletkezett károk esetén. E fokozott felelősségi forma indoka, hogy a katonai szervezetet olyan baleset- és munkavédelmi rendszer kialakítására, valamint olyan technológiai és műszaki feltételek megteremtésére kötelezze, amelyek biztosítják a katonák egészségének, testi épségének és javainak legszélesebb körű védelmét. A katonai szervezet szinte kimentés nélküli felelőssége garancia arra is, hogy a bekövetkezett károk esetén a károsult - a lehető legszélesebb körben indokolt kártérítéshez jusson.

A Javaslat szerint a katonai szervezetet terhelő, vétkesség nélküli kártérítési felelősség nem tekinthető feltétlennek. Összhangban egyrészt a munkáltatónak, másrészt a veszélyes üzem üzemeltetőjének kártérítési felelősségére vonatkozó hatályos szabályozással, a kimentési lehetőség igen szűk körben érvényesül, azt csak a szervezet működési körén kívül eső elháríthatatlan ok, valamint a károsult kizárólagos és elháríthatatlan magatartása alapozza meg.

A Javaslat tartalmazza a kármegosztás lehetőségét is, követve a már idézett tételes szabályokban rögzített jogelveket.

A Javaslat - a kártérítési eljárás részletes szabályainak kidolgozása mellett - lehetőséget teremt az egyszerű megítélésű kárügyek gyors lezárására, a kár soron kívüli megtérítésére. Ilyen esetben is a károsult rendelkezésére áll a fellebbezés és a bírósági út igénybevételének lehetősége.

A Javaslat részletesen szabályozza a kártérítési igény elbírálásának rendszerét, a jogvitában eljáró fórumok feladat- és hatáskörét, a bírói út lehetőségét. A kárügyekben vizsgálatot folytató fórumok eljárásában lehetővé válik az államigazgatási eljárás szabályainak megfelelő alkalmazása, e fórumokat azonban a Javaslat - a korábbi szabályozástól eltérően - nem minősíti hatóságoknak. Ebből következik, hogy a bírói út igénybevétele során a károsult mint a polgári jog alanya áll szemben a katonai szervezettel.

X. Fejezet

A tartalékos állományba helyezettekre vonatkozó szabályok

A 130-131. §-hoz

A Javaslat meghatározza a tiszthelyettesi rendfokozati állománycsoportba tartozókkal kezdődően a rendfokozatok elérésének iskolai végzettségi követelményeit, továbbá a rendfokozattal rendelkező tartalékos hadköteles rendfokozata használatára vonatkozó szabályt.

XI. Fejezet

Jóléti és kegyeleti gondoskodás

Jóléti gondoskodás

A 132-133. §-hoz

A Javaslatban törvényi szinten először kerül rögzítésre, hogy a honvédség /határőrség/ a jóléti tevékenység keretében gondoskodik a szolgálati kötelezettségüket teljesítő hadkötelesek mellett a honvédelmi kötelezettséggel összefüggő baleset vagy betegség miatt kivált hadkötelesekről, illetve az elhunyt hadkötelesek hozzátartozóiról. Meghatározza a jóléti gondoskodásba tartozók körét és a gondoskodás tartalmát.

Kegyeleti gondoskodás

A 134-136. §-hoz

A Javaslat - a korábbi szabályozástól eltérően - méltányosságból lehetőséget biztosít a honvédelmi kötelezettséggel összefüggő baleset vagy betegség következtében elhunytak temetési költségeihez való hozzájárulásra, mégpedig a leszerelést követő 1 éven túl is.

XII. Fejezet

Kérelem és panasz

Beadványok

A beadvány előterjesztése - A beadvány elbírálása

A panaszra vonatkozó sajátos szabályok

A döntés megváltoztatása

A 137-143. §-hoz

A Javaslat 137. §-a a hadköteles katona alapvető jogaként szabályozza a jog vagy érdeksérelem megszüntetése végett a beadvány jogát.

A Javaslat a továbbiakban részletesen megállapítja a panasz vagy más beadvány előterjesztésének szabályait mind a hadköteles, mind a panasz, kérelem továbbítására vagy elbírálására jogosult szolgálati személy vonatkozásában, és meghatározza a beadvány elintézésének határidejét. A szabályozás nem zárja ki a szolgálati út betartásának mellőzésével vagy névtelenül előterjesztett beadvány elbírálását, illetőleg kivizsgálását sem.

A Javaslat 141. §-a kifejezetten a panaszra vonatkozó sajátos szabályokat tartalmazza. Ezen belül meghatározza a panaszjog gyakorlása tekintetében a kizáró, illetve korlátozó okokat, továbbá a panasz elbírálására jogosult számára adott döntési lehetőséget.

A Javaslat 143. §-a - a 105. §-sal kapcsolatban az Indokolásban már kifejtettek alapján - új jogorvoslati jogintézményként megnyitja a bírósági utat abban az esetben, ha a panasz jogát kimerített hadköteles katona a panasza elutasítását jogszabálysértőnek találja.

-----STARTING---POINT---VEGE---

NEGYEDIK RÉSZ

ZÁRÓ RENDELKEZÉSEK

XIII. Fejezet

A törvény hatálybalépése és végrehajtása

Hatálybalépés, a határidő számítása, felhatalmazás

A 144-146. §-hoz

A törvény valamennyi rendelkezése 1996. szeptember 1-jén lép hatályba. A hatályba lépéssel egyidejűleg hatályát vesztő jogszabályokról, továbbá e törvény alkalmazására megállapítja a határidők számításának szabályait, valamint felhatalmazást ad a honvédelmi miniszternek és a belügyminiszternek, hogy a 146. §-ban felsorolt körben rendeletben állapítsa meg a hadköteles katonákra vonatkozó részletes szabályokat.

Módosuló rendelkezések

A 147. §-hoz

A Hvt. alkalmazásának eddigi tapasztalatai, valamint a Javaslattal való összhang megteremtése a Hvt. néhány rendelkezésének módosítását teszi szükségessé.

A Hvt. 28. §-ához: A Hvt. rendelkezésein túl e Javaslat, és a hivatásos állomány szolgálati viszonyáról szóló törvényjavaslat is tartalmaz parancsra vonatkozó rendelkezést, ezért ennek megfelelően módosítani kell a Hvt. 28. § (5) bekezdés a) pontját.

A Hvt. 78., 88. és 100. §-ához: A hadkötelesek külföldre történő utazásának engedélyezését azért szükséges újból rendezni, mert egyrészt e szabályok egységes alkalmazása a fogalmak egyértelmű meghatározását igényli, másrészt - a törvény későbbi §-aiban - indokolatlan az engedélyezésnek a honvédelmi miniszter személyéhez kötése. Ennek megfelelően a bejelentési kötelezettség csak a bevonulási paranccsal ellátott hadkötelesre vonatkozik, másrészt a külföldre távozásban indokolatlan korlátozni azt a hadkötelest, akinek katonai szolgálatra történő behívását nem tervezik.

A fentiek alapján engedélyhez kötött a külföldre távozása annak a hadkötelesnek, akinek a sorozását végrehajtották, és ott katonai szolgálatra alkalmasnak minősítették (besorozott hadköteles), illetve aki katonai szolgálatát tölti. Az előbbiek részére az engedélyezés joga a katonai szolgálatot tervező hadkiegészítő parancsnokot, az utóbbiak részére a katonai feladatok végrehajtásáért felelős (állományilletékes) parancsnok elöljáró parancsnokát illeti meg.

A besorozott hadköteles külföldre utazását nem lehet megtagadni, ha a tervezett behívását megelőző 15. napig kérte az engedélyt.

Ezzel összefüggésben a Hvt. 100. §-a (5) bekezdésének E) pontját egy új f) ponttal szükséges kiegészíteni, mivel az előző szabályok szándékos vagy gondatlan megszegése esetén egyes sorkötelesek túlléphetik a sorköteles kor (25 év) felső határát, így nem lennének behívhatók sorkatonai szolgálatra.

A Hvt. 87. § (5) bekezdés módosítása pontosítást tartalmaz (Az útlevél tulajdonosa a magyar állam).

A Hvt. 96. §-ához: A sorkatonai szolgálat legfeljebb 20 nappal történő lerövidítésének miniszteri jogkörbe adása azért szükséges, mert a katonai objektumok többségében a technikai feltételek hiánya miatt nincs lehetőség a leszerelők elbocsátásának és az újoncok fogadásának szinte egyidejű, átmenet nélküli megvalósítására. A honvédelmi miniszter a rendelkezésére álló adatok alapján meghatározhatja annak az átmeneti időnek - 20 napnál nem hosszabb - időtartamát, ami az újoncok megfelelő fogadása feltételeinek megteremtéséhez szükséges.

A Hvt. 100. §-a (5) bekezdése E) pontjának e) alpontjához: Az eredeti törvényszöveg kiegészül a társadalombiztosítási, valamint a kisebbségi önkormányzati képviselők behívhatóságának szabályozásával. Ugyanebből a szempontból szükséges a Hvt. 103. §-a (1) bekezdése k) pontjának kiegészítése is, mivel az ott említett választásokon induló képviselőjelöltek, illetve a megválasztott képviselők sorkatonai szolgálatának félbeszakítására eddig nem volt törvényi lehetőség.

A Hvt. 103. § (1) bekezdés k) pontjának módosítása a választójogra vonatkozó törvényi szabályozás változása miatt indokolt.

A Hvt. 112. §-ához: A sorkatonai szolgálat félbeszakításának szabályai alapvetően nem változnak, csak az egységes alkalmazhatóság szempontjából szükséges egyértelmű rendelkezések kerülnek a normaszövegbe.

A Hvt. 114. §-ához: A hivatásos (szerződéses) állományba vétel joga a honvédelmi miniszteré (állományilletékes parancsnoké). Az állományba vételét az is kérheti, aki sorkatonai szolgálatát tölti, azonban felvétele a szükséges feltételek fennállása esetén sem történhetett meg, mert a sorkatonai szolgálatból történő leszerelésre ilyen okból nem volt lehetőség. A 4 hónapnak sorkatonai szolgálatban történő eltöltése azért szükséges, hogy amennyiben a hivatásos (szerződéses) jogviszony megszűnik, az érintett kiképzettként tartalékos állományba legyen helyezhető.

A 148. §-hoz

A Javaslat a hadköteles katonák külföldre utazásának korlátaival összefüggésben módosítja a külföldre utazásról és az útlevélről szóló törvény megfelelő rendelkezését.