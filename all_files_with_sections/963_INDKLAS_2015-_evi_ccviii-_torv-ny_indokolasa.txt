2015. évi CCVIII. törvény indokolása

a jogellenesen kivitt kulturális javak visszaszolgáltatásáról szóló 2001. évi LXXX. törvény módosításáról

-----STARTING---POINT---ALTALANOS--- 

Az Európai Parlament és a Tanács a tagállamok területéről jogellenesen kivitt kulturális javak visszaszolgáltatásáról és az 1024/2012/EU rendelet módosításáról szóló 2014/60/EU irányelv (a továbbiakban: irányelv) elfogadását követően - Magyarország, mint EU-tagállam jogharmonizációs kötelezettségeire tekintettel, összhangban az Alaptörvény E) cikkében foglaltakkal - a hatályban lévő jogszabály módosítása vált szükségessé.

A módosítás elsődlegesen a hatályban lévő jogszabálynak az új irányelv rendelkezéseinek megfelelő módosítását célozza, másodsorban pedig az egyébként is szükséges módosítás lehetőségét felhasználja a jogszabályszöveg belső koherenciájának erősítésére, az eredeti jogszabály - változatlanul fennálló - céljainak eredményesebb elérését garantáló eljárások meghonosítására is.

A fentiekre tekintettel a jogszabály célja változatlan.

-----STARTING---POINT---RESZLETES---

Az 1. §-hoz

A törvény az irányelv rendelkezései nyomán kiegészül egy új, a „Visszaszolgáltatási igények Magyarország javára történő érvényesítése” címmel, amely gondoskodik a Magyarország területéről jogellenesen kivitt kulturális javak visszaszerzésére irányuló eljárási szabályok megállapításáról. Ennek megfelelően a törvény tárgyi hatálya is módosul.

A 2. §-hoz

A „kulturális javak” fogalma pontosításra kerül. Az irányelv rendelkezéseinek megfelelően a törvény eddigi mellékletét képező, a kulturális javakat kor és/vagy anyagi értékük szerint kategóriákba soroló korlátozás megszűnik. Ennek alapján az irányelv hatálya kiterjed minden olyan kulturális javak körébe tartozó tárgyra (a továbbiakban: tárgy), amelyet valamely tagállam nemzeti jogszabály vagy közigazgatási eljárás alapján a nemzeti kincsek közé sorol.

A „közgyűjtemény” fogalma pontosításra kerül a hazai jogszabályi környezettel való koherencia megteremtése céljából.

Az irányelv rendelkezéseinek megfelelően egy új fogalom bevezetésére került sor:

Az 1024/2012/EU rendelettel létrehozott belső piaci információs rendszer (a továbbiakban: IMI rendszer) kötelező alkalmazásával összefüggő rendelkezések implementációja szükségessé tette az Európai Unió tagállamai központi hatóságai által használt, a területükről jogellenesen kivitt kulturális javakat érintő ügyekhez kapcsolódó információkat tartalmazó adatbázisra, adatátviteli eszközre történő közvetlen utalást.

Ezen túlmenően megvalósult a többi fogalomnak az irányelvi rendelkezésekkel összhangban álló hazai jogalkalmazás biztosítását szolgáló pontosítása.

A 3. §-hoz

A „Visszaszolgáltatási igények Magyarországgal szemben történő érvényesítése” cím bevezetése - összhangban az új, a „Visszaszolgáltatási igények Magyarország javára történő érvényesítése” cím (7/A. §) beillesztésével - indokolatlanná tette a 3. §-t megelőző „A visszaszolgáltatás” és a 6. §-t megelőző „Eljárási szabályok” címeket, így azok törlése szükséges.

A 4. §-hoz

A kulturális javak illegális kereskedelmének megelőzésére és az ellene folytatott küzdelemre vonatkozó uniós célkitűzések megvalósítása érdekében szükséges biztosítani, hogy a kulturális javakat érintő ügyletek során a piac minden szereplője kellő gondossággal és körültekintéssel járjon el. A „kellő gondosság és körültekintés” kritériumának beépítése az irányelv egyik legfontosabb vívmánya. Erre tekintettel került sor a 3. § (3) bekezdésének módosítására, amely alapelvi jelleggel rögzíti, hogy a kulturális javak tulajdonosának a kártalanítás feltételeként bizonyítania kell, hogy gondosan és körültekintően járt el a tárgy megszerzése során. A 3. § (3) bekezdése nem kimerítő jelleggel igyekszik meghatározni a „kellő gondosság és körültekintés” kritériumait.

Az 5. §-hoz

Érdemi változás a visszaszolgáltatási eljárás megindítására rendelkezésre álló időtartam meghosszabbítása az irányelv új rendelkezéseinek megfelelően: a tagállamnak a területéről jogellenesen kivitt tárgy hollétéről, illetve a tárgy birtokosa vagy tulajdonosa személyéről történt tudomásszerzése időpontjától számítva 1 év helyett 3 évig indítható meg az eljárás. Az időszak meghosszabbítása hozzájárulhat a jogellenesen külföldre vitt kulturális javak visszaszerzésének eredményesebbé tételéhez.

A 6. §-hoz

Szövegpontosító jellegű - a végrehajtást megkönnyítő - módosítások.

A 7. §-hoz

„A központi szerv és feladatai” címben a „központi szerv” kifejezés „központi hatóságra” történő változtatását a hazai jogszabályi környezetnek és az irányelv terminológiájának való megfelelés, valamint a jogszabály új, a „Visszaszolgáltatási igények Magyarország javára történő érvényesítése” cím rendelkezéseivel való koherencia indokolja. Mindezen túl a 7. §-ban részben szövegpontosító jellegű - a végrehajtást megkönnyítő - módosítások történtek.

A 7. § c) pontjában annak ellenőrzésére, hogy egy másik tagállamban fellelt tárgy a kulturális javak körébe tartozó tárgynak minősül-e, a hatályos szabályozás szerint 2 hónapos határidő áll rendelkezésre. Ez a határidő a gyakorlatban túl rövidnek bizonyult, így a módosítás - az irányelv rendelkezéseinek megfelelően - ezt az időszakot 6 hónapra hosszabbítja meg.

Az irányelv hatékonyabb és egységesebb alkalmazása érdekében szükséges megerősíteni a tagállamok közötti igazgatási együttműködést. Ezt a célt szolgálja a 7. § (3) bekezdésének beillesztése, illetve a szakasz (6) bekezdésének kiegészítése, amely az IMI rendszeren belüli információcserét segíti elő, melyet a központi hatóság az IMI rendszeren belül kifejezetten a kulturális javakra kifejlesztett modulon keresztül bonyolítja.

A szakasz rendelkezései a Magyarországgal szembeni igényérvényesítésre előírt eljárási szabályok mintájára a Magyarország javára külföldi állammal szemben történő igényérvényesítés részletszabályait állapítják meg.

A 7/A. § (1) bekezdése az irányelv 4. cikkével összhangban rögzíti, hogy az irányelvben előírt feladatok végrehajtása tekintetében - a visszaszolgáltatási igény Magyarország javára történő érvényesítése esetében is - a tagállam által kijelölt központi hatóság jár el.

A 7/A. § (2) bekezdése részletezi azokat az eljárási cselekményeket, amelyeket a „kellő gondosság és körültekintés” kritériumának megfelelően a központi hatóságnak kell elvégeznie, mielőtt egy másik tagállamot felkeres az adott tagállamban feltűnt védett tárgy visszaszerzése érdekében. Mindezen eljárási cselekmények a Magyarországról jogellenesen külföldre került védett tárgy iránti magyar igény jogosságát alapozzák meg.

A 7/A. § (3) bekezdése az irányelv hatékonyabb és egységesebb alkalmazása érdekében rendelkezik a tagállamok közötti igazgatási együttműködésről. Ezt a célt szolgálja az IMI rendszeren belüli információcsere, a (2) bekezdésben meghatározott bizonyítékok bemutatása a megkeresett tagállamnak, amit a központi hatóságok a kifejezetten a kulturális javakra kifejlesztett modulon keresztül bonyolítanak.

A 7/A. § (4) bekezdése a „Visszaszolgáltatási igények Magyarországgal szemben történő érvényesítése” cím azonos tartalmú rendelkezését (vagyis a bírósági eljárást megelőző egyeztetés kezdeményezését) megfelelően alkalmazza a magyar fél általi visszakövetelési igényekre is azzal a megkötéssel, hogy egyezséget csak a jóhiszemű birtokossal lehet kötni. A rosszhiszemű birtokossal szemben - a magyar állam visszakövetelési igényével összefüggő költségek érvényesítéséhez fűződő közérdekre tekintettel - olyan eljárást kell lefolytatni, amely ezen költségek visszakövetelhetőségét a későbbiekben megalapozza.

A 7/A. § (6) bekezdése a) és b) pontjaihoz: A magyar állam - állami tulajdonnal összefüggő - külföldi érdekképviseletének ellátásával kapcsolatos ügyekben a központi hatóság jár el.

A 7/A. § (6) bekezdése c) pontjához: A jogszabály bevezeti az egyezség meghiúsulása esetén a nem állami jogalanyokra vonatkozó szabályozást. Az érdekképviselethez az állam - indokolt esetben - saját szervei útján segítséget nyújthat.

A 7/A. § (7) bekezdése a peren kívüli eljárások költségét a központi költségvetés biztosítja. A központi költségvetés egyben a peres eljárásban visszaszerzett kulturális javak jóhiszemű birtokosainak szükséges kártalanításához is fedezetül kell, hogy szolgáljon.

A 7/A. § (8) bekezdése az irányelv 12. cikkével összhangban előírja, hogy az állam a visszakövetelési eljárás lefolytatásával összefüggő költségeit a jogellenes cselekmények elkövetőitől követelheti.

A 7/A. § (9) bekezdése az irányelv 13. cikkével összhangban megállapítja a visszaszerzett védett tárgy tulajdonjogának rendezésére vonatkozó szabályokat. A módosítás rögzíti, hogy rosszhiszemű tulajdonosnak a visszaszerzett tárgy nem adható ki, ezért annak közgyűjteményben történő ideiglenes elhelyezéséről kell intézkedni. A tulajdonos rosszhiszeműségét egyaránt megállapíthatja hatósági, rendőrségi vagy bírósági bizonyítási eljárás.

A 7/A. § (10) bekezdése a tulajdonjog rendezetlenségének esetére irányadó szabályokat állapít meg.

A 8. §-hoz

A jogszabály tárgyi hatályának módosítása szükséges az irányelv 14. cikkével összhangban. A korábbi szabályozás akadályozta az együttműködést a tagállamok között, tekintettel arra, hogy csak a magyar csatlakozás időpontjától kezdve tette lehetővé a restitúciós igények érvényesítését.

A 9. §-hoz

A jogszabályalkotás céljai közé az irányelvre történő közvetlen utalást is be kell illeszteni. A módosítás törli a jogszabály mellékletét az irányelvre tekintettel: „A kulturális javaknak a továbbiakban nem kell meghatározott kategóriákba tartozniuk és nem kell megfelelniük a kor és/vagy az anyagi érték tekintetében megállapított határértékeknek ahhoz, hogy ezen irányelv szerinti visszaszolgáltatás tárgyát képezzék”.

A 10. §-hoz

Szövegcserés módosítások.

A 11. §-hoz

Hatályát vesztő rendelkezés.

-----STARTING---POINT---VEGE---

A 12. §-hoz

Hatályba léptető rendelkezés.