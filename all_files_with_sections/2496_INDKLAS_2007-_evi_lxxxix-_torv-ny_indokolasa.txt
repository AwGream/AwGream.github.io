2007. évi LXXXIX. törvény indokolása

az államhatárról

-----STARTING---POINT---ALTALANOS--- 

A határőrizetről és a Határőrségről szóló 1997. évi XXXII. törvény (a továbbiakban: Hőrtv.) 1997. november 1-jén lépett hatályba. A Hőrtv. állapította meg - az Alkotmány 40/A. §-a alapján a fegyveres erők részét képező - Határőrség alapvető feladatait, továbbá az államhatár rendjével összefüggő feladatokra tekintettel határozta meg az államhatárhoz kapcsolódó fogalom- és szabályrendszert. A Rendőrség és a Határőrség szervezeti integrációja következtében a hatályos Hőrtv. részét képező, az államhatárra vonatkozó rendelkezéseket önálló törvényben indokolt megállapítani.

Az államhatár nemzetközi jogi jelentősége, az államhatárt érintő tevékenységek egységes jogi keretek közé foglalásának igénye az integrációhoz kapcsolódó önálló törvény megalkotását teszi szükségessé.

A Határőrség feladatait, szervezeti és intézkedési jogosultságait az államhatárról szóló törvény nem szabályozza, célja, hogy a Magyar Köztársaság államhatárának - a nemzetközi joggal összhangban megállapított - jogi fogalmát rögzítse, az államhatár megjelölésére, kezelésére vonatkozó alapvető rendelkezéseket állapítson meg.

A törvény az államhatárhoz kapcsolódó, nemzetközi szerződésekben meghatározott tevékenységekre vonatkozó lényeges rendelkezéseket állapítja meg. A határjelek láthatóságának biztosítása, az államhatárt érintő tevékenységek gyakorlása, építmények létesítése, a határút vagy a határvíz használata a határrend megtartásához kapcsolódó, szabályozást igénylő kérdések. A Határőrség eddigi feladatainak és hatásköreinek ellátása az integrált szervezetben történik majd, ezért ezek szabályozására e törvény keretei között nem is kerülhet sor.

Az államhatár átlépésére, és főként a határforgalom-ellenőrzésre az Európai Unió közvetlenül alkalmazandó jogi aktusai - így különösen a személyek határátlépésére irányadó szabályok közösségi kódexének létrehozásáról szóló 562/2006/EK rendelet - állapítanak meg szabályokat. A törvény mind a nemzetközi jogi szabályokkal, mind pedig uniós kötelezettségeinkkel összhangban készült.

-----STARTING---POINT---RESZLETES---

Az 1-2. §-hoz

Az államhatár megállapítása minden esetben csak nemzetközi jogi aktussal történhet. Az államhatárokat két különböző művelettel - delimitációval és demarkációval - állapítják meg. A delimitáció a határvonal nemzetközi szerződésekben való megállapítása, a demarkáció a delimitált határvonalnak földméréssel való pontos kitűzése és megjelölése.

A törvény arra törekszik, hogy az államhatárra vonatkozó ismérveket mindkét - jogi és földmérési - aspektusából megközelítve egyértelműen meghatározza.

Az értelmező rendelkezések célja nem csupán a rendelkezések értelmezésének megkönnyítése, hanem részben utalás a szabályozásnak az Európai Unió jogi aktusaival való kapcsolatára, mindenekelőtt a személyek határátlépésére irányadó szabályok közösségi kódexének létrehozásáról szóló 562/2006/EK rendeletre.

A 3-9. §-hoz

Az államhatár rendjét a szomszédos államokkal közösen, két- vagy többoldalú nemzetközi szerződések szerint kell fenntartani.

A nemzetközi szerződések rendelkezései szerint kerülhet csak sor építmény elhelyezésére, valamint az államhatár mentén a szomszédos állam területét érintő tevékenységek, munkálatok elvégzésére is.

Az államhatár vonalának (a továbbiakban: határvonal) kijelölésére a határjelek szolgálnak, ezek láthatóságát és a határrend fenntartását biztosítani kell. Ha az államhatár rendjének fenntartása intézkedést tesz szükségessé, azt a határvonallal érintett ingatlan tulajdonosa és használója köteles - kárának megtérítése mellett - eltűrni.

A határvonalon haladó közút vagy vízi út, továbbá az egyik állam területén lévő vasútállomások között közlekedő, de eközben másik állam területén áthaladó vasút használatára vonatkozóan nemzetközi szerződések rendelkeznek.

Ha az államhatáron háziállat kóborol át, vagy elháríthatatlan okból valamilyen tárgy kerül át, erről helyben kell gondoskodni. A jegyző feladat-ellátásának költségeit a Rendőrség megelőlegezi.

A 10. §-hoz

Az államhatárral kapcsolatos gyakorlati együttműködési feladatok ellátása alapvetően a nemzetközi szerződések alapján a szomszédos államok képviselői és a magyar hatóságok képviselőiből létrehozott vegyesbizottságokban történik. A bizottságok képviselőit a bizottságban ellátott feladat jellegének megfelelően érintett miniszter jelöli ki. A kijelölés egyedi döntés, ezért azt nem jogszabály, továbbá nem normatív utasítás, hanem egyedi kijelölő okirat tartalmazza.

A 11. §-hoz

Az államhatár átlépésének feltételeit az Európai Unió közvetlenül alkalmazandó jogi aktusa, a személyek határátlépésére irányadó szabályok közösségi kódexének létrehozásáról szóló 562/2006/EK rendelet határozza meg, ezért e feltételek megfogalmazását a törvény nem ismétli meg. Ezen túlmenően nemzetközi szerződéseink is tartalmaznak feltételeket az államhatár átlépésével kapcsolatban. Erre tekintettel a törvény csak utaló, illetve kiegészítő rendelkezéseket állapít meg.

A 12. §-hoz

A szomszédos államok közötti szabad mozgás korlátozására csak a törvényben foglalt esetekben, jogszabály rendelkezése alapján közbiztonsági, nemzetbiztonsági vagy közegészségügyi okból kerülhet sor.

A 13. §-hoz

Az Európai Unió tagállamával közös határszakaszon a határátlépés ellenőrzésének ideiglenes visszaállítására csak a Kormány jogosult, amelyet rendeletben kell kihirdetni.

A 14-15. §-hoz

Az államhatár átlépése - ha nemzetközi szerződés vagy az Európai Unió közvetlenül alkalmazandó jogi aktusa kivételt nem tesz (pl. a schengeni teljes jogú tagságunk időpontjától) - határátkelőhelyen vagy határátlépési ponton léphető át. Határátkelőhely megnyitására alapvetően nemzetközi szerződések rendelkezése szerint kerül sor, de gazdasági, kulturális vagy más együttműködési szempontok alapján is sor kerül határátkelőhely, határátlépési pont megnyitásának kezdeményezésére.

A törvény azt biztosítja, hogy a határátkelőhely létesítése, megnyitása esetén egységes szempontrendszer érvényesüljön, amely biztosítéka a hatékony határforgalom-ellenőrzés lebonyolításának.

-----STARTING---POINT---VEGE---

A 16-17. §-hoz

A törvény hatályba lépésének napja 2008. január 1., a belső határokra vonatkozó rendelkezések tekintetében pedig a hatálybalépés a schengeni vívmányok teljes körű alkalmazására felhatalmazó tanácsi határozatban meghatározott napon történik meg.

A törvény szerint a még ki nem hirdetett, az államhatárt, az államhatár vonalának megállapítását tartalmazó nemzetközi szerződéseket és határokmányokat 2008. december 31-ig törvényben ki kell hirdetni. A kihirdetés megvalósulhat úgy is, hogy a nemzetközi szerződés kihirdetése mellett a nemzetközi szerződés mellékletekkel teljes szövegét CD tartalmazza.

A törvény felhatalmazó rendelkezései a végrehajtáshoz szükséges alkotmányosan indokolt többszintű szabályozás kereteit teremtik meg.