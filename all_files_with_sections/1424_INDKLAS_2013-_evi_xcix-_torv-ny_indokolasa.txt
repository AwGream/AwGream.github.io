2013. évi XCIX. törvény indokolása

a bírósági végrehajtással kapcsolatos egyes törvények módosításáról

-----STARTING---POINT---ALTALANOS--- 

A bírósági végrehajtási eljárás célja, hogy önkéntes teljesítés hiányában a bírósági határozatokban, a törvény által meghatározott egyéb okiratokban foglalt követelések teljesítését kényszercselekményekkel biztosítsa. Az eljárás ezen, jogkorlátozó jellege is indokolja, hogy a végrehajtási cselekményeket az adósok jogait tiszteletben tartva, szakszerűen foganatosítsák.

A törvény ezért olyan módosításokat fogalmaz meg, amely a bírósági végrehajtók munkájának felügyeletét szigorítja, valamint a végrehajtási eljárásokkal kapcsolatban felmerült egyes problémákat rendezi.

-----STARTING---POINT---RESZLETES---

Az 1. §-hoz

A bírósági végrehajtásról szóló 1994. évi LIII. törvény (a továbbiakban: Vht.) tartalmaz fokozatossági szabályokat, mely alapján, míg esély mutatkozik a követelés egyéb forrásból történő megtérülésére, addig nem kerülhet sor a lakóingatlan árverésére. A rendelkezés gyakorlati alkalmazása kapcsán felmerült panaszok miatt a törvény kiegészíti a jelenlegi törvényi rendelkezést - az adósok lakhatási feltételeinek védelme érdekében - a kisebb összegű követelések végrehajtására vonatkozó speciális szabállyal, ami csak az árverés előtt a végrehajtó által biztosított részletfizetés elmulasztása esetén teszi lehetővé az árverési eljárás beindítását.

A 2. §-hoz

A törvény a fegyelmi eljárás során kiszabott bírságokat igazságügyi bevétellé teszi, arra is figyelemmel, hogy a 2011. évi CXXX. törvény a bírósági szolgálati bíróságok mintájára átalakította a fegyelmi bíróságok rendszerét, azt a módosítás nyomán a bírósági szervezet működteti.

A 3. és 24. §-hoz

A polgári és kereskedelmi ügyekben a joghatóságról, valamint a határozatok elismeréséről és végrehajtásáról szóló, 2007. október 30-án Luganóban aláírt egyezmény Magyarország tekintetében is alkalmazandó. A Luganói egyezmény 54., 57. és 58. cikkei alapján az egyezményben részes államok illetékes hatóságai igazolást állítanak ki az egyezmény hatálya alá tartozó határozatokra, perbeli egyezségekre és közokiratokra vonatkozóan, az egyezmény V. és VI. mellékletében szereplő formanyomtatványok alkalmazásával. A törvény - a más személyi körre, de hasonló ügyekben érvényesülő közösségi jogforrások végrehajtását szolgáló törvényi rendelkenésekkel azonos módon gondoskodik arról, hogy az egyezmény hatálya alá tartozó ügyekben is rendezett legyen az említett igazolások kiállítására vonatkozó hatáskör.

A végrehajtási törvény 56. §-a nemperes eljárás során hozott végzéssel rendeli el a végrehajtás megszüntetését abban az esetben, ha utóbb a végrehajtandó határozatot egy másik jogerős határozat hatályon kívül helyezte. Figyelemmel arra, hogy jogilag hasonló jogkövetkezményre vezet az, ha a záradékolt okiratba foglalt jogügylet tekintetében rendelkezik jogerős bírósági határozat arról, hogy a jogügylet érvényesen nem jött létre, ezért a törvény erre az esetre is kiterjeszti a végrehajtás végzéssel történő megszüntetésének lehetőségét. Ezzel azokban az esetekben is biztosított a végrehajtás megszüntetésének gyors lehetősége, ha eredetileg nem a Polgári perrendtartás szerinti végrehajtás megszüntetési pert indítottak, de e másik per is hasonló eredményre vezetett.

A 4. §-hoz

A törvény 7. §-a megteremti a lehetőségét annak, hogy ne csak azok az adósok használhassák lefoglalt gépjárművüket az árverésig, akiknek ez foglalkozásuk gyakorlásához elengedhetetlen, hanem azok is, akiknek ez irányú kérelmét - méltányolható érdekeikre tekintettel - a végrehajtást foganatosító bíróság jóváhagyta. Az esetleges visszaélések megakadályozása érdekében a törvény a rendbírságok közé egy új esetkört épít be, amelynek értelmében a bíróság a gépjármű becsértékének megfelelő összegű rendbírsággal sújtja azt, aki a használatra átengedett gépjárművet az árverés megtartása érdekében később nem bocsátja rendelkezésre.

Az 5. §-hoz

A törvény szerint, ha kisösszegű követelést akarnak behajtani az adóssal szemben, akkor az egyéb behajtási módok eredménytelensége esetén nem lehet rögtön a végrehajtónak a lakóingatlan árverése iránt intézkedni, hanem részletfizetési lehetőséget kell az adós számára biztosítani. Kizárólag akkor kerülhet sor a lakóingatlan becsérték megállapítására és árverésére, ha az adós nem teljesíti a részletfizetést, vagyis elmarad valamelyik részlet összegével. Ezzel megelőzhető, hogy kisebb összegű tartozások miatt esetleg végrehajtás alá kerüljön az adós lakása és az is, hogy a végrehajtási eljárásba egy nagyobb összegű követeléssel bekapcsolódjon a zálogjogosult bank.

A 6. §-hoz

A törvény felelősségi szabályt állapít meg, és kimondja, hogy ha a pénzforgalmi szolgáltató az adóst megillető, de végrehajtás alá nem vonható mentes pénzösszeget fizet ki, úgy ezen összegért felelős és köteles az adós részére visszatéríteni. E rendelkezés tulajdonképpen további biztosítéka annak, hogy a magánszemélyek létfenntartásához szükséges pénzösszeg a végrehajtási eljárás során az adósoktól ne kerülhessen elvonásra.

A 7. §-hoz

A törvény a végrehajtás során lefoglalt gépjármű használatára jogosultak körét bővíti annak érdekében, hogy ne csak azok számára álljon nyitva e lehetőség, akiknek foglalkozásuk gyakorlásához elengedhetetlen a gépjármű használata, hanem azon magánszemélyek (adósok) számára is, akiknek például a mindennapi munkába járást, munkájuk végzését, gyerekeik, idős vagy beteg családtagjaik szállítását nehezítené meg számottevő módon a gépjármű hiánya. A gépjármű használatot a bíróság kizárólag egy lefoglalt gépjárműre engedélyezheti abban az esetben, ha a kérelmező a végrehajtási eljárás során együttműködő, jogkövető magatartást tanúsított (rendbírsággal nem sújtották). Ha a használat engedélyezését követően a gépjármű árverésére kerül sor az adós köteles a gépjárművet a végrehajtó felhívásában megjelölt időpontban az abban meghatározott helyszínre szállítani, ellenkező esetben vele szemben bírság kiszabásának van helye.

A 8. §-hoz

A törvény letisztultabb jogi környezetet teremt azokra az esetekre, amikor az ingatlan Nemzeti Eszközkezelő Zrt. (a továbbiakban: Eszközkezelő) általi értékesítése után, a jelzálogjogosult kielégítését követően több végrehajtást kérő rendelkezik még végrehajtási joggal az adott ingatlan tekintetében. Az új rendelkezések a vételár-hányadot kézhez vevő végrehajtó további eljárását határozzák meg a vételár kifizetése, felosztása tekintetben. A módosítás lényegében az árverés során befolyt vételár kezeléséhez hasonló helyzetet teremt: olyan eljárásrendet, mintha ingatlanárverés történt volna és az abból befolyt összeget osztaná fel, a végrehajtó a Vht. szerinti kielégítési sorrendben.

A 9-10. §-hoz

A végrehajtói munka - mint minden egyéb hatósági jogalkalmazói tevékenység - rendszeres ellenőrzést igényel, ennek a szabályait egészíti ki a törvény a következők szerint: a vizsgálat részben eseti jelleggel - miniszteri vagy kamarai döntés alapján - történik, ha annak szükségessége felmerül, részben pedig a jogszabály alapján átfogó jelleggel és rendszeresen.

Ez utóbbit miniszteri rendeletben meghatározott időközönként kell elvégezni és annak ki kell terjednie a végrehajtási ügyek intézésének valamennyi lényeges érdemi, valamint ügyviteli, iratkezelési és pénzkezelési munkafolyamatára. A törvény rögzíti a vizsgálat elvégzésének leglényegesebb garanciális szabályait: a vizsgálat elrendelését, a vizsgálatot végzők kijelölését, a vizsgálat során megismerhető adatokat, a vizsgálatban történő közreműködés kötelezettségét és a vizsgálati eredmények dokumentálását. A végrehajtói szervezetet általános jelleggel felügyelő miniszter a törvény értelmében több vonatkozásban lát el ellenőrzési feladatokat: rendeletben határozza meg a kamarai vizsgálat elvégzésének szabályait, részt vesz a vizsgálatban és a vizsgálati eredmények alapján megteszi az ügyben szükséges valamely, hatáskörébe tartozó igazgatási intézkedést.

A 11-14. §-hoz

A bírósági végrehajtói tevékenység végzéséhez a törvény összeférhetetlenségi szabályokat is megállapít, ezek megsértése a hatályos szabályok szerint a fegyelmi felelősség keretében szankcionálható. Annak érdekében, hogy az összeférhetetlenségi helyzetek minél eredményesebben legyenek kiszűrhetőek, a törvény részben kinevezési (helyettesek, jelöltek esetében az utaló szabály folytán névjegyzékbe vételi) akadályként fogalmazza meg azt, ha a jelölt nem tárja fel az összeférhetetlenséget megalapozó helyzetet és nem vállalja annak a kinevezése esetére történő megszüntetését, másrészt az összeférhetetlenség meg nem szüntetéséhez a szolgálat megszüntetésének jogkövetkezményét fűzi.

A végrehajtói szolgálat az igazságügyért felelős miniszter kinevezésével keletkezik. Erre is figyelemmel a törvény - illeszkedve a végrehajtói munkát érintő irodavizsgálatokat szigorító rendelkezésekhez, amelyeknek célja az, hogy kiszűrhető legyen a nem megfelelő színvonalú ügyintézés és ennek felügyeleti konzekvenciái is levonhatóak legyenek -, a miniszter hatáskörébe tartozó szolgálat megszűnési okként szabályozza, ha az átfogó irodavizsgálat eredményeként megállapítást nyer, hogy a végrehajtó kötelezettségeit súlyosan vagy rendszeresen ismétlődően megszegte.

A 15. §-hoz

A törvény teljessé teszi a kamara tagjainak szakmai továbbképzésére vonatkozó szabályozást, amikor a végrehajtók, végrehajtó-helyettesek és végrehajtójelöltek számára kötelezővé teszi a képzéseken való részvételt.

A 16-23. §-hoz

A 2011. évi CLXXX. törvény a bírósági szolgálati bíróságok mintájára újraszabályozta a bírósági végrehajtói fegyelmi bíróságok működését, a törvény pedig azokat a fegyelmi eljárási módosításokat tartalmazza, amelyek a fegyelmi eljárásokat gyorsítják.

Ennek keretében a fegyelmi eljárás egyes szakaszaira (a tárgyalást előkészítő fegyelmi vizsgálat lefolytatására, az eljárás továbbfolytatására, a tárgyalás időpontjára stb.) rövid határidőket szab a törvény, bővíti emellett az eljárás lefolytatására irányadó rendelkezéseket, így vizsgálóbiztos eljárását, a már szabályozott az elmarasztalás. és felmentés mellett - beiktatja a fegyelmi eljárás megszüntetésének, valamint kiegészíti a felfüggesztésének eseteit.

A törvény emellett új alapra helyezi a végrehajtói fegyelmi bírák díjazását, ugyanúgy, ahogyan a szolgálati bíróság bírái esetében történik, azaz e tevékenységükért külön, arányos díjazás illeti meg őket.

A 24. §-hoz

Lásd a 3. § indokolását.

A 25. §-hoz

A végrehajtói vizsgálatok elvégzésének a törvény csak a legalapvetőbb szabályait tartalmazza, emellett a törvény felhatalmazást ad a miniszternek arra, hogy a vizsgálatok elvégzésének részletes szabályait rendeletben állapítsa meg. Így például rendeletben kell meghatározni azt, hogy milyen szakmai és egyéb feltételeknek megfelelő személyeknek kell a vizsgálatot elvégezni, az átfogó vizsgálatot milyen sorrend szerint lebonyolítani, melyek a vizsgálati területek és a vizsgálati módszerek, hogyan kell a vizsgálati eredményt rögzíteni.

Mivel a fegyelmi eljárásban közreműködő vizsgálóbiztos eljárása sok tekintetben hasonló az irodavizsgálathoz, hiszen a fegyelmi feljelentésben foglaltak alapján a tényállás megállapításához szükséges körülményeket kell tisztáznia iratbetekintéssel, tanúmeghallgatással, szakértők bevonásával, stb., így célszerű, ha a rendelet hatálya részben rá is kiterjed.

A 26-27. §-hoz

E §-ok a törvény többi rendelkezéshez kapcsolódó szövegcserés módosításokat és hatályon kívül helyező rendelkezéseket tartalmazzák. Megemeli továbbá a törvény a végrehajtó részére a fegyelmi eljárásban kiszabható pénzbírság felső határát, mivel a jelenlegi törvényben megállapított pénzbírság összege már devalválódott. Hasonló okból emeli meg a törvény a kötelező felelősségbiztosítás minimumát is.

A 28. §-hoz

A különféle igazságügyi feladatokat ellátó személyek esetében már előírás a vagyonnyilatkozat tételi kötelezettség, ezt a törvény kiterjeszti a bírósági végrehajtókra is, akik esetében a kinevező látja el a vagyonnyilatkozat őrzőjének feladatait. Első alkalommal ez év végéig kell megtenni a vagyonnyilatkozatot az érintetteknek.

-----STARTING---POINT---VEGE---

A 29. §-hoz

A törvény hatályba léptető rendelkezései elegendő időt biztosítanak az új szabályok alkalmazására történő felkészülésre.