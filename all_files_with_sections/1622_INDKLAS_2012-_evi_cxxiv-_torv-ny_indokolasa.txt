2012. évi CXXIV. törvény indokolása

a nemzeti köznevelésről szóló 2011. évi CXC. törvény módosításáról

-----STARTING---POINT---ALTALANOS--- 

A nemzeti köznevelésről szóló törvény (a továbbiakban: Nkt.) módosítására három okból van szükség:

1. A járás, mint az állam szervezetének legalacsonyabb szintű területi és szervezeti egysége, illetve a járási kormányhivatalok 2013. január 1-jével történő létrejötte miatt egyes, ezen a szinten hatékonyan ellátható köznevelési ágazati hatósági feladatoknak a járási szintre való telepítése.

2. Az állami köznevelési közfeladatellátás keretében történő intézményfenntartással, továbbá a köznevelési feladatok ellátását szolgáló, települési önkormányzati tulajdonban lévő ingatlanok települési önkormányzatok részéről történő működtetésével kapcsolatos módosítások bevezetése.

3. Jogtechnikai, a jogszabály koherenciáját megteremtő, szövegpontosító, jobbító módosítások elvégzése.

-----STARTING---POINT---RESZLETES---

Az 1. §-hoz

Tekintettel arra, hogy az értelmező rendelkezések több ponttal is kiegészülve lépnek hatályba, az Nkt. teljes 4. §-át eltérő szöveggel kell hatályba léptetni, így elkerülhető a többszöri átszámozásból adódó esetleges félreértés. Ez a megoldás jobban megfelel a normavilágosság követelményének.

Amennyiben ezt a jogalkotási technikát alkalmazzuk, nincs szükség az eltérő időponttal történő hatálybaléptetésre.

A 2. §-hoz

Az agrárágazatba tartozó szakképesítésekkel összefüggő szabály a szakképzési törvényben is megtalálható, ezért a párhuzamos szabályozás elkerülése érdekében a nemzeti köznevelésről szóló törvényből törlendő. Ehelyett szükség van ugyanakkor a közoktatásról szóló törvényben szereplő, bár evidenciának számító, de a törvény értelmezését egyértelműsítő szabálynak az Nkt.-ban történő megjelenítésére.

A képzési struktúra kikristályosodása, a szakmaszerkezeti döntések maradéktalan érvényesülése és a szakképesítésért felelős miniszterek hatáskörébe tartozó szakmák ismereteinek magas színvonalon történő átadása miatt indokolt, hogy a vidékfejlesztésért felelős miniszter által fenntartott szakképző iskolában kizárólag csak azon szakmák kerüljenek oktatásra, melyek a vidékfejlesztésért felelős miniszter mint az agrárpolitikáért, az élelmiszeriparért, az erdőgazdálkodásért, a halgazdálkodásért, a földügyért és térképészetért, a környezetvédelemért és vízgazdálkodásért, valamint a vadgazdálkodásért felelős miniszter hatáskörébe tartoznak.

A 3. §-hoz

Az óvodai időkeretben megoldandó feladatokat pontosító, részletező módosítás, amelyre azért van szükség, hogy a közoktatási törvénytől eltérő módon meghatározott időkeret felhasználása egyértelmű legyen.

A 4. §-hoz

A törvény koherenciáját megteremtő módosítás, amely egyrészt az alacsonyabb szintű jogszabályra utaló szabályt összhangba hozza a felhatalmazó rendelkezésekkel (egyik helyen a Kormány, másik helyen az oktatásért felelős miniszter van megjelölve, mint a végrehajtási jogszabály megalkotására jogosult és köteles szerv), másrészt a kormányhivatal szövegrészt az állami intézményfenntartó központra cseréli. Ez utóbbira azért van szükség, mert a kormányhivatalnak az állami köznevelési közfeladatellátásban intézményfenntartóként nem lesz szerepe, erre a célra állami intézményfenntartó központ kerül létrehozásra. Minderre a fenntartói és a hatósági feladatok elválasztása, az összeférhetetlenségi helyzetek elkerülése miatt van szükség. Ez utóbbi célnak megfelelő módosítást, tehát a kormányhivatal helyett az állami intézményfenntartó központ megjelölését az állami fenntartással összefüggő feladatok ellátására a törvény egészében végig kell vezetni.

Az 5. §-hoz

A törvényből hiányzik a fejlesztő nevelés fogalma, funkciója, beillesztése a köznevelés rendjébe, így sérül a sajátos nevelési igényű gyermekek ellátáshoz fűződő joga.

A 6. §-hoz

Az Nkt. kerettörvény jellegéből adódóan a tandíjra, térítési díjra vonatkozó részletes szabályozást a törvény nem tartalmaz. A közoktatásról szóló törvényben szereplő, erre a tárgykörre vonatkozó rendelkezések a kormányrendeleti szintű végrehajtási rendeletben kerülnek szabályozásra, ahogy erre felhatalmazó rendelkezést is tartalmaz a törvény [94. § (4) bekezdés p) pont]. A Magyarország Alaptörvényében fel nem sorolt ingyenes, illetve térítésmenetes köznevelési közszolgáltatásokon kívül további ingyenességre való jogosultságot azonban a jogbiztonság követelményének érvényesülése érdekében törvényi szinten indokolt szabályozni. Ezért kerül meghatározásra, hogy az első alapfokú művészetoktatásban való részvétel - a közoktatásról szóló törvény szabályozásával megegyező módon - mely tanulói kör számára ingyenes, illetve térítésmentes.

A 7. §-hoz

Az óvoda-bölcsőde többcélú intézménytípusra vonatkozó szabály pontosítása, amely érdemi változtatást nem takar.

A 8. §-hoz

A rendelkezés több helyen pontosítja a köznevelési intézmény jogállását, valamint az alapító okiratának és a nyilvántartásának részletszabályait.

A 9. §-hoz

Az állami köznevelési közfeladat-ellátás keretében a köznevelési intézmények fenntartása önállóan működő és gazdálkodó vagy akár csak önállóan működő költségvetési szerv formájában nem költséghatékony, a települési önkormányzatoktól átvételre kerülő intézmények volumenét, illetve a finanszírozási rendszer teljes átalakulását tekintetbe véve.

Amennyiben az állami intézményfenntartó központ csupán a pedagógusok és a nevelő-oktató munkát segítők bérét és járulékait finanszírozza, mert a többi dologi költség finanszírozását a települési önkormányzat, mint működtető vállalja, szükségtelen az önálló költségvetési szervi státusz a köznevelési intézmények esetében. A köznevelési intézmény jogi személyiségét azonban mindenképpen fenn kell tartani, e nélkül ugyanis jogok és kötelezettségek alanya nem lehet.

Az állami intézményfenntartó központ fenntartásba kerülő köznevelési intézmények tehát - más fenntartású köznevelési intézményekhez hasonlóan, az ezeréves magyar iskolai hagyományhoz és a nemzeti köznevelési törvény alapelveihez igazodva - az állami intézményfenntartó központ költségvetési szerven belüli szervezeti egységként önálló, kizárólag az Oktatási Hivatal által nyilvántartásba vett sajátos (sui generis) jogi személyiségek maradnak, amely cél eléréséhez az államháztartásról szóló 2011. évi CXCV. törvény módosítása szükséges a következő tartalommal: a köznevelés állami fenntartói rendszerében az állami intézményfenntartó központ költségvetési szerven belül önálló költségvetéssel és gazdálkodási jogkörrel, vagyoni jogosultságokkal, adóalanyisággal, költségvetési jogalanyisággal nem rendelkező azonban a szakmai, munkaszervezeti működtetést, önálló szakmai hatáskörgyakorlást, tanulói, foglalkoztatási jogviszony-létesítés, értékelés, az intézményi pedagógiai szabályozás további lehetőségét biztosító köznevelési feladatot ellátó jogi személyiségű szervezeti egységek hozhatók létre, melyek jogköreit - az államháztartásról szóló törvényben foglalt korlátozást nem érintve - a nemzeti köznevelési törvény szabályozza.

A fenti szabályozási célnak megfelelő szövegszerű változtatásokat vezeti át a törvény 8-9. §-a az Nkt.-nak a köznevelési intézmény alapítását, a köznevelési intézményként történő működés feltételeit szabályozó 21-22. §-aiban.

A 10. §-hoz

Szövegpontosító, technikai módosítás, amely egyértelműsíti, hogy a pedagógiai szakszolgálatoknak természetesen nem a pedagógiai-szakmai szolgáltatásokat ellátó intézmények szakmai irányításában résztvevő minisztériumi háttérintézmény irányelvében foglaltaknak kell megfelelniük.

A 11. §-hoz

Joghézagot kitöltő módosítás, amely értelmében a tanuló- és gyermekbalesetekkel összefüggésben a pedagógiai szakszolgálati intézményekben is ugyanúgy kell eljárni, mint a nevelési-oktatási intézményekben. Ezen egyértelmű szabály törvényi szinten történő kimondásának hiánya, évek óta jogszabály-értelmezési problémákat okoz.

A 12. §-hoz

A kötelező egészségügyi és pedagógiai célú habilitációs, rehabilitációs tanórai foglalkozások megszervezésének heti időkerete esetében is meg kell adni azt a lehetőséget - ahogy ez most is van -, hogy az egyes évfolyamok, osztályok, tanítási év közben a tanítási hetek átcsoportosítható legyen. Bár az Nkt. 28. § (4) bekezdése generálisan tartalmazza ezt a szabályt (az időkeret átcsoportosítási lehetőséget), de a jogértelmezés megkönnyítése érdekében szükséges lenne a rehabilitációs tanórai foglalkozásokról szóló rendelkezésnél is kimondani.

A törvényszöveg nem ad támpontot arra, hogy milyen feltételek mellett kerülhet sor a foglalkozások átcsoportosítására. A fogyatékkal élő legalapvetőbb jogát sértené, ha például a fejlesztését nagymértékben szolgáló, időben nem odázható egészségügyi rehabilitációs célú órája minden elfogadható ok nélkül átcsoportosítható volna közelebbről meg nem határozott évfolyamokra. Ezért ennek lehetőségét szigorú feltételekhez szükséges kötni.

A 13-14. §-hoz

Az állami intézményfenntartó központnak javaslattevő szerepe lehet a köznevelési szerződések megkötése kérdésében. Az önkormányzati tulajdonban lévő vagyont nem adhatja át más fenntartónak a tulajdonos döntése nélkül. Más fenntartónak való átadás esetén az ingatlan átadásának és a köznevelési szerződés megkötésének aktusát össze kell kapcsolni annak érdekében, hogy ellátás zavartalanul biztosítható legyen. Az állami intézményfenntartó az átadással egyidejűleg köteles gondoskodni arról, hogy a vallási, világnézeti szempontból el nem kötelezett nevelést-oktatást igénylő tanuló számára azonos színvonalon biztosított legyen az iskolai oktatás, illetve a szakképzés. Az intézmények átadására az érintett lakosság többségi támogatásával kerülhet sor.

Egyértelművé teszi, hogy az óvodai nevelési feladatok ellátására a települési önkormányzat köthet köznevelési szerződést, hiszen ez a települési önkormányzat kötelező feladata.

A köznevelési szerződés tartalmát pontosítja, tekintettel arra, hogy az elfogadott törvényszöveg a nem nevelési-oktatási, hanem szakszolgálati és szakmai  szolgáltatásokra létesített köznevelési szerződéseket nem veszi figyelembe, pedig ilyen megkötésére is van lehetőség.

A 15. §-hoz

Az (1) bekezdés szövegpontosítás, amely a törvény koherenciáját teremti meg, hiszen a Köznevelési Hídprogram általános iskolában is megszervezhető.

A (2)-(3) bekezdés a járási kormányhivatalok felállításával összefüggő módosítás, amely egyes - járási szinten hatékonyan ellátható - feladat- és hatásköröket a járási hivatalhoz telepít.

A 16. §-hoz

A módosítás értelmében a KIR működtetője a köznevelési intézmény útján közli a tanulóval a diákigazolvány kiállítására irányuló eljárás során hozott hatósági döntéseket.

A módosítás beépítése alapvetően költségtakarékossági okokból szükséges. Közoktatási diákigazolvány igénylésére irányuló eljárást ugyanis évente megközelítőleg háromszázezer tanuló kezdeményez az Oktatási Hivatal (OH) előtt (felsőoktatásival összesen négyszázötvenezer). Tekintettel arra, hogy a diákigazolvány közokirat (hatósági igazolvány), így a diákigazolvány kiadására irányuló eljárás során háttérjogszabályként a közigazgatási hatósági eljárás és szolgáltatás általános szabályairól szóló 2004. évi CXL. törvényt (a továbbiakban: Ket.) kell alkalmazni. A Ket. alapján pedig minden egyes, az eljárás során hozott döntést (végzések és határozatok: hiánypótlás, eljárás megszüntetése, költségmentesség tárgyában stb.) postai úton a tanuló lakcímére kellene postáznia tértivevénnyel az OH-nak, mely nagyon jelentős költségeket okoz az OH számára.

Mindezek mellett a módosítás illeszkedik az oktatási igazolványokról szóló 362/2011. (XII. 30.) Korm. rendelet szerinti új koncepcióba, hiszen:

- A tanuló a diákigazolvány iránti kérelmét az iskolában terjeszti elő, majd az iskola továbbítja az igénylést az iskolai adminisztrációs rendszeren (vagy ennek hiányában az ingyenesen elérhető webes felületen) keresztül az OH részére, így tehát mivel a tanuló (illetve szülője) eleve az iskolában indította a kérelmét, nem életidegen, hogy az eljárás során hozott döntésekről is az iskolán keresztül értesüljön.

- 2012. január 1. napját megelőzően az iskola útján jutott el a kész diákigazolvány is a tanulók részére, tehát az iskolákat nem érintheti felkészületlenül egy ilyen jellegű feladat.

- Természetesen a Ket. szabályainak megfelelően, az oktatási igazolványokról szóló kormányrendeletben részletszabályok kerülnek kidolgozásra annak érdekében, hogy a döntések átvételének időpontjáról, így a határidők lejártáról az OH információkat szerezzen (pl. átadás-átvételi jegyzékek intézmények általi megküldésének előírása az OH részére - elektronikusan természetesen).

A 17. §-hoz

A különleges bánásmódot igénylő tanulók között vannak olyanok, akik a sajátos nevelési igényt megalapozó fogyatékosság, autizmus, spektrum zavar, vagy egyéb pszichés fejlődési zavar, a tanulási nehézséget megalapozó egyéb - objektív - ok miatt egyes tantárgyak, tantárgyrészek követelményeit a magasabb évfolyamra lépéshez szükséges minimális szinten sem képesek elsajátítani. Ilyen esetben indokolatlan az értékelés és minősítés alóli felmentés helyett a szöveges értékelés alkalmazása, hanem az értékelés és minősítés alóli teljes felmentés szükséges, ahogy ez jelenleg is így működik.

Ennek tényét a szakértői bizottság állapíthatja meg, és tehet javaslatot tantárgyak, tantárgyrészek esetében az értékelés, minősítés alóli mentesítésre. Ha az érintett tantárgy az érettségi vizsga kötelező tantárgya, a tanuló másik tantárgyat választhat, ezzel biztosítható számára az érettségi vizsga letétele, az adottságainak megfelelő területen történő továbbtanulás lehetőségének megalapozása.

A 18. §-hoz

A felnőttoktatással kapcsolatos szabályok körében az általános iskolai nappali rendszerű iskolai oktatásban való részvétel tekintetében indokolt a közoktatásról szóló 1993. évi LXXIX. törvény szerinti 17 éves korhatár megtartása. Vagyis: a tanuló 16. életévének betöltésétől kezdve választhatja a felnőttoktatás keretében történő továbbtanulást, ugyanakkor kötelezően - ahogy ez most is van - csak 17. életév betöltésétől kezdve kell az általános iskolai tanulmányokat felnőttoktatás keretében folytatni.

A 19. §-hoz

Szövegpontosítás, amely egyértelműsíti, hogy a pedagógiai szakszolgálatok vezetőinek közvetlenül a tanulókkal való foglalkozással, vizsgálatokkal stb. lekötött időkeretét - a jelenlegi hatályos szabályozáshoz hasonlóan - nem az Nkt., hanem külön jogszabály határozza meg.

A 20. §-hoz

A gyakorló nevelési-oktatási intézményekben és a pedagógiai szakszolgálati intézményekben vezetőpedagógus munkakörben foglalkoztatottak esetében a pedagógus-szakvizsgát tudományos fokozattal, doktori címmel is ki lehet váltani, hisz ezekben a munkakörökben tudományos fokozatot szerző pedagógusok alapvetően a pedagógiai, pszichológiai, szakmódszertani tudományos továbbképzést szakmai munkájuk hatékonyabb ellátása érdekében választották és ez legalább olyan mértékben hasznosítható, mint a pedagógus-szakvizsga.

A 21. §-hoz

A törvény koherenciáját megteremtő módosítás, melynek keretében az intézményvezetői pályázat mellőzésére vonatkozó szabályból az egyházi és magánintézményekre történő utalás elhagyásra kerül, hiszen az Nkt. 31. § (2) bekezdés d) pontja értelmében ebben az intézményi körben egyébként sem kötelező az intézményvezető pályáztatása.

A 22. §-hoz

Az állami intézményfenntartó központ, mint az állami köznevelési közfeladatellátás keretében a fenntartói jogokat és kötelezettségeket gyakorló szerv megjelenésével kapcsolatos értelemszerű módosítás.

A 23. §-hoz

Az országos nemzetiségi önkormányzatoktól kiindult kezdeményezés alapján a nemzetiségi óvodai nevelési feladatot a települési önkormányzatok kötelezően ellátandó feladatai között kell megtartani, mivel ha állami feladat lenne, indokolatlan adminisztratív és anyagi terheket okozó megoldásokra lenne szükség egyes településeken (pl. sok helyen, elsősorban kistelepüléseken egy épületben, elválaszthatatlan egységben működik a nemzetiségi és a „normál” óvodai nevelést ellátó óvoda).

Az (1) bekezdés módosítása ezt a kérdést kezeli.

A (2) bekezdés az állami intézményfenntartó központ, mint fenntartó megjelenésével kapcsolatos a jogszabály koherenciáját megteremtő módosítást tartalmaz. (Bővebben lásd a 13. § indokolását.)

A módosítás meghatározza, hogy a települési önkormányzat mikor köteles a tulajdonában álló köznevelési feladatok ellátását szolgáló ingatlant működtetni, illetve mely esetben vállalhatja a működtetést. A 3000 fős lakosságszám meghatározása a települési önkormányzatoknak átengedett adók és járulékok, illetve a saját bevételek jellemző alakulásán alapul. A háromezer fős lélekszám alatti települések esetén a feladatmegosztás alapértelmezése a teljes körű állami fenntartás és működtetés, s a megadott határidőig az önkormányzat nyilatkozhat az ingó és ingatlan vagyon működtetésének átvállalásáról, míg az ennél nagyobb lakosságszámú települések esetén a nyilatkozattétel arra vonatkozik, ha a település a vagyon működtetését nem képes vállalni, s azt az államnak ajánlja fel. A rendelkezés részletesen szabályozza a feladat alóli mentesülés igazolásának eljárását.

A 24. §-hoz

Tekintettel arra, hogy a köznevelési feladatok ellátása - az óvodai nevelési kivételével - állami feladattá válik 2013. január 1-jétől, indokolt az országos szintű tervezés, ezért a köznevelés-fejlesztési terv előkészítését is egy, az egész országra kiterjedő illetékességű hivatalhoz indokolt telepíteni, ez az Oktatási Hivatal. Természetesen a terv készítésébe a kormányhivatalokat és az érdekelt helyi önkormányzatokat is be kell vonni.

A 25. §-hoz

Kardinális kérdés a működtető önkormányzat feladatainak körülhatárolása. Ez a szakasz tartalmazza azokat a rendelkezéseket, amelyek a működtetés tartalmát határozzák meg, a gyakorlatból már ismert üzemeltetési szerződések és vagyonkezelői jog alkalmazásának tapasztalatai alapján. Mivel jelen esetben a működtetés/üzemeltetés feladatának átadása és vállalása nem a felek szabad elhatározásán alapul, rendkívüli jelentősége van a működtetés keretében ellátandó feladatok törvényi szinten való kijelölésének. Tekintettel azonban a törvény kerettörvény jellegére, továbbá arra, hogy a gyakorlati életben számos előre nem látható körülmény merülhet fel, illetve az intézmények és a helyzetek sokszínűségére, fontos egy külön szerződést is kötni az állami intézményfenntartó központ és a működtető önkormányzat részéről, a konkrét üzemeltetési feladatok meghatározására. Ezt a szerződést ugyanakkor csak a törvényben pontosan körülhatárolt működtetési feladatok keretei között lehet megkötni. Az intézmény működtetője a tanulók lakhelye szerinti önkormányzattól hozzájárulást igényelhet.

A 26. §-hoz

A 26. § (1) bekezdés értelemszerű szövegpontosítást tartalmaz, mikor az óvodaszékre történő utalást is felveszi az iskolaszék mellett, azon szervezetek felsorolásába, amelyek véleményt nyilváníthatnak az intézménnyel kapcsolatos döntések meghozatalakor.

A (2) bekezdés az állami intézményfenntartói központ, mint az állami közfeladatellátás keretében fenntartói jogokat és kötelezettségeket gyakorló szerv megjelenésével kapcsolatos értelemszerű módosítás, hisz ebben a rendelkezésben fenntartói és nem hatósági jogkör gyakorlásáról van szó.

A 27. §-hoz

A 27. § szövegpontosításokat, a törvény koherenciáját megteremtő értelemszerű módosításokat tartalmaz. Az állami intézményfenntartó központ által fenntartott önálló költségvetési szervi státusszal nem rendelkező köznevelési intézményeknek a rendszerben való megjelenése miatt szükséges pontosítás.

A fenntartói jog átadásának tilalmára vonatkozó rendelkezések alkalmazása alóli kivételként indokolt szabályozni azt az esetet, amikor a köznevelési intézményt fenntartó többcélú kistérségi társulás jogszabály erejénél fogva szűnik meg. Tekintettel arra, hogy a települési önkormányzatok többcélú kistérségi társulásáról szóló 2004. évi CVII. törvény alapján a megszűnés a naptári év utolsó napján történhet, így szükséges az ilyen, megszűnő társulások fenntartásában lévő köznevelési intézmények sorsának megnyugtató rendezése úgy, hogy a fenntartói jog átadására ne csak július-augusztus hónapokban kerülhessen sor, és a köznevelési intézmények működése folyamatosan biztosított legyen.

A 28. §-hoz

A nemzetiségek jogairól szóló törvénnyel való összhangot megteremtő módosítás, melynek értelmében nem az összes, hanem csupán az országos nemzetiségi önkormányzat által fenntartott köznevelési intézmény finanszírozása történik az állami, önkormányzati fenntartású intézményekkel azonos módon és mértékben. Ez így volt a korábbiakban is és az új nemzetiségi törvény szerint is.

A 29. §-hoz

A 29. § a felhatalmazó rendelkezéseket pontosítja, a törvényben található utaló szabályokkal való összhang megteremtése (egyik helyen a Kormány, másik helyen az oktatásért felelős miniszter van megjelölve, mint a végrehajtási jogszabály megalkotására jogosult és köteles szerv), és az új jogintézmények bevezetéséhez szükséges végrehajtási jogszabályok megalkotására való felhatalmazások megteremtése érdekében.

A 30. §-hoz

A törvény hatályba léptető és ezzel összhangban a közoktatásról szóló 1993. évi LXXIX. törvényt hatályon kívül helyező rendelkezéseket pontosítja, az egymással összefüggő rendelkezések egy időben történő érvénybe léptetése érdekében.

A 31. §-hoz

A gyermekvédelmi és más nem köznevelési intézményekben a pedagógus-munkakörök létesítése nem jelenti azt, hogy a köznevelési törvény szerinti nevelési-oktatási feladatellátásban is részt vennének ezek az intézmények. Az egyes ágazati törvényben, végrehajtási rendeletben kell azt eldönteni, hogy az egyes intézmények feladatainak ellátásához létesíthető-e pedagógus-munkakör, valamennyi kedvezményével együtt. Jelenleg a szabadságok száma, a pedagógus-igazolvány az, amely kedvezményeket megkapnak a nem köznevelési intézményben foglalkoztatott pedagógusok. Van néhány speciális intézmény, amely speciális működése miatt, indokolt, hogy felmentést kapjon egyes törvényi rendelkezések alól.

A szakasz (2) bekezdése rendezi továbbá azokat az átmeneti szabályokat, amelyek a sajátos nevelési igényű tanuló fogalmának változása miatt szükségesek.

A 32. §-hoz

Az átmeneti szabályokat is pontosítani szükséges a tankötelezettség határa tekintetében azok esetében, akik még a közoktatásról szóló törvény szerint teljesítik a tankötelezettségüket, a fejlesztő felkészítést folytató nem köznevelési intézmények vonatkozásában, a mindennapos testnevelés bevezetésével összefüggésben, az Nkt. szerinti új osztály- és csoportlétszámok felmenő rendszerű bevezetése kapcsán.

Továbbá új átmeneti rendelkezésekkel is ki kell egészíteni az átmeneti szabályokat, a települési önkormányzat működtetési feladatai miatt.

A 33. §-hoz

Szövegpontosításokat tartalmaz: egyrészt a felsőfokú könyvtárosi szakképesítést javítja emelt szintűre, tekintettel arra, hogy felsőfokú könyvtárosi szakképesítés már nem létezik, másrészt a szakképzési törvénnyel való összhangot teremti meg (az elméletigényes szakmai gyakorlat fogalmát ugyanis már nem ismeri az új szakképzési törvény).

A külföldről záros határidőre érkező anyanyelvi tanárokkal kapcsolatos módosítást a következők indokolják:

Az elmúlt évtizedekben prioritást élvező nyelvoktatás fejlesztésére - az EU-ban megfogalmazott célokkal összhangban -kétoldalú nemzetközi együttműködés keretében jelentős számban érkeztek Magyarországra anyanyelvi tanárok. A külföldi bizonyítványok és oklevelek elismeréséről szóló a 2001. évi C. törvény rendelkezéseinek alkalmazása azonban komoly problémákat vetett fel, tekintettel arra, hogy a határozott időre - általában 10 hónapra - érkező szakemberek esetében, az alkalmazás idejére tekintettel, hosszadalmas az elismertetési eljárás, továbbá számottevő költséget jelent az eljárási díj megfizetése.

Fontos hangsúlyozni, hogy a hatályos közoktatásról szóló 1993. évi LXXIX. törvénnyel összhangban a nemzeti köznevelésről szóló 2011. évi CXC. törvény sem kíván engedményt adni a végzettségre, szakképzettségre vonatkozó szabályok alól, hanem pontosan körülhatárolt feltételek esetében engedi csak meg, hogy a külföldi diplomák az elismerési eljárás lefolytatása nélkül is jogosítsák az anyanyelvi tanárt a pedagógus-munkakör betöltésére a magyar nevelési-oktatási intézményekben.

Ezen feltételek a következők:

- az oktatásért felelős minisztérium által kiállított igazolás,

- a Kormánnyal kötött, törvénnyel vagy kormányrendelettel kihirdetett nemzetközi szerződés vagy tárcaközi megállapodás alapján idegen nyelven folytatott nevelési, oktatási tevékenység ellátása magyarországi nevelési-oktatási intézményben,

- pedagógus-munkakör betöltésére jogosító oklevél, az anyanyelvi tanárt küldő állam vagy államközi megállapodás alapján nevesített közvetítő szervezet kötelezettségvállalása a tekintetben, hogy az anyanyelvi tanár felsőfokú oklevele a küldő országban, az alap- és középfokú oktatásban pedagógus - munkakör betöltésére jogosít.

A 34. §-hoz

A közoktatásról szóló törvénynek az oktatásért felelős miniszter tanácsadó testületeire vonatkozó szabályozása hatályon kívül helyezésével egyidejűleg - az Országos Köznevelési Tanácsra vonatkozó rendelkezéshez hasonlóan - rendelkezni kell a többi testület - az Országos Diákjogi Tanács, Országos Szülői Érdekképviseleti Tanács - záros határidőn belül történő megszűnéséről. A továbbiakban a Kormány közjogi szervezetszabályozó eszközzel hozhat létre miniszteri tanácsadó testületet.

A 35. §-hoz

A jogszabály koherenciáját megteremtő módosítás, mivel elhagyja a diákotthonra való utalást a 2. mellékletből, tekintettel arra, hogy a diákotthon intézménytípust az Nkt. nem ismeri.

A 36. §-hoz

A 4. melléklet 10. sorának módosítása csak jelzésértékű: az átlaglétszám emelése az optimálisabb feladatszervezést hivatott elősegíteni a szakképző iskolákban. A 14. sor módosítása, figyelembe véve a művészeti szakképzés elméleti képzésének, feladatszervezésének sajátosságait, kizárólag a szakmai elméleti maximális létszám emelését tartalmazza, annak érdekében, hogy ne legyen törvényi akadálya a szakmai elméleti órák osztálykeretben történő szervezésének, amennyiben az egyébként szervezhető így.

A 37. §-hoz

Értelemszerű pontosítás, amely kiküszöböli azt, hogy az intézményvezető-helyettes óraszáma a kizárólag sajátos nevelési igényű gyermekeket nevelő óvodában magasabb legyen 1 órával, mint a beosztott pedagógusoké.

A 38. §-hoz

Szövegcserés módosítások, amelyek a törvény koherenciáját teremtik meg elsősorban az új típusú feladatszervezéssel (állami fenntartás-önkormányzati működtetés), továbbá a kormányhivatal és az állami intézményfenntartó központ közötti feladatmegosztással, a fenntartói és hatósági feladatok szétválasztásával összefüggésben, valamint egyéb szövegpontosításokat tartalmaznak.

A 39. §-hoz

Ezen szakasz szövegcserés módosításai a megyei és a járási kormányhivatal közötti munkamegosztás miatt szükségesek, illetve a d) pont az állami fenntartású, nem önálló költségvetési szerv státuszú intézmények vezetőinek feladataira, felelősségi körére vonatkozóan az általános szabályoktól történő értelemszerű eltérést határozza meg.

A 40. §-hoz

A mindennapos testnevelés 2012/2013. tanévben az 1., 5., 9. évfolyamon történő zökkenőmentes megszervezése, továbbá a közoktatásról szóló 1993. évi LXXIX. törvénynek az osztály- és csoportlétszám meghatározására vonatkozó rendelkezései még egy évig való hatályban maradása, ugyanakkor a fenntartói jogokra vonatkozó közoktatási törvénybeli szabályozás hatályon kívül helyezése miatt szükséges a közoktatásról szóló törvényt is módosítani két ponton.

-----STARTING---POINT---VEGE---

A 41. §-hoz

Rendelkezik a módosító törvény hatálybalépéséről.

A 42. §-hoz

A törvény koherenciájának megteremtése érdekében hatályon kívül helyez három rendelkezést.