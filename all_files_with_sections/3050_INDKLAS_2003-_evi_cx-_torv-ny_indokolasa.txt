2003. évi CX. törvény indokolása

a regisztrációs adóról

-----STARTING---POINT---ALTALANOS--- 

A törvény lényege, hogy Magyarországnak az Európai Unióhoz történő csatlakozása révén megszűnő, de addig ellenőrzött határforgalomhoz kötődő fogyasztási adóját - az adóztatandó termékkört, a mentességeket lényegében változatlanul megőrző - regisztrációs adó váltsa fel.

A regisztrációs adó konstrukciójában így hasonlít a fogyasztási adóhoz, és abból táplálkozik, hogy a személygépkocsik esetében - az áruk szabad mozgása mellett - megmaradt a forgalomba helyezéshez kötött regisztrációs igény. Tény ugyanakkor, hogy - a forgalomba helyezés sajátosságai, illetve az érvényesíteni kívánt környezetvédelmi szempontok miatt - szükségképpen eltérések is vannak a két adónem között.

-----STARTING---POINT---RESZLETES---

Az 1. §-hoz

A törvény - a fogyasztási adóból származó eredete miatt - a fogyasztási adó termékkörével azonosan állapítja meg az adóztatandó termékeket, azaz az adó tárgya a személygépkocsi és a lakóautó. A személygépkocsi és a lakóautó beszerzésétől a közúti forgalomban történő használatig egy stabil pont van, a forgalomba helyezés, ezért a törvény az adófizetési kötelezettséget is ehhez köti. Egyúttal rendelkezik arról is - az államháztartásról szóló törvény előírásait követve -, hogy az adott befizetés az államháztartás mely alrendszerének bevételét képezi.

A 2. §-hoz

A törvény az értelmező rendelkezéseknél egyértelműen rögzíti a forgalomba helyezés miatt az adófizetési kötelezettséget keletkeztető tényállás pontos meghatározását. Az átalakítás ténye szintén adófizetési kötelezettséget vagy adó-visszafizetést eredményez, így annak tartalmát is meghatározza a törvény. A személygépkocsi fogalmi definíciója az adóztatható termékkör pontos körülhatárolása miatt szükséges. Az új személygépkocsi meghatározása az ezen adótárgyra vonatkozó eltérő áfa-szabályok miatt indokolt. (A vonatkozó irányelv szerint az itt meghatározott személygépkocsi Közösségen belüli beszerzése után a magyar áfát kell megfizetni, amit a regisztrációs adóval együtt köteles az adó alanya leróni.) A további értelmező rendelkezések is a törvényszöveg egyértelművé tételét szolgálják.

A 3. §-hoz

Az adó alanyának meghatározásánál figyelembe kellett venni, hogy a forgalomba helyezéskor kapja meg az autó tulajdonosa a forgalmi engedélyt és a törzskönyvet. Mivel a forgalomba helyezés feltétele az adó megfizetése, az adó alanya a tulajdonjog megszerzését igazoló okiratban szereplő új tulajdonos, illetve ha a forgalomba helyezés a személygépkocsi importjának közvetlen következményeként valósul meg, akkor az importáló.

A 4. §-hoz

A törvény tisztázza a közös tulajdon esetén a felelősségi szabályokat, illetve azt az esetet, amikor az adó alanya külföldi személy. Utóbbi esetben az adó alanya az adózás rendjéről szóló törvényben meghatározott pénzügyi képviselőt köteles meghatalmazni.

Az 5. §-hoz

Annak érdekében, hogy a regisztrációs adó ne okozzon fennakadást a már kialakult értékesítési szokásokban, ha az eladó egyben az általános forgalmi adónak is alanya (vagyis az ügylet után általános forgalmiadó-fizetési kötelezettsége is keletkezik), adóelőleget köteles fizetni. Az előleg megfizetése biztosítja, hogy a regisztrációs adóval járó teendők ne fokozzák az eladások időigényét, és költségvetési szempontból is nagyobb biztonságot eredményez az adóelőleg konstrukciója.

A 6. §-hoz

Mivel a forgalomba helyezés napja egybeesik a forgalmi engedély kiállításának napjával, az adófizetési kötelezettség keletkezése értelemszerűen előbb kell, hogy keletkezzen. Az adót ezért a forgalmi engedély kiadását megelőző napig lehet befizetni, addig azonban mindenképpen be kell, mivel a forgalmi engedélyt az illetékes hatóság az adó megfizetéséig nem adhatja ki.

A 7. §-hoz

A továbbértékesítési céllal behozott autók nagy valószínűséggel előbb-utóbb forgalomba kerülnek, a regisztrációs adó várható összege így könnyen megbecsülhető. Az adóelőleggel az adóelőleg fizetésére kötelezett negyedévente számol el az adóhatósággal oly módon, hogy azon személygépkocsikra fizetett adóelőleg, amelyeket már forgalomba helyeztek, csökkenti a befizetendő adóelőleg összegét.

A 8. §-hoz

A fogyasztási adó százalékos adómértéke helyett a regisztrációs adó tételes, mivel a használt autóknál tapasztalható alulszámlázás csökkentése, megszüntetése így megvalósítható. Az adótétel a személygépkocsi műszaki, illetve környezetvédelmi tulajdonságai alapján változik. Amennyiben a személygépkocsit átalakították, és ennek következtében az adó összege nő, a különbözetet értelemszerűen meg kell fizetni.

A 9. §-hoz

Az eljáró hatóság az ebben a körben esedékes fogyasztási adót több mint tíz éve beszedő Vám és Pénzügyőrség Országos Parancsnoksága. Az adót kivetéssel állapítják meg. Ezen eljárás keretében mód van a vámhatóság eddig felhalmozott termékismeretének kihasználására, a lopott személygépkocsik kiszűrésére. Amennyiben az adó alanya személygépkocsiját átalakítani kívánja, a területileg illetékes közlekedési felügyelethez benyújtott előzetes engedély iránti kérelemmel egyidejűleg köteles értesíteni az adóhatóságot az átalakítás szándékáról, bejelentve a szükséges adatokat, hogy az adóhatóság az átalakítás megtörténtével meg tudja állapítani a fizetendő adót. A közlekedési igazgatási hatóság a személygépjárműnek az adategyezőség ellenőrzésének céljából adatokat kérhet az adóhatóságtól. Az eljárási szabályok az adózás rendjéből mint kifejezetten nevesített mögöttes jogszabályból fakadnak.

A 10. §-hoz

Amennyiben a forgalomba helyezés a személygépkocsi importjának, illetve az általános forgalmi adó alanya által teljesített személygépkocsi-értékesítés közvetlen következményeként valósul meg, akkor a fizetendő általános forgalmi adó alapjába a regisztrációs adó is beletartozik, ahogy ezt az általános forgalmi adóról szóló törvény is kimondja.

A 11. §-hoz

Az adóhatóság az adó, az adóelőleg, illetve meghatározott esetekben az általános forgalmi adó megfizetéséről adóigazolást állít ki, amellyel a forgalomba helyezésnél az adó alanya az illetékes hatóság előtt bizonyítja az adó befizetésének tényét. Az adóigazolást akkor is ki kell állítani, ha az átalakítás következményeként az adóalanynak visszafizetendő adója keletkezik.

A 12. §-hoz

A törvény értelemszerű, de szűk körben ad lehetőséget adómentességre. Fakad ez egyrészt abból, hogy a fogyasztási adó alóli mentesség is eleve szűkre szabott volt, másrészt a forgalomba helyezés egyes típusai mégiscsak megkívánják mentesség alkalmazását.

A 13. §-hoz

Az adóhatóság visszafizeti vagy kérelemre az adóelőlegbe beszámítja az adót, ha a személygépkocsi belföldön történő forgalomba hozatalára nem kerülhet sor. (Ilyen eset fordulhat elő külföldre történő visszaszállítás vagy megrongálódás miatt.) Ha a személygépkocsi forgalomba helyezése lopás vagy megsemmisülés miatt igazoltan lehetetlenné vált, akkor a befizetett adó visszajár. Ezekben az esetekben az adóhatóság a kiadott adóigazolást visszavonja. Amennyiben az átalakítás során a személygépkocsi alacsonyabb adókategóriába kerül, az adóhatóság kérelemre a megfizetett adóból ugyancsak visszafizeti a különbözetet.

A 14. §-hoz

Az illetékességi szabályokat külön jogszabály határozza meg.

A 15. §-hoz

A törvény a személygépkocsi környezetvédelmi osztályba sorolásának jogszabályi hivatkozását tartalmazza.

A 16. §-hoz

A közúti közlekedésről szóló 1988. évi I. törvény módosítása teremti meg a jogszabályi feltételeket a magántőke bevonására a gyorsforgalmi úthálózat fejlesztésébe. Ez a rendelkezés 2004. január 1-jétől hatályos.

-----STARTING---POINT---VEGE---

A 17. §-hoz

A törvény 2004. február 1-jén lép hatályba, rendelkezéseit az ezt követően forgalomba helyezett gépjárművek esetén kell alkalmazni.

A 18. §-hoz

A törvény a fogyasztási adóról és fogyasztói árkiegészítésről szóló 1991. évi LXXVIII. törvény hatályon kívül helyezéséről rendelkezik. A fogyasztási adó törvény 6. §-a, és az 1. számú melléklet 2/a)-d) pontjai hatályukat vesztik, 2004. május 1-jétől, pedig az egész törvény hatályát veszti. Az átmeneti rendelkezések a e törvény 17. § (2)-(6) bekezdéseiben találhatók.

A 19. §-hoz

Az átmeneti szabályok azon helyzetek megoldására jöttek létre, amikor adott személygépkocsi után megfizették a fogyasztási adót, de még nem helyezték forgalomba azt, azaz a törvény hatályba lépése után meg kell(ene) fizetni a regisztrációs adót is. A törvény a kettős adózás elkerülését oldja meg.