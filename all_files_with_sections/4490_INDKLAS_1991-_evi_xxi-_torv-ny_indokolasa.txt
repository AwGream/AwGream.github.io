1991. évi XXI. törvény indokolása

a helyi önkormányzatok 1991. évi céltámogatásáról

-----STARTING---POINT---ALTALANOS--- 

A Magyar Köztársaság 1991. évi állami költségvetéséről és az államháztartás vitelének 1991. évi szabályairól szóló 1990. évi CIV. törvény (a továbbiakban: Ktv.) 1. § (3) bekezdése rendelkezik a helyi önkormányzatok kiemelt fontosságú feladataihoz igényelhető céltámogatásokról. A Ktv. 6. számú melléklete tartalmazza a céltámogatás igénybevételének feltételeit, mértékét és az 1991. évi támogatási keretet.

A Ktv. 1. § (3) bekezdése meghatározza a Kormány számára, hogy az illetékes parlamenti bizottságokkal, valamint az önkormányzatok érdekszövetségével egyeztetve tegyen javaslatot az Országgyűlésnek a keret feldolgozására.

A helyi önkormányzatok mintegy 2800 darab céltámogatási igénybejelentése 15,8 milliárd forint központi támogatási igényt tartalmazott. Ebből a Ktv. 6. számú mellékletében foglalt feltételeket 8,5 milliárd forint központi támogatást tartalmazó igénybejelentés elégíti ki, amelyet a helyi önkormányzatokról szóló 1990. évi LXV. törvény 85. § (2) bekezdése alapján jogos igényként kell elismerni.

Ez az összeg 2,3 milliárd forinttal haladja meg a Ktv. 1. § (3) bekezdésben megállapított 6,2 milliárd forint céltámogatási előirányzatot. Az állami költségvetés jelenleg ismert helyzetében a jogos támogatási többletigényhez az állami költségvetésben nincs fedezet.

A Kormány a helyi önkormányzatok érdekszövetségeivel egyeztetve javasolja a feltételeknek megfelelő valamennyi jogos igény kielégítését. A feltételeknek nem megfelelő támogatási igényeket a Kormány a központi támogatásra nem tartja igényjogosultnak.

-----STARTING---POINT---RESZLETES---

Az 1. §-hoz

A Ktv. 6. számú mellékletében a folyamatban lévő és új induló fejlesztésekre ágazatonként és célonként meghatározott központi támogatási keret ágazatonkénti átcsoportosítással 3580 millió forintról 3620 millió forintra módosul a folyamatban lévő fejlesztések támogatási igényének elsődleges kielégítése érdekében.

A 2. §-hoz

A beruházási tevékenység folyamatosságának biztosítása érdekében, a gazdasági ésszerűség alapján elsődlegesen a folyamatban lévő beruházások és rekonstrukciók központi támogatási igényét indokolt kielégíteni. Erre a Ktv. 6. számú melléklete szerinti 3,6 milliárd forint központi támogatás ezen törvény 1. §-a szerinti átcsoportosítással megfelelő pénzügyi fedezetet nyújt.

A Ktv. 1 § (3) bekezdésében meghatározott 6,2 milliárd forint céltámogatási előirányzatból a folyamatban lévő fejlesztések igényeinek kielégítése után az új induló fejlesztésekhez kapcsolódó - a Ktv. 6. számú mellékletének feltételei szerint - jogos igényekhez 2,6 milliárd forint összegű központi támogatás áll rendelkezésre. Ebből az igények szakmai sürgősségi szempontok alapján sorolva elégíthetők csak ki.

A 6,2 milliárd forint keret fölötti jogos központi támogatási igény 2,3 milliárd forint. Ebből a még 1991. évben engedélyezhető központi támogatási igények kielégítésére, legkorábban az 1991. évi állami költségvetés alakulásának felülvizsgálata során, a felszabaduló központi források terhére, 1991. év II. félévében hozhat döntést az Országgyűlés. A további igények pénzügyi fedezetét az 1992. évi állami költségvetésben kell biztosítani.

A 4. §-hoz

A helyi önkormányzatok számára e törvény alapján felosztott központi támogatás nagy összegére és jelentőségére tekintettel az 1991. évi céltámogatások igénybevételét és rendeltetésszerű felhasználását az Állami Számvevőszék ellenőrzi és az ellenőrzés tapasztalatairól az 1991. évi állami költségvetés zárszámadásában ad számot.

Az 5. §-hoz

A helyi önkormányzatoknak a céltámogatással megvalósuló fejlesztéseiknél is a versenytárgyalásra vonatkozó jogszabályok szerint kell eljárni. A fedezetigazolás kiadásához a helyi önkormányzatoknak ismerniük kell a pénzügyi forráslehetőségeiket és azok éves ütemezését. A saját forrásaik ismeretében az 1991. évi céltámogatási feltételeknek megfelelő központi támogatási aránnyal számolhatnak a további években azok a helyi önkormányzatok, amelyek 1991. évben céltámogatásban részesülnek.

A 6. §-hoz

Az 1991. évi céltámogatási igénybejelentések tapasztalatai alapján indokolt kidolgozni - legkésőbb az 1992. évi állami költségvetési törvényjavaslattal egyidejűleg - a céltámogatások új feltételrendszerét. Ennek igazodnia kell a helyi önkormányzatokról szóló törvény 85. § (2) bekezdésében foglaltakhoz oly módon, hogy az összhangban legyen az állami költségvetés mindenkori lehetőségeivel.

-----STARTING---POINT---VEGE---