2015. évi LXXVI. törvény indokolása

egyes büntetőjogi tárgyú törvények módosításáról

-----STARTING---POINT---ALTALANOS--- 

A törvény a Büntető Törvénykönyvről szóló 2012. évi C. törvény (a továbbiakban: Btk.) tekintetében a következő főbb módosításokat hajtja végre.

Az új büntetés-végrehajtási kódex 2015 áprilisától bevezeti a reintegrációs őrizet jogintézményét. A reintegrációs őrizet szabályainak betartását hivatott szolgálni a törvény azon rendelkezése, amely a Btk.-nak a fogolyszökést meghatározó tényállását egészíti ki. Ennek értelmében fogolyszökést követ el az is, aki a reintegrációs őrizet során a számára kijelölt lakást és az ahhoz tartozó bekerített helyet a reintegrációs őrizet szabályainak megszegésével abból a célból hagyja el, hogy a büntetés-végrehajtás alól kivonja magát.

A joggyakorlatban problémát okozott a különös, a többszörös és az erőszakos többszörös visszaesőkre, valamint a bűnszervezetben történő elkövetésre vonatkozó rendelkezéseknek (Btk. 89-91. §) a halmazati büntetés kiszabásának szabályaival történő egyidejű alkalmazása. A törvény egyértelművé teszi, hogy a büntetés kiszabása során először azt kell értékelni, hogy a halmazatban lévő bűncselekményt különös, többszörös, erőszakos többszörös visszaesőként, vagy bűnszervezetben követték el, és a halmazati büntetést csak ezen értékelés elvégzése után, az így már felemelt büntetési tételeket alapul véve kell kiszabni.

A felfüggesztett szabadságvesztés esetében a bírósági mentesítés szabályozása - annak ellenére, hogy a gyakorlat egységes abban, hogy utólagos bírósági mentesítésre felfüggesztett szabadságvesztés esetén nincs lehetőség - a Be. és a Btk. szövegezését összevetve nem teljesen koherens, az előbb kifejtettől eltérő álláspontra is lehet jutni. E probléma feloldása érdekében a törvény megteremti annak jogszabályi hátterét, hogy felfüggesztett szabadságvesztés esetén is lehetőség legyen az előzetes bírósági mentesítés mellett az utólagos bírósági mentesítésre is.

A szabálysértésekről, a szabálysértési eljárásról és a szabálysértési nyilvántartási rendszerről szóló 2012. évi II. törvény (a továbbiakban: Szabstv.) 177. § (6) bekezdése szerint érték-egybefoglalásnak van helye, ha az elkövető egyenként 50 000 Ft-ot el nem érő értékre, illetve ekkora összegű kárt, vagyoni hátrányt okozva követ el lopást, sikkasztást, jogtalan elsajátítást, orgazdaságot, csalást, szándékos rongálást, hűtlen kezelést. Ilyen esetben az érték-egybefoglalás eredményeként az összesített elkövetési érték meghaladhatja a bűncselekményi értékhatárt, így szükséges megteremteni annak törvényi alapját, hogy e cselekmények már büntetőeljárás keretében legyenek elbírálhatóak.

A korrupciós bűncselekményeknél kiemelkedően magas a látencia. Az ilyen típusú bűncselekmények felderítési hatékonyságának növelése érdekében a törvény a befolyás vásárlása és a befolyással üzérkedés tekintetében is megteremti a korlátlan enyhítés lehetőségét, így valamennyi korrupciós bűncselekménynél egységesen biztosítva lesz e megoldás.

A törvény a büntetőeljárásról szóló 1998. évi XIX. törvényt (a továbbiakban: Be.) érintő főbb módosításai a következők.

A Nemzeti Drogellenes Stratégiáról 2013-2020 szóló 80/2013. (X. 16.) OGY határozat VII.3.1. pontja kínálatcsökkentés területére tartozó feladatok között meghatározza, hogy „elő kell írni az elektronikus adat ideiglenes hozzáférhetetlenné tételét (blokkolás) a büntetőeljárás nyomozati szakaszában a kábítószer-kereskedelem, a kóros szenvedélykeltés, a kábítószer készítésének elősegítése, továbbá az új pszichoaktív anyaggal visszaélés bűncselekmények megalapozott gyanúja alapján indított nyomozati eljárások esetén is”. A kábítószer-kereskedelem bűncselekménye mellett a terrorcselekmények finanszírozása is egyre gyakrabban a világhálón keresztül, annak felhasználásával valósul meg. Erre figyelemmel szükséges az elektronikus adat ideiglenes hozzáférhetetlenné tétele kényszerintézkedés az elektronikus adathoz való hozzáférés ideiglenes megakadályozásával történő elrendelését lehetővé tevő rendelkezésének az említett bűncselekményekkel való kiegészítése.

A törvény az ügyészi nyomozás kötelező esetköreivel kapcsolatos pontosításokat is tartalmaz, valamint kibővíti az elektronikus kapcsolattartás formáit.

A törvény - összhangban az uniós követelményekkel - előírja, hogy az előzetes letartóztatásra vonatkozó indítványt megalapozó iratokat a vádemelést megelőzően nemcsak a kényszerintézkedés elrendelésekor, hanem annak a meghosszabbításakor is a terhelt és a védő rendelkezésére kell bocsátani abban az esetben, ha az előzetes letartóztatás meghosszabbítására irányuló indítvány a meghosszabbítás okaként új körülményre hivatkozik.

A törvény a büntetések, az intézkedések, egyes kényszerintézkedések és a szabálysértési elzárás végrehajtásáról szóló 2013. évi CCXL. törvény (a továbbiakban: Bv. tv.) tekintetében az alábbi változtatásokat eredményezi:

A Bv. tv.-t érintően a törvény egyértelművé teszi, hogy a többszörös visszaesők, valamint az ötévi vagy azt meghaladó tartamú szabadságvesztésre ítéltek esetében nem csak a szabadságvesztés végrehajtásának megkezdésére szóló felhívásnak, hanem a büntetés letöltése megkezdésének is minél előbb meg kell történnie.

Az eljárások gyorsítását szolgálja, hogy a büntetés-végrehajtási bíró a bírósági felülvizsgálati eljárás során a bírósági felülvizsgálati kérelem elkésettség, törvény általi kizártság, vagy nem jogosulttól származás miatti elutasításáról meghallgatás nélkül, az iratok alapján dönthet.

Ugyancsak az eljárás eredményesebb lefolytatását hivatott biztosítani a törvény által bevezetendő azon új szabály, amely az előzetes letartóztatás végrehajtása vonatkozásában lehetővé teszi, hogy bizonyos körben az ügyész a nyomozó hatóságra ruházza át a rendelkezési jogot, valamint az a rendelkezés, amely az elzárásra ítélt bv. intézeti befogadását egyes esetekben hivatali időn túl is lehetővé teszi.

A törvény megteremti annak törvényi feltételét is, hogy a büntetés-végrehajtási pártfogó felügyelő részt vehessen a reintegrációs őrizet magatartási szabályainak ellenőrzésében.

A reintegrációs őrizet helyeként kijelölendő lakás esetében meg kell vizsgálni, hogy a lakás alkalmas-e a távfelügyeleti eszköz alkalmazására, adottak-e a rendszer működéséhez a műszaki feltételek. Tekintettel arra, hogy a környezettanulmány elkészítése érdekében a büntetés-végrehajtási pártfogó felügyelő egyébként is kimegy a helyszínre, a törvény célszerűségi okokból az ő feladatkörébe utalja a műszaki feltételek ellenőrzését.

Végül a törvény egyéb pontosító, a jogalkalmazást könnyítő módosításokat is tartalmaz.

-----STARTING---POINT---RESZLETES---

Az 1. §-hoz

Az államháztartási szabályozással való összhang megteremtése céljából a büntetés-végrehajtási szervek alapító okiratainak szabályszerű kiadhatósága érdekében szükséges a büntetés-végrehajtási szervezetről szóló 1995. évi CVII. törvény 35. § (2) bekezdés a) pontjában foglalt felhatalmazó rendelkezés hatályon kívül helyezése.

A 2. §-hoz

A gyermekek védelméről és a gyámügyi igazgatásról szóló 1997. évi XXXI. törvény 66/M. § (4) bekezdése a betegszabadságra vonatkozóan állapít meg rendelkezést, amely szabályozási tárgykörét tekintve a Bv. tv.-be tartozik. A kollízió megszüntetése érdekében indokolt a rendelkezés hatályon kívül helyezése.

A 3. §-hoz

A törvény a vesztegetés feljelentésének elmulasztása bűncselekmény új elnevezésének megfelelően utalja e bűncselekmény nyomozását az ügyészség hatáskörébe.

A 4. §-hoz

A Be. jelenleg az elektronikus kapcsolattartás három lehetséges formáját ismeri: a bíróság, az ügyészség, a nyomozó hatóság, és a büntetés-végrehajtási szervezet egymás közötti kommunikációját (69/A. §), a bíróság és a Nemzeti Média- és Hírközlési Hatóság kapcsolattartását (69/C. §), valamint a bíróság, az ügyészség és a nyomozó hatóság hivatalos iratainak kézbesítését a közigazgatási hatósági eljárás és szolgáltatás általános szabályairól szóló törvény és végrehajtási rendeletében szabályozott biztonságos kézbesítési szolgáltatás útján [69/B. § (2) bek. b) pont és 70. § (1) bek. f) pont].

A Be. ugyanakkor az eljárás további résztvevői esetén nem szabályozza indítványaik és kérelmeik elektronikus úton történő benyújtásának lehetőségét. E helyzet javítása érdekében a módosítással lehetőség nyílik az elektronikus kapcsolattartás formáinak bővítésére elsősorban azon eljárási szereplők, a védők esetében, akik e szolgáltatás igénybe vételéhez szükséges infrastrukturális és szakmai háttérrel rendelkeznek. Az elektronikus úton benyújtható indítványok tárgyának meghatározását gyakorlati szempontok indokolják, úgymint az összbüntetésbe foglalás (574. §) és az utólagos összbüntetésbe foglalás (575. §) gyakorisága továbbá az e kérelmek könnyebb feldolgozhatóságát biztosító formalizálhatóság. Az elektronikus út igénybevétele lehetőség, a védő választásától függ.

Az 5. §-hoz

A Nemzeti Drogellenes Stratégiáról 2013-2020 szóló 80/2013. (X. 16.) OGY határozat VII.3.1. pontja szerint „[e]lő kell írni az elektronikus adat ideiglenes hozzáférhetetlenné tételét (blokkolás) a büntetőeljárás nyomozati szakaszában a kábítószer-kereskedelem, a kóros szenvedélykeltés, a kábítószer készítésének elősegítése, továbbá az új pszichoaktív anyaggal visszaélés bűncselekmények megalapozott gyanúja alapján indított nyomozati eljárások esetén is”.

Emellett meg kell jegyezni, hogy általánossá vált, hogy a kábítószert és új pszichoaktív anyagokat az elkövetők különböző, főleg ázsiai országokból internetes oldalakon rendelik meg és azután csomagküldő szolgálatok segítségével juttatják el a célállomásra, valamint az is megfigyelhető, hogy az új pszichoaktív anyagok országon belüli forgalmazása, azaz a fogyasztók számára történő eljuttatása is egyre gyakoribb az interneten.

Tekintettel a fenti országgyűlési határozat által előírt feladatra és arra, hogy napjainkban a kábítószerek és az új pszichoaktív anyagok kereskedelme egyre inkább az interneten zajlik, szükséges az ilyen honlapok blokkolása már a büntetőeljárás során.

A terrorcselekmény mellett az elektronikus adat ideiglenes hozzáférhetetlenné tételét az elektronikus adathoz való hozzáférés ideiglenes megakadályozásával lehetővé tevő Be. rendelkezést a terrorizmus finanszírozásának tényállásával is indokolt kiegészíteni, figyelemmel arra, hogy az anyagi eszközök gyűjtése stb. egyre gyakrabban a világháló felhasználásával történik.

A 6. §-hoz

A büntetőeljárás során a tájékoztatáshoz való jogról szóló, 2012. május 22-i 2012/13/EU európai parlamenti és tanácsi irányelv 7. cikk (1) bekezdése értelmében, amennyiben valakit a büntetőeljárás bármely szakaszában őrizetbe vesznek, illetve fogva tartanak, a tagállamok biztosítják, hogy az adott üggyel kapcsolatos, az illetékes hatóságok birtokában lévő dokumentumokat, amelyek nélkülözhetetlenek az őrizetbe vétel ellen a nemzeti jog szerinti eredményes panasztételhez, vagy a fogva tartás jogszerűsége felülvizsgálatának nemzeti jog szerinti eredményes kezdeményezéséhez, az őrizetbe vett személy vagy ügyvédje rendelkezésére bocsássák. Az iratbetekintés megtagadását bizonyos esetekben lehetővé tevő 7. cikk (4) bekezdése e szabály alól nem enged kivételt. Ebből következően az előzetes letartóztatást megalapozó iratokat a vádemelést megelőzően nemcsak a kényszerintézkedés elrendelésekor, hanem annak a meghosszabbításakor is a terhelt és a védő rendelkezésére kell bocsátani abban az esetben, ha az előzetes letartóztatás tárgyában hozott legutóbbi bírói döntést követően a kényszerintézkedés szempontjából jelentőséggel bíró, az újabb ügyészi indítványt megalapozó bármilyen irat keletkezett. A terhelt és a védő így kerülhet abba helyzetbe, hogy vitathassa az indítvány megalapozottságát. A módosítás ezért kiegészíti az előzetes letartóztatás elrendelésével kapcsolatos, hatályos iratátadási rendelkezést a kényszerintézkedés meghosszabbítására vonatkozó, hasonló tartalmú szabályozással.

A vádemelést követően a perbíróság már az előzetes letartóztatás fenntartásáról határoz. A tárgyalási szakban a kontradiktórius eljárás szabályai érvényesülnek, ennélfogva teljes körűen érvényesül a fegyverek egyenlőségének elve. Ilyen körülmények között az ügyfélegyenlőség teljes körű, így az eljárás valamennyi - erre feljogosított - résztvevője az összes irat tartalmát főszabály szerint korlátozás nélkül megismerheti.

A 7. §-hoz

A törvény a Btk. módosításával megteremti annak jogszabályi hátterét, hogy felfüggesztett szabadságvesztés esetén is lehetőség legyen az előzetes bírósági mentesítés mellett az utólagos bírósági mentesítésre is. Ezzel összhangban szükséges a Be. 577. §-ának a módosítása is. A törvény egyrészt a Btk. releváns rendelkezéseire történő utalással félreérthetetlenül meghatározza a Btk.-ban az utólagos bírói mentesítés esetköreit. Másrészt a felfüggesztett szabadságvesztéssel kapcsolatos, utólagos bírói mentesítésre vonatkozó kérelem esetén előírja a bíró számára az ügyész nyilatkozata mellett a pártfogó felügyelő véleményének a beszerzését is, ha az elítélt pártfogó felügyelet alatt áll. Ilyen esetben ugyanis a pártfogó felügyelői véleményben foglalt információk elengedhetetlenek lehetnek az érdemesség elbírálásakor. A rendelkezés továbbá pontosítja, hogy mely, a Btk.-ban szabályozott esetekben lehet szó a mentesítés hatályvesztéséről.

A 8. és a 64. §-hoz

A bíróságok a Be. 161. § (1) bekezdése alapján eljárási kötelezettségek megszegése miatt, illetve a tárgyalás rendjének fenntartása érdekében rendszeresen szabnak ki rendbírságot, és a Be. 161. § (5) bekezdése alapján a törvényben meghatározott esetekben kiszabott rendbírságot - meg nem fizetése esetén - elzárásra változtatják át, amely ellen fellebbezésnek nincs helye [Be. 161. § (7) bekezdés]. A Be. 590. § (1) bekezdése szerint a rendbírság, a rendbírság helyébe lépő elzárás és az államot illető bűnügyi költség behajtása végett az a bíróság intézkedik, amelynek eljárásában az végrehajthatóvá válik. Több jogszabály is foglalkozik a rendbírság és a rendbírság helyébe lépő elzárás végrehajtásával, azonban a törvényi szabályozás hiányos a rendbírság, a rendbírság helyébe lépő elzárás elévülése tekintetében. Jelenleg a rendbírság helyébe lépő elzárás elévülési idejének megállapításánál az elzárásra mint büntetésre meghatározott öt évet veszik figyelembe [Bv. tv. 28. § (2) bekezdés], tekintettel arra, hogy a Bv. tv. 432. § (1) bekezdése a rendbírság helyébe lépő elzárás végrehajtása körében visszautal az elzárás végrehajtásának Bv. tv. Második Rész VII. Fejezetében (273-278. §) foglalt szabályokra. Korábban a Be. 161. § (7) bekezdése a rendbírság helyébe lépő elzárás végrehajtása tekintetében visszautalt a szabálysértési törvényre, ugyanakkor a Szabs. tv. 24. § (1) bekezdésében meghatározott, a végrehajtás kizártságát megalapozó egyéves határidő csak a szabálysértési elzárás büntetésre, a pénzbírságra, a közérdekű munkára, a meg nem fizetett pénzbírság, illetve helyszíni bírság helyébe lépő szabálysértési elzárásra és a nem teljesített közérdekű munka helyébe lépő szabálysértési elzárásra vonatkozik.

Hangsúlyozni kell azt is, hogy a végrehajtás néhány közös szabálya ellenére a rendbírság helyébe lépő elzárás nem azonos a szabálysértési elzárással. A rendbírság helyébe lépő elzárás végrehajthatóságának kérdése rendszeres problémát okoz a bírói gyakorlatban, ezért a fentiekre is figyelemmel szükségesnek látszik, hogy a büntetőeljárás során kiszabott rendbírság elévülési szabályait törvényi szinten, egyértelműen rendezze a jogalkotó.

Figyelemmel arra, hogy rendbírság esetén nem büntetésről, illetve intézkedésről van szó, hanem a büntetőeljárás során - például egy tárgyalás elmulasztásáért vagy a tárgyalás rendjének kisebb megzavarásáért - kiszabott vagyoni jellegű szankcióról, ezért indokolt az elévülési idő öt évnél rövidebb tartamban történő meghatározása. Ezt támasztja alá az is, hogy a társadalom rendjét súlyosabban sértő vagy veszélyeztető szabálysértések esetén a szabálysértési elzárás végrehajthatósága az alaphatározat jogerőre emelkedésétől számított egy év után elévül. A szankció jellege és súlya miatt célszerű egy abszolút elévülési határidő meghatározása is. A törvény ennek megfelelően módosítja a rendbírság elévülése tekintetében a Be.-t, míg a rendbírság helyébe lépő elzárás vonatkozásában a Bv. tv.-t.

A 9., a 10. § b) pontjához, a 24., a 33., a 36. § b) és d)-f) pontjához, a 39. §-ához

A rendvédelmi feladatokat ellátó szervek hivatásos állományának szolgálati jogviszonyáról szóló 2015. évi XLII. törvény (a továbbiakban: 2015. évi XLII. törvény) hivatott kialakítani a rendvédelmi feladatokat ellátó szervek tekintetében az új életpályamodellt, amelynek egyik újdonsága, hogy a rendfokozat szerepe a hatályba lépést követően jelentősen megváltozik.

A rendfokozat a szolgálati beosztások besorolási kategóriáinak fizetési fokozataihoz kötődik majd. Ezzel megszűnik az a jelenlegi állapot, miszerint a beosztásban való előmeneteltől különválva mozog a rendfokozatban való előmenetel. Tehát, ha a hivatásos állomány tagját magasabb beosztásba helyezik, azzal egyidejűleg az adott beosztáshoz kapcsolódó rendfokozat viselésére lesz jogosult. Ha azonban alacsonyabb beosztásba helyezik, akkor a rendfokozata is ennek megfelelően változik. Ezzel kívánja biztosítani a jogalkotó, hogy a szolgálati elöljáró magasabb rendfokozatot viseljen, mint a beosztottjai, így letisztul a rendvédelmi szervekre jellemző hierarchikus, elöljárói viszony.

Fentieken túlmenően a 2015. évi XLII. törvény szerint a hivatásos állomány azon tagja, aki e törvény hatálybalépésének napján történő besorolása alapján a 2015. június 30-án viselt rendfokozatánál alacsonyabb rendfokozatba kerül besorolásra, a korábbi rendfokozatát címzetes jelzővel viseli. A címzetes rendfokozatot a hivatásos állomány tagja mindaddig viseli, amíg a besorolás szerinti rendfokozata meg nem egyezik a címzetes rendfokozottal. Ezen időpontot követően a hivatásos állomány tagja a besorolás szerinti rendfokozatot viseli tovább akkor is, ha szolgálati beosztásának megváltozása miatt a besorolás szerinti rendfokozata alacsonyabb a korábbi címzetes rendfokozatnál. A munkáltatói intézkedéseken a címzetes és a besorolás szerinti rendfokozatot egyaránt fel kell tüntetni.

A rendfokozatokat érintő új előmeneteli rendszer, ezen belül a címzetes rendfokozatok rendszeresítése azonban kihatással van a büntetőjog szankciórendszerére, a katonai büntetőeljárásban az ülnökök kiválasztására, valamint a büntetés-végrehajtásra is.

A módosítás a Btk.-ban, a Be.-ben és a Bv. tv.-ben is rögzíti, hogy a Magyar Honvédség tényleges, valamint a rendőrség, az Országgyűlési Őrség, a büntetés-végrehajtási szervezet, a hivatásos katasztrófavédelmi szerv és a polgári nemzetbiztonsági szolgálatok hivatásos állományú tagja esetében mit kell a rendfokozat kifejezés alatt érteni.

A Btk. 140. §-ában meghatározott várakozási idő meghosszabbítása katonai mellékbüntetés szabályainak módosítására azért van szükség, mivel ha a katonai mellékbüntetés a rendőrség, az Országgyűlési Őrség, a büntetés-végrehajtási szervezet, a hivatásos katasztrófavédelmi szerv és a polgári nemzetbiztonsági szolgálatok hivatásos állományú tagja tekintetében továbbra is a rendfokozathoz előírt várakozási időre vonatkozna, az azt eredményezhetné, hogy semmiféle, sem erkölcsi hátránnyal, sem vagyoni joghátránnyal nem járna a mellékbüntetés alkalmazása, mivel a besorolási kategóriák között úgy léphetne akár négy-öt fokozatot is előre az elítélt, hogy a rendfokozatában semmiféle változásnak nem kell beállnia. Így a várakozási idő meghosszabbítása a rendfokozatilag átjárható kategóriák esetében súlytalanná válna, ha az a fizetési fokozatot nem érintené. Ezzel jelentősen előnyösebb helyzetbe kerülhetne a felsorolt szervezetek hivatásos állományába tartozó személy a Magyar Honvédség tényleges állományába tartozó tagjával szemben.

A módosítás a Btk. 61. §-a szerinti közügyektől eltiltás mellékbüntetés, valamint a Btk. 137. §-a szerinti lefokozás katonai büntetés esetében előírja a címzetes rendfokozat elvesztését, hiszen ezek szankciók fejeznek ki olyan erkölcsi rosszallást, amelyek indokolják, hogy az ezen szankciókban megtestesülő hátrány a címzetes rendfokozatra is kiterjedjen. A törvény ezen módosításokhoz kapcsolódóan módosítja a Bv. tv. adatkezelési szabályait is. A Be.-ben a terhelt kihallgatásának a szabályait szükséges kiegészíteni a címzetes rendfokozatra való utalással.

A 10. §-hoz

a), d) és e) pontjához

A Be. 29. § f) pontjának hatályos szabályozása azt eredményezi, hogy a külföldi hivatalos személlyel összefüggésben elkövetett hivatali vesztegetés (Btk. 293. §) nyomozása a rendőrség és nem az ügyészség hatáskörébe tartozik, mivel a „külföldi hivatalos személy (Btk. 459. § 13. pont) ellen elkövetett bűncselekmények” megfogalmazásba nem érthető bele a külföldi hivatalos személy vonatkozásában elkövetett vesztegetés. A bűncselekményt ugyanis nem a külföldi hivatalos személy sérelmére követik el, mivel az aktív és a passzív vesztegető egyaránt elkövető.

A Be. 29. § f) pontjának módosítása indokolt az ügyészségi nyomozás hatáskörének kiterjesztése érdekében valamennyi szóban forgó tényállás feltüntetésével.

A Btk. 299. §-ának módosításához kapcsolódóan a rendelkezés ennek megfelelően pontosítja a Btk. e tényállására történő utalásokat.

c) pontjához

A módosítás technikai jellegű, a Be. 218. § (4) bekezdésében és 227. § (4) bekezdésében foglaltakkal, valamint a Btk. 180. § (2) bekezdés b) pontjával való összhang megteremtését célozza.

f) és g) pontjához

A halasztás és részletfizetés engedélyezésének szabályai pénzbüntetés esetén 2015. január 1-jétől átkerültek a Bv. tv.-be, emiatt a Be. 592. § hatályát vesztette. A Be. 593. § szabályozza a halasztás és részletfizetés engedélyezését rendbírság és az államot illető bűnügyi költség esetén, amely korábban az 592. §-ra utalt, mint alkalmazandó szabályra, jelenleg azonban a Bv. tv.-re hivatkozik anélkül, hogy pontosítaná, mely § az irányadó. A Bv. tv.-ben sem található rendelkezés arra vonatkozóan, hogy (a Bv. tv. 42. §-ban) a pénzbüntetésre vonatkozó szabályok alkalmazandók a rendbírság és a bűnügyi költség esetére, ezt pótolja a fenti módosítás.

Másrészt a törvény pontosítja a Be. 593. § (2) bekezdésében az összeghatárral kapcsolatos megfogalmazást.

A 11. §-hoz

a) pontjához

A Be. 155. § (7) bekezdésének hatályos rendelkezése szerint a lefoglalás megszüntetése esetén, ha a dolog természetben már nem adható ki, a dolog előzetes értékesítéséből befolyt ellenértéket alapul véve, a kezeléséből, tárolásából eredő költséggel csökkentett, a megtérítés időpontjáig eltelt időre számított mindenkori törvényes kamatával növelt összegét kell megtéríteni. A lefoglalás és a büntetőeljárás során lefoglalt dolgok kezelésének, nyilvántartásának, előzetes értékesítésének és megsemmisítésének szabályairól, valamint az elkobzás végrehajtásáról szóló 11/2003. (V. 8.) IM-BM-PM együttes rendelet 34. § (1) bekezdése alapján ugyanakkor az előzetes értékesítésből befolyt összeget a bírósági bűnjelkezelői letéti - tehát nem kamatozó - számlára kell befizetni. Az előzetes értékesítésből befolyt pénzösszeg esetén a kamattal növelt összeg megtérítése indokolatlanul ró objektív kamatfizetési kötelezettséget a büntetőügyben eljáró hatóságra, tehát abban az esetben is fizetnie kell a kamatot, ha az eljárása egyébként jogszerű volt. E helyzet megszüntetése érdekében szükséges a Be. 155. § (7) bekezdésében a vonatkozó szövegrész hatályon kívül helyezése.

b) pontjához

A szakasz kodifikációs pontosítást tartalmaz.

c) és d) pontjához

A Be. 604. §-át érintő módosítás hátterében az áll, hogy a kormány tagjainak feladat- és hatásköréről szóló 152/2014. (VI. 6.) Korm. rendelet alapján az Információs Hivatal miniszteri irányítás alá került, így indokolatlanná vált a vonatkozó rendelkezések miniszteri rendeletnél magasabb szintű szabályozása.

A 12. §-hoz

A Btk. 299. §-ának módosításához kapcsolódóan a rendelkezés ennek megfelelően pontosítja a Btk. e tényállására való utalást.

A 13. §-hoz, illetve az 1. melléklethez

A szabálysértési jogsegélyről szóló 2007. évi XXXVI. törvény (a továbbiakban: Szjst.) melléklete meghatározza, hogy a pénzbírságot kiszabó jogerős szabálysértési határozat végrehajtásának külföldi hatóság részére történő átadására mely szabálysértések esetén kerülhet sor. Az Szjst. mellékletében felsorolt szabálysértések közül néhánynak a Szabs. tv. módosításai alkalmával változott az elnevezése, így a jogsegély alkalmazhatósága érdekében szükséges az Szjst.-ben is ezen elnevezéseket használni.

Indokolt továbbá a Szabs. tv. 238/A. §-ban szabályozott szerzői vagy szerzői joghoz kapcsolódó jogok megsértése szabálysértés, valamint a Szabs. tv. 238/B. §-ban meghatározott iparjogvédelmi jogok megsértése szabálysértés esetén is a jogsegély alkalmazhatóságát megteremteni.

A 14-18. §-hoz

Tekintettel arra, hogy a törvény megvalósítja az érték-egybefoglalás átfogó büntetőjogi szabályozását, szükséges a szabálysértésekről, a szabálysértési eljárásról és a szabálysértési nyilvántartási rendszerről szóló 2012. évi II. törvény egyes tényállásainak az érték-egybefoglalást elrendelő szabállyal való kiegészítése.

A 19-22. §-hoz

A joggyakorlatban problémát okozott a különös, a többszörös és az erőszakos többszörös visszaesőkre, valamint a bűnszervezetben történő elkövetésre vonatkozó rendelkezéseknek (Btk. 89-91. §) a halmazati büntetés kiszabásának szabályaival történő egyidejű alkalmazása. E szabályok alkalmazásának sorrendjére vonatkozóan eltérő, egymással ellentétes jogértelmezések születtek, ahogyan az erőszakos többszörös visszaesők esetén jogalkalmazási nehézségeket okozhat annak eldöntése is, hogy az életfogytig tartó szabadságvesztés kötelező kiszabását előíró törvényi rendelkezés bűnhalmazat esetén miként érvényesülhet.

A Btk. 81. §-ának alkalmazása nem eredményezheti, hogy a különös, a többszörös, az erőszakos többszörös visszaesőkre és a bűnszervezetben történő elkövetésre vonatkozó rendelkezések a halmazatban lévő olyan bűncselekményre is kihatással legyenek, amelyek tekintetében a szigorúbb büntetőjogi értékelés e feltételei nem állnak fenn, ezért a módosítás célja, hogy egyértelműbbé tegye a különös, a többszörös és az erőszakos többszörös visszaesőkre, a bűnszervezetben történő elkövetésre és a halmazati büntetés kiszabására vonatkozó rendelkezések alkalmazásának sorrendjét.

A módosítás lényege, hogy a különös, a többszörös, az erőszakos többszörös visszaesőkre és a bűnszervezetben történő elkövetésre vonatkozó rendelkezések - ha ezek feltételei az adott bűncselekmény vonatkozásában fennállnak - a bűnhalmazat szabályainak alkalmazását megelőzik. Bűnhalmazat esetén ezért először azt kell értékelni, ha a halmazatban lévő bűncselekményt különös, többszörös, erőszakos többszörös visszaesőként, vagy bűnszervezetben követték el, és a halmazati büntetést csak ezen értékelés elvégzése után, az így már felemelt büntetési tételeket alapul véve kell kiszabni.

A módosítás ezzel azt is egyértelművé teszi, hogy az erőszakos többszörös visszaesővel szemben az életfogytig tartó szabadságvesztést bűnhalmazat esetén csak akkor lehet - de akkor kötelező - kiszabni, ha a bűncselekmény büntetési tételének felső határa a húsz évet nem a halmazati büntetés kiszabására vonatkozó szabályok, hanem kizárólag az erőszakos többszörös visszaesésre tekintettel, a Btk. 90. § (2) bekezdése alapján haladná meg.

Az alkalmazási sorrend egyértelmű meghatározása így feloldja a büntetési tételkeretet megemelő, az erőszakos többszörös visszaeső esetén továbbá az életfogytig tartó szabadságvesztés kiszabását előíró szabályok és a halmazati büntetés viszonyának jogértelmezési ellentmondásait.

A halmazati büntetés szabályainak általános módosítása és az alkalmazási sorrend meghatározása a különös, a többszörös, az erőszakos többszörös visszaesőkre és a bűnszervezetben történő elkövetésre vonatkozó rendelkezések (Btk. 89-91. §) esetében feleslegessé teszi a halmazati büntetésre történő külön hivatkozásokat, ezért azok hatályon kívül helyezése szükséges.

Mivel a különös, a többszörös, az erőszakos többszörös visszaesőkre és a bűnszervezetben történő elkövetésre vonatkozó rendelkezések a Btk. Különös Részében meghatározott büntetési tétel felső határának emelését írják elő, feleslegesek a tárgyalásról lemondás azon szabályaira vonatkozó hivatkozások is, amelyek a büntetési tétel felső határát nem érintik.

A 23. §-hoz

A Btk. 101. §-a csak a végrehajtandó szabadságvesztés tekintetében szabályozza az ítélet kihirdetését követő utólagos bírósági mentesítést. Ugyanakkor a próbaidőre felfüggesztett szabadságvesztés esetén is - figyelemmel arra, hogy a próbaidő tartama akár öt év is lehet, és ennyi idő alatt az elítélt tanúsíthat olyan magatartást, amelynek alapján a bírósági mentesítése indokolt lehet, akkor is, ha előzetes mentesítésben nem részesült (Btk. 102. §) - indokolt lehetővé tenni azt, hogy a próbaidő fele, de legalább egy év eltelte után a bíróság mentesítésben részesíthesse az elítéltet, ha arra érdemes. A szakasz erre tekintettel kiegészíti a Btk. említett §-át. Az új rendelkezés alapján az ilyen utólagos bírói mentesítés - hasonlóan az előzetes mentesítés eddig is így szabályozott esetéhez - hatályát veszti abban az esetben, ha a felfüggesztett szabadságvesztés végrehajtását utóbb elrendelik. Ilyen esetben tehát az érintett büntetett előéletűnek fog minősülni és a mentesítés szabályaira a Btk. 100. § (3) bekezdése alapján a végrehajtandó szabadságvesztésre irányadó szabályok fognak vonatkozni.

A 24. §-hoz

Lásd a 9. § indokolását.

A 25-26. §-hoz

Tekintettel arra, hogy a Bv. tv. 2015. április 1-jével bevezeti a reintegrációs őrizet intézményét, szükséges a fogolyszökés tényállását oly módon kiegészíteni, hogy az a reintegrációs őrizet szabályait megszegővel szemben is alkalmazható legyen.

A 27-28. §-hoz

A befolyással üzérkedés alapesete, amikor az elkövető arra hivatkozik, hogy hivatalos személyt befolyásol, és ezért a maga vagy más számára jogtalan előnyt kér, vagy az ilyen előny ígéretét elfogadja. Minősített esetet képez, ha az elkövető magát hivatalos személynek adja ki. Ezzel szemben az aktív oldali elkövetést jelentő befolyás vásárlása korrupciós bűncselekményként csak azt bünteti, aki olyan személynek vagy rá tekintettel másnak ad vagy ígér jogtalan előnyt, aki arra hivatkozik, hogy hivatalos személyt befolyásol. A befolyás vásárlása nem állapítható meg akkor, ha a jogtalan előnyt olyan személynek adják vagy ígérik, aki magát hivatalos személynek adja ki, miközben ennek a cselekménynek a passzív oldala a fent írtak szerint a befolyással üzérkedés súlyosabban minősülő esete. A korrupciós cselekmények a korrupciómentes közélethez, a hivatalos személyek elfogulatlan, tisztességes működéséhez fűződő társadalmi életet védik. A szabályozásnak teljesen egyértelművé kell tennie az állampolgárok számára, hogy a vesztegetés, a befolyás vásárlása semmilyen esetben sem lehet a hivatalos ügyek elintézésének módja. Erre tekintettel egészíti ki a törvény a befolyás vásárlásának tényállást a Btk.-ban.

A módosítás továbbá a befolyás vásárlása és a befolyással üzérkedés tényállásai esetében megteremti a büntetés korlátlan enyhítésének lehetőségét a bűncselekmények felderítése hatékonyságának növelése érdekében. Jelenleg nincs olyan rendelkezés a Btk.-ban, amely az elkövetőt a bűncselekmény feltárására ösztönözné.

A rendelkezés továbbá technikai módosítást tartalmaz.

A 29-30. §-hoz

A Btk. 297. § szerint büntetni rendelt vesztegetés feljelentésének elmulasztása a vesztegetés és a vesztegetés elfogadása bűncselekményeket jelöli meg. A korrupciós bűncselekmények üldözése terén érvényesítendő zéró tolerancia érdekében a módosítással a vesztegetés feljelentésének elmulasztása valamennyi korrupciós bűncselekmény esetében büntetendővé válik.

A 31. §-hoz

A módosítás pótolja a Btk. azon hiányosságát, amely a kötelességszegés fogalmának magyarázatában ölt testet.

A 32. §-hoz

A módosítás kiegészíti a tiltott szerencsejáték szervezés tényállásának sui generis elkövetési magatartását az eszköz rendelkezésre bocsátására is. A mai elkövetési módok között jellemző az online szerencsejáték informatikai eszköz, hírközlő végberendezés rendelkezésre bocsátása útján történő hozzáférhetővé tétele, amely cselekmény nem vonható a szervezés fogalma alá. A helyiség rendelkezésre bocsátása mellett, illetve attól elkülönülten is megvalósítható az eszköz rendelkezésre bocsátása, amely lehetővé teszi a tiltott szerencsejátékban való részvételt. Ez a cselekmény ugyanúgy veszélyezteti a szerencsejáték legális szervezését és sérti a szerencsejáték szervezésére vonatkozó jogi rendet, ezért a tényállás kiegészítése szükséges.

Tekintettel arra, hogy az utóbbi időben igen elszaporodott a tiltott szerencsejátékban való részvételre vonatkozó ajánlatok hírközlő eszközök útján történő közzététele, amely tevékenység a szerencsejáték szervezéséről szóló 1991. évi XXXIV. törvény 1. § (5) bekezdése alapján adóhatósági engedély hiányában ugyancsak tilalmazott, indokolt a tiltott szerencsejáték elterjedésének megakadályozása eszközeként az ilyen tevékenységet is büntetőjogilag szankcionálni. A felhívás a szervezéshez képest egy kiegészítő jellegű tevékenység, a rendelkezés ezt a bűnsegédi magatartást sui generis elkövetési magatartásként rendeli büntetni. A tilalmazást nem indokolt kizárólag az interneten való közzététel esetére szűkíteni, hiszen egyéb tiltott szerencsejáték esetében is társadalomra veszélyes az a magatartás, amely révén valaki pl. illegális játéktermek látogatásra buzdít. A Btk. 459. § 22. pontja értelmében nagy nyilvánosságon a bűncselekménynek a sajtótermék, médiaszolgáltatás, sokszorosítás vagy elektronikus hírközlő hálózaton való közzététel útján történő elkövetését is érteni kell.

A 33. §-hoz

Lásd a 9. § indokolását.

A 34. §-hoz

A Szabstv. 177. § (6) bekezdése szerint érték-egybefoglalásnak van helye, ha az elkövető egyenként 50.000 Ft-ot el nem érő értékre, illetve ekkora összegű kárt, vagyoni hátrányt okozva követ el lopást, sikkasztást, jogtalan elsajátítást, orgazdaságot, csalást, szándékos rongálást, hűtlen kezelést. Ilyen esetben az érték-egybefoglalás eredményeként az összesített elkövetési érték meghaladhatja a bűncselekményi értékhatárt, így szükséges megteremteni annak törvényi alapját, hogy ezen cselekmények már büntetőeljárás keretében legyenek elbírálhatóak. Ezt a célt szolgálja a Btk. 462. §-ának új, (4) bekezdése. Jogalkalmazói kezdeményezésre az érték-egybefoglalás szabálya további szabálysértési tényállásokra is kiterjed, a beiktatandó rendelkezés ezekre vonatkozóan is megállapítja a bűncselekmény megvalósulásának feltételeit.

Hasonlóan a szerzői vagy szerzői joghoz kapcsolódó jog megsértése szabálysértése esetén, a tényállás törvényi egységként történő megfogalmazásából eredően az okozott vagyoni hátrány összeadódik, és ha annak értéke a bűncselekményi értékhatárt eléri, a bűncselekmény megállapíthatóságának feltétele a Btk. 462. §-ának ez irányú kiegészítése.

A 35. §-hoz

A módosítás technikai jellegű, mivel az Európai Unió jogának való megfelelést biztosító rendelkezések között szükséges feltűntetni a rasszizmus és az idegengyűlölet egyes formái és megnyilvánulásai elleni, büntetőjogi eszközökkel történő küzdelemről szóló, 2008. november 28-i 2008/913/IB tanácsi kerethatározat 1. cikkének való megfelelést biztosító hazai büntetőjogi tényállásokat is.

A 36. § a) és c), valamint g)-q) pontjához

A rendelkezés ezen pontjai részben a törvényben szereplő tartalmi módosításokhoz kapcsolódó technikai módosításokat tartalmaznak, részben ettől függetlenül kodifikációs szempontból pontosítják a Btk. hatályos rendelkezéseit.

A Btk. XXVII. Fejezete következetlenül használja az „előny” milyenségének megjelöléseként a „jogtalan” szót, egyes tényállásokban megtalálható a „jogtalan” jelző, míg a tényállások egy részében a „jogtalan” kifejezés nem szerepel. Erre figyelemmel a következetesség érdekében a módosítás az érintett rendelkezéseket pontosítja, és a jogbiztonság érdekében rögzíti, hogy az előnynek jogtalannak kell lennie.

d)-f) Lásd a 9. § indokolását

A 37. §-hoz

A fejezetben megtalálható tényállások következetesen a „gazdálkodó szervezet” kifejezést használják, a Btk. 298. § (2) bekezdésében foglalt befolyás vásárlása bűncselekmény esetében azonban a „gazdálkodó szervezet” kifejezés mellett az „egyesület” fogalom is megtalálható, ami felesleges, hiszen a „gazdálkodó szervezet” fogalmába a Btk. 459. § 8. pontja és a polgári perrendtartásról szóló 1952. évi III. törvény 396. §-a alapján beleértendő az „egyesület” is.

A rendelkezés továbbá technikai módosításokat tartalmaz.

A 38. §-hoz, illetve a 2-4. melléklethez

A Btk. 299. §-ának módosításához kapcsolódóan a rendelkezés a módosításnak megfelelően pontosítja a Btk. e tényállására való utalást.

A 39. §-hoz

Lásd a 9. § indokolását.

A 40. §-hoz

A büntetőeljárás során a tájékoztatáshoz való jogról szóló 2012. május 22-i 2012/13/EU európai parlamenti és tanácsi irányelv (a továbbiakban: 2012/13/EU irányelv) célkitűzése, hogy a terheltek a büntetőeljárás során alapvető eljárási jogaikról megfelelő tájékoztatást kapjanak, ezt a fogvatartott terheltek esetében írásbeli ún. tájékoztató levél formájában.

A 2012/13/EU irányelv 3. és 4. cikke határozza meg azokat a jogokat, amelyekről a fogvatartott személyeket tájékoztatni kell. Az 5. cikk rendelkezik az európai elfogatóparancshoz kapcsolódó eljárásokban őrizetbe vett személyek tájékoztatásáról. Jelen módosítás célja, hogy az irányelvnek való teljes megfelelés érdekében pontosítsa az érintettek körét és a tájékoztatás tartalmát.

A tájékoztatáshoz való jog tekintetében egyértelművé kell tenni, hogy ez a büntetőeljárásban elrendelt őrizetben lévőkre is kiterjed, ezért szükséges a terminológia váltás kényszerintézkedés hatálya alatt állókra, továbbá az európai elfogató parancshoz kapcsolódó eljárásokban őrizetbe vett személyek tájékoztatására vonatkozó új bekezdés beiktatásával a hivatkozások pontosítása is szükségessé vált.

A 41. §-hoz

Nem indokolt, hogy a büntetés-végrehajtási bíró a bírósági felülvizsgálati eljárás során meghallgatás alapján döntsön a bírósági felülvizsgálati kérelem elkésettség, törvény általi kizártság, vagy nem jogosulttól származás miatti elutasításáról, hiszen ilyen esetekben önmagában a rendelkezésre álló iratok alapján megállapítható a hiányosság. Ugyanakkor a mulasztás igazolásának elutasítása esetére szükséges jogorvoslati lehetőséget biztosítani. A büntetés-végrehajtási bírók ügyterhére figyelemmel indokolt a bírósági titkárok szélesebb körű bevonása a jogszabályból eredő feladatok ellátására. A törvény az (5a) bekezdésben szereplő határozat meghozatalára jogosítaná fel a bírósági titkárt, figyelemmel arra, hogy a határozat meghozatalára az iratok alapján kerül sor, és azzal szemben az általános szabályok szerint jogorvoslatnak van helye. A törvény ezért lehetővé teszi, hogy ilyen ügyben bírósági titkár is eljárhasson.

A 42-44. §-hoz

A reintegrációs őrizet hatálya alatt álló elítélt szabadsága annyiban korlátozott, hogy a kijelölt lakást nem, vagy csak a büntetés-végrehajtási bíró által meghatározott célból hagyhatja el. A reintegrációs őrizet során lefolytatandó büntetés-végrehajtási bírói eljárásokra, speciális illetékességi szabály bevezetése indokolt, ugyanis ez esetben az elítélt a kijelölt lakásban tartózkodik, ezért az illetékességet a lakás fekvése kell, hogy meghatározza, hasonlóan ahhoz, mintha az elítélt szabadlábon lenne, mikor is a büntetés-végrehajtási bírói eljárását az elítélt lakóhelye vagy tartózkodási helye alapozza meg. A módosítás az általánostól eltérő illetékességi szabályokat állapítja meg.

A 45. §-hoz

A módosítás egyértelműen rögzíti, hogy a döntés előkészítéséért és a végrehajtásért felelős szervezet (a büntetés-végrehajtási pártfogó) kezelheti a végrehajtásra kijelölendő lakás felmérése, a környezettanulmány elkészítése, valamint az ellenőrzés során a birtokába jutott személyes adatokat.

A 46. §-hoz

A befogadó környezet több rendelkezéssel (reintegrációs őrizet, szabadításra felkészítés, társadalmi kötődés program) összefüggésben is felmerül, ezért a szabadságvesztéshez kapcsolódó foglalom meghatározások közötti elhelyezése indokolt.

A 47. §-hoz

A felhívási tevékenységgel kapcsolatban fontos törvényi szinten rögzíteni, hogy a felhívások szakmai döntés-előkészítésen alapuló részei ellen, amíg azok a vonatkozó jogszabályoknak megfelelnek, nincsen helye panasznak. Korábban a bv. csoportok által kiadott felhívások ellen sem volt panaszjog, de a Bv. tv. általános szabályai ezt jelenleg nem zárják ki.

A 48. §-hoz

A Bv. tv. 84. § (4) bekezdésének és a Bv. tv. 85. § (2) bekezdésének jelenlegi megfogalmazásából olyan értelmezés is levezethető, hogy a BVOP-nak a szabadságvesztés végrehajtásának megkezdésére szóló felhívásokat a többszörös visszaesők, valamint az ötévi vagy azt meghaladó tartamú szabadságvesztésre ítéltek esetében soron kívül kell kibocsátani, de nem kell az elítélteket a szabadságvesztés soron kívüli időpontban történő megkezdésére felhívnia. Eszerint a szabadságvesztés megkezdésére ezen esetekben is a Bv. tv. 85. § (2) bekezdése szerinti határidő irányadó. Ugyanakkor e körben, azaz amikor az elítélt előélete, vagy a kiszabott szabadságvesztés tartama azt indokolja, a jogalkotó eredeti szándéka szerint az a cél, hogy az elítélt soron kívül, a lehető legrövidebb időn belül megkezdje a büntetés letöltését. Ennek érdekében került sor a Bv. tv. 85. § (2) bekezdésének kiegészítésére. A soron kívüli megkezdés esetén is alkalmazni kell a 84. § (6) bekezdésében foglalt azon előírást, amely alapján az elítéltnek legalább tizenöt nap rendelkezésre kell, hogy álljon a bevonulásra.

A 49. és az 51. §-hoz

Egyes bv. intézetek vallási részleget működtetnek, amelynek törvényi alapjait szükséges megteremteni, ezzel egyidejűleg annak kimondása is indokolt, hogy - a többi speciális részleghez hasonlóan - végrehajtási fokozattól függetlenül együttesen kerülhetnek az elítéltek elhelyezésre, továbbá a Befogadási és Fogvatartási Bizottság feladatai között is meg kell jeleníteni az ezzel kapcsolatos feladatokat. A törvény meghatározza a vallási részlegre helyezés feltételeit, illetve az ilyen elhelyezés megszüntetésének az esetköreit.

A vallási részleg törvényi szabályozásának megteremtésével annak kimondása is indokolt, hogy - a többi speciális részleghez hasonlóan - végrehajtási fokozattól függetlenül együttesen kerülhetnek az elítéltek elhelyezésre. Ezt oldja meg a szövegcserés módosítás.

Az 50. §-hoz

A rendelkezés pontosítása azért vált szükségessé, ugyanis jelenleg úgy tűnhet, hogy a Bv. tv. által pontosan körülhatárolt jogintézményeket ez a rendelkezés más tartalommal szabályozza.

A 51. §-hoz

Lásd a 49. § indokolását.

Az 52. §-hoz

Abban az esetben, ha a szabadságvesztés végrehajtásának a felfüggesztéséről a büntetés-végrehajtás országos parancsnoka dönt, e döntésével szemben beterjesztett panasz elbírálására a büntetés-végrehajtásért felelős minisztert indokolt kifejezetten is felhatalmazni.

Az 53. §-hoz

Az arra vonatkozó rendelkezés, hogy a kártérítési igényt mely szervhez szükséges benyújtani, szerkezetileg nem a Bv. tv. 143. §-ba, hanem a 144. §-ba illeszkedik.

Az 54. §-hoz

A Bv. tv. a kimaradás beszámítását a szabadságvesztés időtartamába jelenleg nem mondja ki, ezt pótolni kell.

Az 55. §-hoz

A rendelkezés technikai módosítást végez el. Rendszertani szempontból e rendelkezésnek az általános szabályok között és nem az ellenőrzésre vonatkozó szabályok között van helye.

Az 56. §-hoz

A reintegrációs őrizet helyeként kijelölendő lakás esetében meg kell vizsgálni, hogy a lakás alkalmas-e a távfelügyeleti eszköz alkalmazására, adottak-e a rendszer működéséhez a műszaki feltételek, jelen esetben van-e elektromos áramforrás és megfelelő-e a mobilhálózati lefedettség. Ennek vizsgálatára házi őrizet esetében a rendőrség jogosult. Tekintettel arra, hogy a környezettanulmány elkészítése érdekében a büntetés-végrehajtási pártfogó felügyelő kimegy a helyszínre, munkaszervezési egyszerűsítési szempontból célszerű a feladatkörébe telepíteni ezt a felmérést, amelynek elvégzése a rendszer működési elve alapján - szemben a házi őrizet esetével - nem igényel különösebb műszaki ismereteket.

Az időszerűség a jogintézmény alkalmazhatósága szempontjából igen lényeges, ezért e rendelkezés az eltérő eljárási rendet figyelembe véve eljárási határidőket és egyéb eljárási szabályokat állapít meg a büntetés-végrehajtási pártfogó felügyelő számára arra az esetre, ha a büntetés-végrehajtási intézet tesz előterjesztést a büntetés-végrehajtási bírónak a reintegrációs őrizet elrendelésére, vagy ha a bíróság kérelemre jár el.

Ha az elítélt a reintegrációs őrizet elrendelése érdekében nyilvánvalóan alaptalan kérelmet terjeszt elő - ilyen lehet például, ha fegyházban tölti büntetését vagy 5 évet meghaladó tartamú büntetést tölt börtönben vagy fogházban stb. - nem indokolt a büntetés-végrehajtási pártfogó felügyelő megkeresése. Ugyanakkor törvényi biztosítékként a törvény rögzíti, hogy a büntetés-végrehajtási bíró hivatalból felhívhatja a bv. intézetet a büntetés-végrehajtási pártfogó felügyelő megkeresésére, ily módon a bv. intézet esetleges tévedése kiküszöbölhető.

Az 57. §-hoz

Szükséges törvényi szinten rögzíteni, hogy a távfelügyeleti eszközzel történő ellenőrzés mellett, amelyet a büntetés-végrehajtási szervezet a rendőrséggel együttműködésben biztosít, a büntetés-végrehajtási pártfogó felügyelő is részt vesz a reintegrációs őrizettel kapcsolatos magatartási szabályok ellenőrzésében.

Az 58. §-hoz

Jelenleg a Bv. tv. a jogkövetkezmények tekintetében nem számol azzal a lehetőséggel, hogy ha a reintegrációs őrizet elrendelését kizáró ok a kijelölt lakás tekintetében utóbb következik be. Tekintettel arra, hogy ezen ok bekövetkezése kívül eshet az elítélt magtartása által befolyásolható körülményeken, ezért lehetőséget biztosít a szabályozás arra, hogy a reintegrációs őrizet végrehajtási helyeként új lakást jelöljön meg. Ez esetben az elektronikus távfelügyeleti eszköznek a kijelölendő lakásban való alkalmazhatóságát újból fel kell mérni, és alkalmazhatósága, valamint az egyéb törvényi feltételek megléte (pl. befogadó nyilatkozat megléte) esetén a büntetés-végrehajtási bíró a reintegrációs őrizet elrendelésről szóló határozatát a reintegrációs őrizet végrehajtási helyére (tartózkodásra kijelölt lakásra) vonatkozó részében, szükség esetén a napirendre vonatkozóan megváltoztatja. Abban az esetben, ha az elítélt nem tud a reintegrációs őrizet végrehajtási helyeként megfelelő lakást megjelölni, a büntetés-végrehajtási bíró a módosítással beiktatandó megszüntető ok alapján a reintegrációs őrizet megszüntetéséről rendelkezik.

Az 59. §-hoz

A tapasztalatok alapján bebizonyosodott, hogy az ösztöndíj rendszer nem tudja betölteni motiváló szerepét akkor, ha abból a tartáshoz való hozzájárulás kötelezettséget le kell vonni, ezért a módosítás ezt mellőzi a levonás alá tartozó pénzbeli juttatások köréből.

A 60. §-hoz

Jelenleg nem szerepel a szabadság idejére járó díjazás számítása a törvényben, ennek pótlása szükséges.

A 61. §-hoz

A gyakorlatban nem ritkán fordul elő, hogy a rendőrség elfogatóparancs alapján elfogott elzárásra ítéltet, szabálysértési elzárással sújtott elkövetőt szándékozik az elzárás vagy szabálysértési elzárás letöltésére hivatali munkaidőn kívül bv. intézetbe előállítani vagy elővezetni, ez azonban meghiúsul, mert a bv. intézet a jelzett személyeket a Bv. tv. 273. § (6) bekezdése és a Bv. tv. 433. § (1) bekezdése alapján hivatali időn kívül nem fogadhatja be. E probléma feloldása érdekében kerül sor a Bv. tv. 273. § (6) bekezdésének kiegészítésére, amely az utaló szabályokra figyelemmel megoldást ad a szabálysértési elzárással sújtott elkövető befogadására is.

A 62. §-hoz

Tekintettel arra, hogy a Nemzeti Adó- és Vámhivatal hatáskörébe tartozó bűncselekmények köre meghaladja a jövedéki és vám természetű jogsértéseket, valamint a lefoglalt dolgok tárolási helyére figyelemmel e további esetkörökre is célszerű az elkobzás végrehajtására a Nemzeti Adó- és Vámhivatalt kijelölni, ezért szükséges a Bv. tv. 318. § (1) bekezdés b) pontjának a kiegészítése.

A 63. §-hoz

Általánosságban megállapítható, hogy az ügyészségeken és bíróságokon hiányoznak a telefonbeszélgetés ellenőrzésének technikai és személyi feltételei. Erre figyelemmel szükséges a Bv. tv. 390. § (2) bekezdésében található hivatkozás módosítása oly módon, hogy az a rendelkezési jog gyakorlója tekintetében csak a levelezés ellenőrzését írja elő, és csak arra az esetre, ha az ellenőrzést a rendelkezési jogkör gyakorlója ezt a maga számára fenntartotta. Ez az adminisztratív terhek csökkentése szempontjából is ideális megoldás, és kevesebb késedelmet eredményez a levelek kézbesítésében.

A Bv. tv. 387. § (2) bekezdése alapján a bíróságnak a tárgyalás előkészítése során hozott határozatáig az előzetes letartóztatás végrehajtása vonatkozásában az ügyész gyakorolja a rendelkezési jogot. A gyakorlati tapasztalatok alapján egyes esetekben célszerű lenne e jogot a nyomozó hatóságra átruházni. E lehetőséget teremti meg a Bv. tv. 390. §-ának (2a) bekezdéssel való kiegészítése.

Gyakorlati igények alapján pontosítani szükséges a fokozott őrzés és a fokozott felügyelet fogalmát. A rendelkezés a fokozott őrzés fogalmát határozza meg, miszerint elrendelése esetén az előzetesen letartóztatottal kapcsolatos őrzési feladatokat a magas szintű biztonsági kockázati besorolásnak megfelelően kell végrehajtani. A fokozott felügyelet megtartása e meghatározás tükrében már szükségtelen.

A 64. §-hoz

A rendbírság helyébe lépő elzárás elévülésének szabályait állapítja meg.

A 65. §-hoz

Szövegcserés módosítások.

A 66. §-hoz

Hatályukat vesztő rendelkezések.

-----STARTING---POINT---VEGE---

A 67. §-hoz

Hatályba léptető rendelkezés.

A 68. §-hoz

Jogharmonizációs rendelkezés.