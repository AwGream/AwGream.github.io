1997. évi XVII. törvény indokolása

a mezőgazdasági termelők adózási feltételeit meghatározó egyes törvények módosításáról

-----STARTING---POINT---ALTALANOS--- 

A mezőgazdaságban folytatott egyéni és családi gazdálkodás sajátosságait figyelembe véve, indokolt az őstermelői igazolvány bevezetésével összefüggő adózási szabályok olyan kiigazítása, amely nem sérti a gazdaság különböző területei közötti arányos közteherviselésnek a társadalom által elvárt követelményét, illeszkedik a szabályozás alapelveihez és a mezőgazdasági termelők körében sem okoz indokolatlanul előnyös vagy hátrányos megkülönböztetéseket.

A törvény szerint az őstermelői igazolvány kiváltásánál nem kell részletes adatot szolgáltatni a termelés feltételeiről. Elegendő nyilatkozni arról, hogy az év során értékesített termék előállításához a termelő rendelkezik saját gazdasággal. Az igazolvány betétlapjára az értékesítés bizonylata alapján az őstermelő is beírhatja a bevételeit. A termelés helyén együtt dolgozó, együtt lakó őstermelő családtagok választható módon közös igazolványt is válthatnak együttes nyilatkozattal és adatközléssel, továbbá a bevételek és költségek egyenlő megosztásának kötelezettségével.

A törvény szerint az őstermelői termékkör bővül a saját termelésű alapanyagból előállított élelmiszertermékekkel, továbbá a bortermeléssel évi 4 millió forint árbevételig, a virág és dísznövénytermeléssel évi 250 ezer forint árbevételig. Ezekre a termékekre bevételhatártól függetlenül kiterjed az általános forgalmi adó rendszerében a kompenzációs felár alkalmazási lehetősége is.

A mezőgazdasági kistermelés árbevételi határa megemelkedik, az átalányadózást választók számára a vélelmezett jövedelemhányadok csökkennek. A kistermelők jelentős részének egyszerűsödik az adóbevallása.

-----STARTING---POINT---RESZLETES---

Az 1. §-hoz

A mezőgazdaságban kialakult jövedelmezőségi viszonyok indokolják az átalányadózást alkalmazó mezőgazdasági kistermelőnél a vélelmezett jövedelemhányadok mérséklését. A törvény szerint a növénytermelésből és -feldolgozásból származó bevétel 15 százaléka, az állattenyésztésből és állati termék előállításból származó bevétel 6 százaléka számít jövedelemnek. Ez a jövedelem nem része az összevont adóalapnak, ennek megfelelően az adója évi 200 ezer forintig 12,5 százalék, az ezt meghaladó jövedelem egészére 25 százalék.

A 2. §-hoz

Az őstermelői igazolvány tulajdonosa számos kedvezményben részesül, amely kedvezmények a törvény célja szerint azt a személyt illetik meg, aki saját gazdaságában, saját munkaerejére támaszkodva folytatja a mezőgazdasági termelést. Ezért kell nyilatkozni az igazolvány kiváltásakor arról, hogy rendelkezik a termeléshez szükséges saját, vagy bérelt földdel, saját, vagy bérelt termelő eszközökkel, illetve munkaerővel.

A közös gazdaságban dolgozó családtagok együttes nyilatkozatuk alapján közös igazolványt is válthatnak, ha ezt a módot számukra előnyösebbnek ítélik meg. Ennek kis gazdaság esetén adminisztrációt csökkentő jelentősége van, nagy gazdaságnál azonban érdemesebb lehet külön-külön igazolvány alapján termelni, hiszen az egyidőben különböző helyszíneken történő értékesítést egy igazolvánnyal nem, vagy nehézkesen lehet csak lebonyolítani.

Az őstermelői igazolványban a kifizető helyett maga az őstermelő is bejegyezheti bevételeit az értékesítésről kiállított bizonylatok szerint. A kifizető az adóazonosító jelet és az őstermelői igazolvány számát feltüntetve, ekkor is szolgáltat adatot az ilyen kifizetésekről az adóhatóságnak.

Szintén az adminisztrációs terhek csökkentését szolgálja az a rendelkezés, hogy az 1 millió 500 ezer forint alatti bevétellel, és ennek 20 százalékáról költségszámlával rendelkező őstermelőnek nem kell adóbevallást adnia - ha nincs egyéb jövedelme -, elegendő egy bevallási nyilatkozatot kitöltenie, amelyben csak a bevételét közli, és azt, hogy jövedelme nincs, továbbá, hogy az említett számlákkal rendelkezik. Más adóköteles jövedelem esetén az adóbevallásban, illetőleg a munkáltatói elszámolásban lehet az előzőek szerint arról nyilatkozni, hogy az őstermelői tevékenységből nem származott jövedelme. A rendelkezés választható, figyelemmel arra, hogy akinek az adóbevallás adása előnyösebb, azt számára lehetővé kell tenni.

A 3. §-hoz

Az Alkotmánybíróság határozata szerint április 1-jétől megszűnik az APEH azon felhatalmazása, hogy a Magyar Közlönyben közzétegye a gépjárművek költségelszámolásához és az üzemanyag többlet-fogyasztás miatti természetbeni juttatás megállapításához alkalmazandó üzemanyagárakat. A személyi jövedelemadóban az üzemanyag-felhasználást a normarendelet (60/1992. Korm. rendelet) alapján kell számolni (az üzemanyag-megtakarításra tekintettel kifizetett összeg meghatározásánál, a gépjármű üzemanyag többlet-fogyasztás miatti természetbeni juttatásnál, a saját gépjármű hivatali, üzleti használatánál), ezért a törvény szerint április 1-jétől a személyi jövedelemadóban üzemanyagköltséget a kiállított számlák alapján kiszámított átlagárral kell meghatározni. Olyan esetekre, amikor nem áll rendelkezésre számla, a törvény fix üzemanyagárat határoz meg.

A 4. §-hoz

A Szja törvény új 6. számú mellékletében megadott őstermelői tevékenységi kör felöleli a saját gazdaságban folytatott mezőgazdasági termelést és az abból megvalósuló elsődleges élelmiszer-feldolgozást. Ezen tevékenységekből együttesen származó legfeljebb évi 4 millió forint árbevétel esetén az őstermelői igazolvánnyal rendelkező magánszemély mezőgazdasági kistermelőnek minősül. A törvény rendelkezik a közös őstermelői igazolvány kiváltásának és használatának feltételeiről is.

Az 5. §-hoz

Az általános forgalmi adózás rendszerében a kompenzációs felár alkalmazása esetére a törvény pontosítja a mezőgazdasági tevékenység fogalmát. Egyértelművé teszi, hogy nem minősül kereskedelmi tevékenységnek az eseti jellegű árusítás, ha az abból származó göngyölítetten számított bevétele nem éri el a 250 ezer forintot.

A 6. §-hoz

A törvény egyrészt a pénzügyi lízing fogalmát helyezi azonos alapra az időközben elfogadott hitelintézetekről és pénzügyi vállalkozásokról szóló 1996. évi CXII. törvényben használt fogalommal, másrészt azonos megítélés alá vonja a pénzügyi lízinget azokkal az ügyletekkel, ahol a termékértékesítés közbeiktatott pénzintézet hitelnyújtásával valósul meg.

A törvény a mezőgazdasági tevékenység keretében értékesíthető, kompenzációs felár alá vont termékkört bővíti egyes élelmiszertermékekkel, ha azokat a mezőgazdasági tevékenységet folytató adóalany a saját gazdaságában termelt mezőgazdasági termékekből maga állítja elő.

-----STARTING---POINT---VEGE---

A 7. §-hoz

A törvény a kihirdetés napján lép hatályba, rendelkezéseit 1997. január 1. napjára visszamenőlegesen kell alkalmazni, a hallgatói díjkedvezményről szóló rendelkezéseket, az eljárási szabályokat és az üzemanyagár megállapításáról szóló szabályt kivéve. Ezeket 1997. április 1. napjától kell alkalmazni.

A törvény szerint a mezőgazdasági kistermelőket megillető 40 százalékos „átállási költségátalány” elnevezése „kistermelői költségátalány” elnevezésre változik.

A lakáscélú betétek lakástakarékpénztárba történő áthelyezését követő betétfelvétel esetére indokolt rendelkezni az igénybe vett adókedvezmény sorsáról.

A tandíj és a hallgatói munkavégzés kedvezményét indokolt a megváltozott jogszabályi környezethez igazítani.

A megváltozott kistermelői bevételhatár miatt módosítja a törvény a kistermelő átalányadózására vonatkozó korlátot.

A törvény visszamenőleges hatálya miatt átmeneti rendelkezés gondoskodik az őstermelői igazolvány új rendelkezéseknek megfelelő cseréjéről, valamint a levont adóelőleg visszafizetéséről.

Az áfa-törvényt módosító szabályok visszamenőleges hatályú alkalmazása az általános forgalmi adózásban úgy érvényesül, hogy a lehető legkisebb adminisztrációs teendőt okozza az érintetteknek. Minden adóalany, aki a törvény értelmében 1997. január 1-jétől kezdődően ismételten jogosult a kompenzációs felárra, az adóhatósági nyilvántartásban automatikusan visszakerül az ekként regisztrált körbe. Ha azonban a mezőgazdasági terméket felvásárlók felé értékesítő termelő 1997. január 1-jétől már átjelentkezett az alanyi adómentes körbe, vagy más módon állapítja meg adókötelezettségét, a törvény hatályba lépése után külön bejelentéssel részesülhet a kompenzációs felárban.

A törvény az adózás rendjéről szóló törvény bejelentkezési szabályait kiegészíti azzal, hogy az 1997-ben őstermelői igazolványt kiváltók az átalányadózás választását az általános - adóbevallásban történő - rendelkezéstől eltérően, az igazolvány kiváltásakor is bejelenthetik.