2008. évi CI. törvény indokolása

a nemzeti agrárkár-enyhítési rendszerről és a kárenyhítési hozzájárulásról

-----STARTING---POINT---ALTALANOS--- 

A 2007. év elejétől működő új típusú agrárkár-enyhítési rendszer a termelők döntő részének tartózkodása miatt nem volt képes ellátni feladatát. A termelők és az állam kölcsönös, önkéntes kockázat és felelősség vállalására épülő rendszerhez a termelőknek elenyésző hányada csatlakozott, így nem képződhetett olyan nagyságú kárenyhítési forrás, amely súlyos elemi károk bekövetkezése esetén megfelelő védelmet tudott volna biztosítani a károsult termelői kör számára. Ugyanakkor az éghajlati tényezők egyre inkább eltolódnak a szélsőségek irányába. A jövőben is visszatérően kell számolni előre nem látható, súlyos természeti katasztrófákkal, amelyek kezelésére a mezőgazdaságban elengedhetetlen megfelelő „védőháló” működtetése. Ezért indokolt a kárenyhítés szabályainak olyan értelmű módosítása, amely a mezőgazdasági termelők meghatározó körének a kárenyhítési rendszerbe történő belépését eredményezi.

Az agrárkár-enyhítési rendszer továbbfejlesztésének kérdésében olyan általános vélemény alakult ki, amely támogatja a tipikusan árutermelő gazdálkodó szervezetek (például gazdasági társaságok, szövetkezetek), egyéni vállalkozók számára a rendszerben való kötelező részvételt és ezzel együtt az ahhoz történő anyagi hozzájárulást, míg a mezőgazdasági őstermelők számára a rendszerhez való csatlakozás és ezzel együtt a kárenyhítési támogatásból való részesülés kérdését saját döntésükre bízza.

A kárenyhítési rendszerben résztvevő termelői kör bővülése miatt csökken a termelők által befizetendő kárenyhítési hozzájárulás fajlagos összege, de ezzel együtt annyi forrás gyűlhet össze a kárenyhítési alapban, amely az egyes években méltányos kárenyhítési juttatás kifizetését teszi lehetővé a károsult termelők részére.

Az új szabályozási konstrukció nem korlátozza a biztosító intézetek agrárbiztosítások területén meglevő versenyét, mivel a kárenyhítési rendszer támogatása főleg olyan káreseményekre terjed ki (pl. aszály), amelyek az üzleti biztosítók kockázatvállalásai között nem találhatóak meg.

A törvény kidolgozásánál figyelemmel kellett lenni arra a körülményre is, miszerint ha Magyarország nem működtet kárenyhítési rendszert, akkor az egyben azt is jelentené, hogy az elemi csapások esetében a gazdák, gazdálkodók számára vagy csak az üzleti biztosítás, vagy pedig a pénzügyileg erősen korlátozott de minimis támogatási rendszer nyújthatna segítséget (ennek összege 3 év alatt összesen nem haladhatná meg a 7 500 eurót).

A törvény rendelkezései összhangban vannak a természeti csapások miatti kárenyhítésre vonatkozó európai uniós szabályozással, azok az EK Szerződés 87. és 88. cikkének a mezőgazdasági termékek előállításával foglalkozó kis- és középvállalkozásoknak nyújtott állami támogatásokra történő alkalmazásáról és a 70/2001/EK rendelet módosításáról szóló 1857/2006/EK bizottsági rendelet értelmében csak kis- és középvállalkozásnak minősülő mezőgazdasági termelőkre vonatkoznak.

-----STARTING---POINT---RESZLETES---

Az 1. §-hoz

A törvény célját, valamint a kárenyhítési rendszer működéséhez felhasználható forrásokat határozza meg. E szerint a kárenyhítési juttatás pénzügyi forrása a mezőgazdasági termelők befizetéséből, valamint az állam legalább ezzel azonos összegű költségvetési támogatásából képezhető. A kárenyhítési rendszer működtetésének feladatait az agrárkár-megállapító szerv, valamint az agrárkár-enyhítési szerv látja el. Ezen szervek eljárását a kárenyhítési törvény végrehajtása tekintetében is a 2007. évi XVII. törvény (a továbbiakban: eljárási tv.) szabályozza.

A 2. §-hoz

A törvény e szakasza arról rendelkezik, hogy a piacra termelő gazdálkodó szervezeteknek és egyéni vállalkozóknak kötelező belépni a nemzeti agrárkár-enyhítési rendszerbe, míg az őstermelők részére az önkéntes belépés lehetőségét felkínálja.

A 3. §-hoz

A törvény e szakasza az Európai Unió előírásaival és szabályaival összhangban meghatározza a törvényben előforduló alapvető fogalmakat, így többek között a jogosultak körét, az elemi kár, az elemi csapás, a hozamérték kiesés megállapításának szabályait.

A 4. §-hoz

A törvény e szakasza rendelkezik a kárenyhítési hozzájárulás fizetési kötelezettségről, továbbá arról, hogy a kárenyhítő juttatás igénybevétele a kárenyhítési hozzájárulás megfizetésén túl még további feltételek meglététől is függ, valamint arról, hogy a már befizetett kárenyhítési hozzájárulást nem lehet visszakövetelni.

Az 5. §-hoz

A törvény e szakasza az őstermelőkre vonatkozó különleges szabályokat tartalmazza a kárenyhítési rendszerhez történő csatlakozás módját és feltételeit illetően, valamint szabályozza a kárenyhítési rendszerből történő kilépés és a jogviszony megszűnésének lehetőségeit. Ezek között igen fontos rendelkezés, hogy az őstermelő a területalapú támogatás igénylését szolgáló, a 3. §-ban definiált egységes kérelem benyújtására kitűzött határidő lejártáig vonhatja vissza a kárenyhítési rendszerbe történő belépési szándékát megtestesítő nyilatkozatát, ezt követően ugyanaz a kötelezettség terheli, mint ami a gazdálkodó szervezeteket és az egyéni vállalkozókat. Amíg a gazdálkodó szervezetek kötelezettségei, illetve jogai jogutódlással szállnak át a jogutódra, addig az egyéni vállalkozók és őstermelők ugyanezen jogai és kötelezettségei a természetes személyben bekövetkezett változás (halál) esetén örökléssel szállnak át az örökösre, ezért ezen speciális rendelkezéseknek helyt kellett adni ebben a szakaszban.

A 6. §-hoz

A törvény e szakasza értelmében a kárenyhítési hozzájárulás mértéke a szőlő és gyümölcs ültetvényterület után évenként és hektáronként 2 000 forint, az egyéb termőföldterület (szántó) után évenként és hektáronként 800 forint. A kárenyhítési hozzájárulást az agrárkár-enyhítési szerv számlájára minden évben június 30-ig kell befizetni. A befizetés elmulasztása esetén a tartozás adók módjára behajtandó köztartozássá válik, amelynek végrehajtásáról az agrárkár-enyhítési szerv gondoskodik.

A 7-8. §-hoz

A kárenyhítési hozzájárulás címén az agrárkár-enyhítési szervnek befizetett összegek a kárenyhítő juttatás forrásaként a Földművelésügyi és Vidékfejlesztési Minisztérium (a továbbiakban: minisztérium) költségvetési fejezet fejezeti kezelésű előirányzatának bevételét képezik, amelyet a minisztérium a központi költségvetési forrásból legalább ezzel azonos összegű támogatással egészít ki. Adott esetben, ha a helyzet megkívánja, a kormány dönthet ennél nagyobb összegű támogatás biztosításáról is, amely esetben a többlet költségvetési hozzájárulás igénybevételének feltételrendszerét külön jogszabályban kell rögzíteni. Mivel az adott év káreseményeire kifizetett támogatás az adott évet követő év költségvetését terheli, garanciális szabály gondoskodik arról, hogy a termelői befizetésekkel azonos összegű támogatás a következő év költségvetésében rendelkezésre álljon. A kárenyhítő juttatások maradványának felhasználási lehetőségét szintén garanciális szabályok rögzítik; az nem vonható el, nem csoportosítható át, nem csökkenthető és nem zárolható és csak a következő évek kárenyhítési céljaira használható fel.

A 9. §-hoz

A kárt szenvedett mezőgazdasági termelő a kárenyhítő juttatásra abban az esetben jogosult, ha a kárenyhítési hozzájárulást határidőre, maradéktalanul befizette, a bekövetkezett elemi kárt belvíz- és fagykár esetében az agrárkár-megállapító szervhez bejelentette, és a kárenyhítő juttatásra vonatkozó igényét az agrárkár-megállapító szervhez határidőre benyújtotta. Ezt követően az agrárkár-megállapító szerv gondoskodik a kérelem felülvizsgálatát követően annak az agrárkár-enyhítési szervhez történő eljuttatásáról. A károsult mezőgazdasági termelő csak akkor részesülhet kárenyhítő juttatásban, ha az a földterület, amelyen az elemi kár keletkezett, mind a kár bekövetkezésekor, mind pedig a kárenyhítő juttatási igényének bejelentésekor a használatában volt. Egyéni vállalkozó és az őstermelő halála esetén a kárenyhítési juttatás összege az örököst illeti meg.

Az üzleti biztosítóval ugyanarra a kockázatra megkötött biztosítási szerződést, valamint a biztosító által kifizetett kártérítés összegét az agrárkár-enyhítési szervhez be kell jelenteni.

A 10. §-hoz

A kárenyhítő juttatásra vonatkozó igények bejelentésére előírt határidőt követően keletkezett elemi károk enyhítésére már csak a következő kárenyhítési időszakban van lehetőség, mivel a kárenyhítő juttatásra vonatkozó igénybejelentések feldolgozása, a kifizethető kárenyhítő juttatások mértékének megállapítása nem folyamatos. Az október 1-jét követő elemi károk okozta veszteségek, valamint a hozamérték-csökkenés megállapítására az október 20-áig terjedő időszakban kevés lehetőség van, ezért indokolt az október 1-jével kezdődő időszak káreseményeinek a következményeit a következő év káreseményeivel együtt kezelni.

A 11. §-hoz

Az európai uniós jogszabályok előírják, hogy a kifizethető kárenyhítő juttatás nem lehet nagyobb, mint a hozamérték-csökkenés alapján kiszámított veszteség 80%-a, mivel a veszteségek egy részét a termelőnek kell viselnie. A kedvezőtlen adottságú területeken gazdálkodó termelők veszteségeinek megtérítése legfeljebb a kiszámított veszteség 90%-a lehet. Az adott kockázatra a veszteségek kétszeresen nem téríthetőek meg, ezért a kárenyhítő juttatás összegéből az üzleti biztosító által kifizetett kártérítés összegét le kell vonni és kárenyhítő juttatásként csak a különbözet fizethető ki.

A 12. §-hoz

A kárenyhítő juttatásra vonatkozó kérelmek feldolgozását követően az agrárkár-enyhítési szerv kifizetési tervet készít, amelyet be kell mutatni az Európai Bizottság részére. Amennyiben az Európai Bizottság a kifizetési terv ellen nem emel kifogást, úgy az az agrárpolitikáért felelős miniszter által történő jóváhagyást követően végrehajtható.

A 13. §-hoz

A törvény rendelkezik arról, hogy indokolt esetben a kárenyhítő juttatás terhére legfeljebb 90% mértékig előleg is kifizethető. Amennyiben azonban a kifizetett előleg a későbbiek során véglegesített kárenyhítő jutatás összegénél nagyobb, akkor a különbözetet a kedvezményezett harminc napon belül köteles visszafizetni.

A 14. §-hoz

A törvény meghatározza, hogy az agrárkár-megállapító szervnek és az agrárkár-enyhítő szervnek a feladatai végrehajtásához milyen adatkezelési tevékenységet kell folytatnia. Az agrárkár-enyhítő szerv létrehozza a kárenyhítési adatbázist, feldolgozza a kárenyhítési kérelmeket, valamint a kifizetésekkel kapcsolatos adatokat. Az agrárkár-megállapító szerv a kárbejelentéseket, valamint a kárenyhítő kérelmeket feldolgozza és valóságtartalmukat ellenőrzi.

-----STARTING---POINT---VEGE---

A 15. §-hoz

E szakasz rendelkezik a törvény hatálybaléptetéséről.

A törvény átmeneti rendelkezést tartalmaz arra az esetre, amikor egy mezőgazdasági termelő a hatályon kívül helyezett 2006. évi LXXXVIII. törvény (a továbbiakban: Tv.) hatályos szabályai alapján a 2009-es évben e törvény hatályba lépése előtt teljesíti a Tv. előírta, szerződéses jogviszony alapján fennálló fizetési kötelezettségét. A fizetési kötelezettség teljesítése nem teszi folyamatban lévővé az ügyeket, hiszen nincs sem kár, sem pedig a kárenyhítő juttatás kifizetésére vonatkozó igénybejelentés, azaz e törvénynek a Tv. folyamatban lévő ügyekre történő alkalmazását kimondó szabálya ezekben az esetekben nem lesz irányadó.

A (2) bekezdés szerint a Tv. alapján létrejött szerződések megszűnnek. Arra vonatkozóan tartalmaz rendelkezéseket a normaszöveg, hogy a 2009-es esztendőben a Tv. alapján hozzájárulást már befizető termelők jogosultságot szereznek az új törvény alapján történő kifizetésre. Ehhez természetesen annak kimondása szükséges, hogy a törvény figyelembe veszi a hatálybalépése előtt 2009-ben teljesített befizetéseket. A törvény kezeli továbbá azt a kérdést is, amikor a hatályba lépését megelőzően tíz napon belül következik be elemi kár, tekintettel arra, hogy ennyi a kár bejelentésére nyitva álló határidő.

A Tv. és e törvény rendszerében önkéntes alapon részt vevő őstermelők helyzete is rendezést igényel. A Tv. kockázatközösségében részt vevő őstermelők ugyanis a törvény hatályba lépése után kiesnének a biztosítási rendszerből. Tekintettel arra, hogy az őstermelők a Tv. vonatkozásában egyszer már kifejezték szerződéskötési akaratukat, nem indokolt, hogy ne kerüljenek át az új rendszer hatálya alá. Esetükben azonban biztosítani kell a szabad „kilépés” lehetőségét.

Az átmeneti rendelkezések szólnak a kárenyhítési rendszert korábban szabályozó törvény hatályon kívül helyezéséről és az ezzel kapcsolatos átmenetről. Felhatalmazást ad a Kormánynak, illetve az agrárpolitikáért felelős miniszternek, hogy az agrárkár-enyhítési szerv és az agrárkár-megállapító szerv kijelölését, a hozamérték kiesés kiszámításának módját, az elemi csapás bejelentésének, igazolásának, valamint a kárenyhítő juttatás megállapításának és jogosulatlan igénybevétel esetén visszafizettetésének részletes szabályait, a többletforrás igénybevételéhez szükséges feltételeket, a mezőgazdasági őstermelők számára a kárenyhítési hozzájárulás-fizetési kötelezettség vállalása megtételéhez alkalmazandó részletes szabályokat rendeletben határozzák meg.

A 16. §-hoz

A törvény e szakasza a közösségi, illetve a nemzeti végrehajtási szabályok közötti kapcsolatra utal.