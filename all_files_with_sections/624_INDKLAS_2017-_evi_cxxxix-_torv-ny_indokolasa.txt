2017. évi CXXXIX. törvény indokolása

a Kormánytisztviselői Döntőbizottság elnevezésének megváltoztatásával összefüggő egyes törvények módosításáról

-----STARTING---POINT---ALTALANOS--- 

A törvénnyel elérni kívánt cél az állami tisztviselőkről szóló 2016. évi LII. törvény (a továbbiakban: Áttv.) hatálybalépését követően megváltozott személyi hatály miatt a Kormánytisztviselői Döntőbizottság elnevezésének megváltoztatása, a jelenlegi terminológiához igazodó új elnevezés, a „Közszolgálati Döntőbizottság” bevezetése.

A Kormánytisztviselői Döntőbizottság létrehozásakor annak hatásköre kizárólag a kormánytisztviselők és kormányzati ügykezelők közszolgálati jogvitáira terjedt ki, a közszolgálati tisztviselőkről szóló 2011. évi CXCIX. törvény (a továbbiakban: Kttv.) 190. §-ának (2) bekezdésében nevesített munkáltatói intézkedések tárgyában.

Az Áttv. hatálybalépésével - 2016. július 1. napjával - a fővárosi és megyei kormányhivatalok járási hivatalainál, majd - 2017. január 1. napjától - a fővárosi és megyei kormányhivataloknál foglalkoztatott kormánytisztviselők állami tisztviselőkké, a kormányzati ügykezelők állami ügykezelőkké váltak.

A fenti időpontoktól az Áttv. szerinti új állami szolgálati jogviszony alapján a Kormánytisztviselői Döntőbizottság hatáskörébe tartozó panasz- és véleményezési ügyek nagyobb részét olyan eljárások képezik, amelyeket állami tisztviselők vagy állami ügykezelők indítottak. A Kormánytisztviselői Döntőbizottság elnevezés ezért jelenleg nincs összhangban a közszolgálati jogvitákat kezdeményezők személyi körével, ezért indokolt annak megváltoztatása. Az új elnevezés gyűjtőfogalomként koherens az állami tisztviselő és a kormánytisztviselő fogalmakkal, tagjai közszolgálati biztosok. Bevezetését indokolja továbbá az is, hogy a Kormánytisztviselői Döntőbizottság a közszolgálati jognak a bírósági jogorvoslati utat megelőző fórumrendszere.

Módosítja azokat a törvényeket, amelyek a Kormánytisztviselői Döntőbizottsággal kapcsolatos rendelkezéseket tartalmazzák.

-----STARTING---POINT---RESZLETES---

Az 1-5. §-hoz

A rendelkezés szövegcserés módosítást tartalmaz, az általános indokolásban foglalt elvek mentén. A 7. §-ban foglalt azon rendelkezés folytán, hogy az általános közigazgatási rendtartásról szóló törvény és a közigazgatási perrendtartásról szóló törvény hatálybalépésével összefüggő egyes törvények módosításáról szóló 2017. évi L. törvény 391. § (4) bekezdése nem lép hatályba, a hatályba nem lépő rendelkezések - az elnevezésbeli változás átvezetésével - átemelésre kerülnek a törvénybe.

A 6. §-hoz

Szövegcserés módosítást tartalmaz, az általános indokolásban foglaltak elvek mentén, abból a célból, hogy a közigazgatási perrendtartásról szóló 2017. évi I. törvény érintett rendelkezései a Közszolgálati Döntőbizottság elnevezésével lépjenek hatályba.

A 7. §-hoz

Arról szóló rendelkezés, hogy az általános közigazgatási rendtartásról szóló törvény és a közigazgatási perrendtartásról szóló törvény hatálybalépésével összefüggő egyes törvények módosításáról szóló 2017. évi L. törvény 391. § (4) bekezdése nem lép hatályba. A hatályba nem lépő rendelkezések azonban - az elnevezésbeli változás átvezetésével - átemelésre kerülnek a törvény 3. §-ába.

-----STARTING---POINT---VEGE---

A 8. §-hoz

Hatályba léptető rendelkezést tartalmaz.