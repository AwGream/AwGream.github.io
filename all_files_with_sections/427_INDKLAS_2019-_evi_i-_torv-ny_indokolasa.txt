2019. évi I. törvény indokolása

a Magyarország Kormánya és a Moldovai Köztársaság Kormánya között a katasztrófák esetén történő együttműködésről és kölcsönös segítségnyújtásról szóló egyezmény kihirdetéséről

-----STARTING---POINT---ALTALANOS---

Általános indokolás

A Magyarország Kormánya és a Moldovai Köztársaság Kormánya között a katasztrófák esetén történő együttműködésről és kölcsönös segítségnyújtásról szóló egyezmény (a továbbiakban: Egyezmény) új alapokra helyezi a Moldovai Köztársaság és Magyarország közötti együttműködést katasztrófák esetére. A kölcsönös segítségnyújtással hatékonyan csökkenthetővé válik a viszontagságos helyzetek hatása, megelőzhetővé válnak a természeti és ember által előidézett katasztrófák, a már bekövetkezett szerencsétlenségek következményei pedig számottevő mértékben enyhíthetővé.

A napjainkban bekövetkező természeti katasztrófák tapasztalatai rávilágítanak arra, hogy a rendkívüli mértékű nemzetközi erőfeszítés és együttműködés hozzájárul a káresemények eredményes megelőzéséhez. Tekintettel arra, hogy a katasztrófákat nem lehet pontosan előre jelezni, minden állam számára nagy tehertétel a védekezés, a megelőzés és a kezelés. E tehertételek csökkentésére hatékony módszer az együttműködés más államok szakhatóságaival.

Az Egyezmény szövegének végleges megállapítására a 100/2017. (IX. 15.) ME határozat adott felhatalmazást. Az egyezmény-tervezet előkészítése, a lényegesebb elvi, koncepcionális kérdések megvitatása, valamint a tervezet szövegezése kétoldalú szakértői egyeztetések keretében folyt. A szövegegyeztetés 2017. második felében érkezett az utolsó fázisába. Az elfogadott szöveget a felek 2017. szeptember 20-án, a New York-i ENSZ Közgyűlés margóján írták alá.

-----STARTING---POINT---RESZLETES---

Részletes indokolás

Az 1. §-hoz

A nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) 7. § (1) bekezdésének a) pontja és (3) bekezdésének b) pontja alapján az Országgyűlés adhat felhatalmazást az Egyezmény kötelező hatályának elismerésére. Az 1. § - az Alaptörvény 1. cikk (2) bekezdés d) pontjával, illetve az Nsztv. 7. § (2) bekezdésében foglaltakkal összhangban - a szerződéskötési eljárás e belső jogi aktusát rögzíti.

A 2. §-hoz

Az Nsztv. által megteremtett ún. egyszerűsített dualista-transzformációs rendszernek megfelelően a kötelező hatály elismerésére adott felhatalmazás a kihirdetéssel egy aktusba olvad össze [Nsztv. 7. § (2) bekezdés, illetve 9. § (1) bekezdés]. Mivel az Egyezmény tárgyából kifolyólag az Országgyűlés a cselekvő belső jogi síkon, a kihirdetés is törvényi formát ölt.

A 3. §-hoz

Az Egyezmény célja, hogy új alapokra helyezze a két állam közötti együttműködést katasztrófák esetére. A kölcsönös segítségnyújtással hatékonyan csökkenthetővé válik a viszontagságos helyzetek hatása, megelőzhetővé válnak a természeti és ember által előidézett katasztrófák, a már bekövetkezett szerencsétlenségek következményei pedig számottevő mértékben enyhíthetővé. Ennek keretében szabályozza a Felek közötti együttműködés formáit és kereteit, kijelöli a hatáskörrel rendelkező hatóságokat, továbbá rendelkezik a segítségnyújtás szabályairól.

A 4. §-hoz

Az Egyezmény a 14. cikkének (1) bekezdése értelmében azon utolsó értesítés kézhezvételét követő 30. napon lép hatályba, amelyben a Szerződő Felek kölcsönösen tájékoztatják egymást a hatálybalépéshez szükséges belső jogi eljárások befejeződéséről. A fentiek naptári napját - az Nsztv. 10. § (4) bekezdésének megfelelően - annak ismertté válását követően a külpolitikáért felelős miniszter a Magyar Közlönyben közzétett közleményével állapítja meg.

Az 5. §-hoz

A törvény végrehajtásáról a katasztrófák elleni védekezésért felelős miniszter gondoskodik.