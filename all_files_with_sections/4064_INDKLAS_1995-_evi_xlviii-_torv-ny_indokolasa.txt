1995. évi XLVIII. törvény indokolása

a gazdasági stabilizációt szolgáló egyes törvénymódosításokról

-----STARTING---POINT---ALTALANOS--- 

A stabilizációs intézkedések csomagterve nemcsak a gazdasági egyensúly rövid távon is érdemleges javítását szolgálja, hanem egyszersmind olyan reformértékű előrelépéseket is megalapoz, amelyek a piacgazdasági rendszer kiépítésében és a tartós gazdasági növekedés feltételeinek létrehozásában meghatározó fontosságúak.

Jelentős átalakítás történik az államháztartás gazdálkodásában. A javaslatok az államháztartás valamennyi alrendszerében ésszerűsíteni tudják, takarékosabbá és hatékonyabbá kívánják tenni a gazdálkodást, a közpénzekből való finanszírozást, az államadósság menedzselését. A jóléti és a szociális kiadások jelentősen szűkülnek, de ez szigorúan a rászorultság elve alapján történik; a magas jövedelműeknél egyes juttatások megszűnnek, s a támogatások a valóban rászorulókra irányulnak.

A javasolt intézkedések és eredményes végrehajtásuk szükségesek ahhoz is, hogy megőrizhető legyen a nemzetközi pénzvilág, a befektetők és a nemzetközi szervezetek bizalma, és így a gazdaság stabilizációjához és fejlődéséhez rendelkezésre álljanak a szükséges források.

1. EGYES GAZDASÁGI FOLYAMATOK BEFOLYÁSOLÁSÁVAL KAPCSOLATOS TÖRVÉNYMÓDOSÍTÁSOK

1.1. A MAGÁNSZEMÉLYEK JÖVEDELEMADÁJÁRÓL SZÓLÓ 1991. ÉVI XC. TÖRVÉNY MÓDOSÍTÁSA

A tervezett adóbevételek biztosítása érdekében

a) erőteljesebbé kell tenni az ún. cégautók utáni adómértékeket,

b) néhány kisebb horderejű pontosítás, értelmezés is feltétlenül szükséges.

A személygépkocsi vélelmezett magáncélú használatához kapcsolódó adózás egyszerűbbé és hatékonyabbá tételére tett javaslat jellemzője, hogy a hatályos rendelkezésekhez képest egyértelműbb, továbbá összességében növeli az adó mértékét. A javaslat változatlanul a beszerzési árat veszi alapul azzal, hogy ezen kívül még aszerint is differenciál, hogy az adott kifizető mennyi ideje tulajdonosa (üzemeltetője) a személygépkocsinak. Azok az autók, amelyek több mint öt éve ugyanazon kifizetőnél vannak kisebb adótételt viselnek, mint az annál kevesebb ideje beszerzettek.

A módosításokkal egyidejűleg pontosításra kerül a személygépkocsi használathoz kapcsolódó üzemanyagköltség elszámolási rendje is.

Az árfolyamnyereség számítására vonatkozó rendelkezések az adóelkerülési lehetőségek szűkítése, és a bizonylatolási, nyilvántartási fegyelem erősítése érdekében pontosabbá válnak. A javasolt változtatás a szerzési értéket az ún. tőkejövedelmek nyilvántartása alapjául szolgáló dokumentumhoz köti, ennek hiányában pedig a szerzési összeget nullának tekinti.

A családi pótlékról szóló törvény módosítása során - többek között - egyes gyermekekkel kapcsolatos ellátások elnevezése és tartalma is megváltozik. A javaslat szerint a várandóssági pótlék adómentessége kiterjed az e helyébe lépő anyasági támogatásra, továbbá a gyermekgondozási segély adójogi státuszát (az összjövedelem része, de a reá jutó adót nem kell megfizetni) örökli a gyermekgondozási segélyt és a gyermekgondozási díjat együttesen felváltó új támogatási forma, az új típusú gyermekgondozási segély.

A javaslat szigorítja a korábban munkanélküli személy foglalkoztatásához kapcsolódó, a munkáltató egyéni vállalkozót megillető költségelszámolási kedvezményt. A törvény kihirdetését követően ez a kedvezmény - az egyéb feltételek változatlan fennállása esetén is - csak akkor vehető igénybe, ha a munkavállaló a foglalkoztatását megelőzően legalább 6 hónapon belül nem állt munkaviszonyban az őt foglalkoztató egyéni vállalkozónál.

1.2. A TÁRSASÁGI ADÓRÓL SZÓLÓ 1991. ÉVI LXXXVI. TÖRVÉNY MÓDOSÍTÁSA

A társasági adótörvényben az adóelkerülés érdekében szigorodik a munkanélküliek foglalkoztatásához kapcsolódó adóalap-csökkentés feltételrendszere.

1.3. A SZERENCSEJÁTÉKOKRÓL SZÓLÓ 1991. ÉVI XXXIV. TÖRVÉNY MÓDOSÍTÁSA

A szerencsejáték szervezéséről szóló törvény módosításának alapvető célja az adóbevételek növelését, továbbá az illegális tevékenység visszaszorítását szolgáló előírások módosítása, pontosítása. Ennek érdekében a javaslat új előírásokat tartalmaz a pénznyerő automaták működtetésének szabályozása, valamint a játékautomaták utáni adófizetési kötelezettség tekintetében, kiterjeszti az egyes állami szervezetek ellenőrzési feladatait és jogosítványait az illegális tevékenyéggel szembeni fellépés, a tiltott szerencsejátékok hatékonyabb ellenőrzése érdekében. A szerencsejáték szervezés jogszabályoknak megfelelő működésének biztosítása céljából kiszabható bírságok felső határa is jelentősen emelkedik.

Az intézkedésekkel elérhető 1995. évi bevételi többlet 300 millió forint.

1.4. AZ ILLETÉKERŐL SZÓLÓ 1990. ÉVI XCIII. TÖRVÉNY MÓDOSÍTÁSA

Az 1991. január 1-jén hatályba lépett illetéktörvény (1990. évi XCIII. törvény, a továbbiakban: Itv.) nagyobb mértékben 1993-ban módosult, amikor is előbb a bírósági eljárási illetékek teljes körű újraszabályozása történt meg, majd ezt követte a vagyonszerzési és egyes államigazgatási eljárási illetékek, elsősorban mértéket érintő korrekciója. Az elmúlt évben végrehajtott kisebb módosítás pedig azt a célt szolgálta, hogy a költségvetés (központi és önkormányzati) minél rövidebb időn belül hozzájusson az illetékbevételhez (illetékelőleg-fizetés bevezetése).

A jelenlegi helyzetben ismét szükségessé vált az illetéktörvény módosítása. Az ezzel megvalósítandó cél, hogy a társadalmilag igazságos, vagyonarányos teherviselés elve érvényre jusson és a gazdaság élénkítését szolgáló vállalkozások beruházásait ösztönözze.

A vagyonszerzési illetékek körében a változtatás - úgy az ingyenes mint a visszterhes szerzések esetén - csak a lakásnak nem minősülő vagyontárgyak után járó ún. általános illetékmértékeket érinti. Az öröklési és ajándékozási illetékeknél ez 1-1 %-os emelkedést jelent, míg a visszterhes vagyonátruházási illeték általános mértékének 2 %-kal való felemelését irányozza elő a javaslat.

Az eljárási illetékek közül az egyre költségigényesebb hatósági ügyintézéshez kapcsolódó államigazgatási eljárási illetékek mértéke követi az értékviszonyokban bekövetkezett változásokat. A bírósági eljárási illetékeknél a javaslat szerinti kisebb mértékű változtatás csak a jogalkalmazás során felmerült vitás kérdések egyértelműbb szabályozását célozza.

Az illetéktörvény egyéb irányú módosításával megteremthető a jogrendszerben időközben bekövetkezett változásokkal, így pl. a Polgári Törvénykönyv (Ptk.), vagy a termőföldről szóló törvény új jogintézményeivel a harmonizáció.

A javaslatban előirányozott változtatások következtében vagyonszerzési illetékekből éves szinten kb. 8 milliárd forint bevételi többlet keletkezik, amelyből - a hatályos költségvetési törvény megosztási szabályai alapján - az önkormányzatot 4 milliárd forint illeti meg. Ezen túlmenően az államigazgatási eljárási illetékek általános és egyes speciális tételeinek emelése további mintegy 2 milliárd forint bevételi többletet jelent.

1.5. A CSŐDELJÁRÁSRÓL, A FELSZÁMOLÁSI ELJÁRÁSRÓL ÉS A VÉGELSZÁMOLÁSRÓL SZÓLÓ 1991. ÉVI IL. TÖRVÉNY MÓDOSÍTÁSA

A módosítás célja, hogy a csőd, illetve felszámolás alatt álló gazdasági szervezeteknél a bérnövelési kötelezettségvállalást szigorítsa.

1.6. A MAGYAR EXPORT-IMPORT BANK RÉSZVÉNYTÁRSASÁGRÓL ÉS A MAGYAR EXPORTHITELBIZTOSÍTÓ RÉSZVÉNYTÁRSASÁGRÓL SZÓLÓ 1994. ÉVI XLII. TÖRVÉNY MÓDOSÍTÁSA

A törvény értelmében a részvénytársaságok vezetőinek (igazgatóság és felügyelő bizottság elnöke, vezérigazgató) kinevezése öt éves időtartamra szól. Ilyen hosszú idő kikötése indokolatlan és gátolhatja az intézmények működését. Az üzleti életben általánosan elterjedt a vezetők határozatlan időre szóló kinevezése, így az Eximbank és az Exporthitelbiztosító Rt esetében sem célszerű kivételt tenni.

Tekintettel arra a követelményre, hogy az Eximbank Rt. és az Exporthitelbiztosító Rt. működésében még rövid távon se okozzon zavart az átalakulás, a két intézmény tevékenységének a jelenleginél is szorosabbra fűzésével biztosítani kell a két intézmény egységes vezetését. Az intézményeknek személyében azonos igazgatósága, igazgatósági elnöke, felügyelő bizottsága és vezérigazgatója lenne. A pénzintézeti, illetve a biztosítási tevékenységet továbbra is azonos helyen kell végezni. Ily módon biztosítható, hogy a gyakorlatilag egy szervezetben működő tevékenységek jogilag elváljanak annak érdekében, hogy a hatályos pénzintézeti és biztosítási szabályozásnak a két tevékenységre vonatkozó követelményei érvényesülhessenek.

2. A SZOCIÁLIS ELLÁTÓ RENDSZEREKKEL KAPCSOLATOS TÖRVÉNYMÓDOSÍTÁSOK

Az államháztartási reform évek óta húzódik. A magas állami centralizáció elszívja a gazdaság elől a szükséges forrásokat. A központi költségvetés a magyar gazdaság fejlettségéhez és a költségvetés teherbíró-képességéhez képest túl nagy arányban finanszíroz olyan jóléti, szociális ellátásokat, amelyekre az állampolgárok jövedelmi helyzetüktől függetlenül jogosultak. Ez adott körülmények között: a költségvetési kiadások mérséklésének kényszere, valamint a lakossági jövedelmek fokozódó differenciálódása és növekvő elszegényedés mellett tarthatatlan, mert az igazán rászoruló rétegeknek nem nyújt elég hathatós segítséget. Halaszthatatlanná vált a szociális ellátórendszerek átalakítása.

A javaslat lényege:

- a jogosultságok jövedelemlimithez kötése, illetve az ellátások szociális jellegének erősítése,

- a kisgyermekek gondozását szolgáló ellátások összehangolása,

- az egyéni élethelyzetekhez igazodó támogatásokra források átcsoportosítása és azok elaprózott, párhuzamosan működő rendszerének (1996-tól) átfogó átalakítása.

2.1. GYERMEKNEVELÉSI JUTTATÁSOK

2.1.1. Családi pótlékról szóló 1990. évi XXV. törvény módosítása

A családi pótlék

A családi pótlékról szóló törvény a továbbiakban a családi pótlékon kívül más gyermeknevelési juttatásokról is rendelkezik. Itt kerül szabályozásra a gyermekgondozási segély új rendszere, valamint a megszűnő várandóssági pótlék helyett a szülési támogatás is.

A családi pótlék eddigi rendszerében valamennyi, önálló keresettel nem rendelkező gyermek kapott családi pótlékot meghatározott életkorig, függetlenül családja jövedelmi, vagyoni viszonyaitól. 1995. június 1-től ez az általános jogosultság megszűnik, a javaslat szerint a legfelső jövedelmi kategóriákba tartozó családok kimaradnak az ellátásból.

Egyidejűleg megszűnik - a tartósan beteg, illetve fogyatékos gyermeket nevelő családok kivételével - a két szülős, egy gyermekes családok családi pótlékra való jogosultsága a gyermek hat éves kora után, ha addig nem született meg a második gyermek, függetlenül attól, hogy a család megfelel-e az előírt kritériumoknak vagy sem, kivéve ha a családban senki sem folytat kereső tevékenységet, vagy a család tartósan beteg, illetve fogyatékos gyermeket nevel. Ez utóbbi intézkedés célja: a gyermekvállalás ösztönzése. A családi pótlékra való jogosultság többi kritériuma változatlan, és azon családok amelyek ezen kritériumoknak megfelelnek változatlan feltételek mellett jogosultak a családi pótlékra.

A családi pótlékra való jogosultság új kritériuma, hogy a szűk értelemben vett család (szülő + gyerek) előző évi egy főre jutó bruttó jövedelme ne legyen havi 25.000 forintnál több, továbbá a családtagok közös és külön tulajdonában ne legyen 10 millió forint feletti forgalmi értékű ingatlan vagy 2 millió forint feletti forgalmi értékű személygépkocsi (ide nem értve a vállalkozáshoz munkaeszközként használt gépjárművet).

A családi pótlékra való jogosultság kritériumairól a családi pótlékot igénylők nyilatkozatot tesznek. A nyilatkozat a folyó év júniusától a következő év júniusáig járó családi pótlék megállapításának, folyósításának alapja. A törvénymódosítás meghatározott esetekben lehetőséget ad a nyilatkozat évközbeni korrekciójára is, amennyiben a családi pótlékra való jogosultság megállapításánál figyelembe vehető személyek számában, vagy jövedelmi helyzetében lényeges változás következik be.

Gyermekgondozási segély

1995. június 1-től megszűnik a gyermekgondozási díj, ezt követően új jogosultság megállapítása nem lehetséges, és ezzel párhuzamosan módosul a gyermekgondozási segély (GYES) konstrukciója is.

A változás lényege: a jelenlegi kételemű GYES helyett egységes mértékű - az öregségi nyugdíj minimumával azonos mértékű - ellátás jár a gyermekét otthon gondozó szülőnek (az anyának vagy a gyermek egy éves kora után az apának) a gyermekek számától függetlenül.

A GYES változatlanul a gyermek három éves koráig jár, a tartósan beteg gyermekek otthoni gondozása esetében pedig a gyermek tíz éves koráig. A GYES hozzájutási feltételei vonatkozásában lényeges változás, hogy csak azok vehetik igénybe, akik az általános jogosító feltételeken túl a családi pótlékra való jogosultság elbírálásánál alkalmazott jövedelmi (vagyoni) kritériumnak is megfelelnek.

Anyasági támogatás

A magzatvédelemről szóló törvényben szabályozott várandóssági pótlék 1995. június 1-től megszűnik, ezt követően új jogosultság nem állapítható meg. A várandóssági pótlék helyett egyszeri anyasági támogatás kerül bevezetésre, 10.000,- forintos mértékben, ha az igénylő családja, a korábbi feltételeken túl megfelel a családi pótléknál alkalmazott jövedelmi és vagyoni kritériumoknak.

2.1.2 Terhességi gyermekágyi segély

(a társadalombiztosításról szóló 1975. évi II. törvény módosításában szerepel)

1995. június 1-jétől megváltozik a terhességi gyermekágyi segély szabályozása: a jogosultság időtartama kibővül az eddigi 24 hét helyett 52 hétre, mértéke azonban az eddigiekhez képest csökken. A változtatás a biztosítottak körében bizonyos mértékig kompenzálja a gyermekgondozási díj megszüntetését.

Az új szabályozás alapján a szülő nő kérésére a terhességi gyermekágyi segély a szülést megelőző egy hónapra is folyósítható, de időtartama mindenképpen 52 hét. Mértéke az első 26 hétben - ha a szülő nő a szülést megelőző 2 évben legalább 270 napig biztosított volt - 70 %, ha a szülő nő biztosítási ideje a szülést megelőzően 270 napnál kevesebb, de legalább 180 nap - 60 %, a második 26 hétben a biztosítási idő tartamától függetlenül egységesen 50 %.

2.2. A SZOCIÁLIS IGAZGATÁSRÓL ÉS A SZOCIÁLIS ELLÁTÁSOKRÓL SZÓLÓ 1993. ÉVI III. TÖRVÉNY MÓDOSÍTÁSA

A gyermeknevelési támogatások jogosultsági feltételeinek változtatásával összefüggésben szükség van a szociális törvény e kérdésekkel foglalkozó szakaszainak módosítására is. Egyúttal e törvényjavaslat tartalmazza azokat a feltétlenül szükséges, az alkalmazás során felmerült problémákat rendező módosításokat is, amelyeket a Kormány által korábban benyújtott, de a Parlament által még nem tárgyalt módosítási javaslatok tartalmaznak.

3. A TÁRSADALOMBIZTOSÍTÁSRÓL SZÓLÓ 1975. ÉVI II. TÖRVÉNY MÓDOSÍTÁSA

A társadalombiztosításról szóló 1975. évi II. törvény módosítására alapvetően a Társadalombiztosítási Alapok egyensúlyának biztosítása, továbbá egyes társadalombiztosítási ellátások egymással és más rendszerekkel való harmonizálásának szükségessége miatt kerül sor.

Meghatározott egészségügyi szakellátások és szolgáltatások (fogorvosi szakellátás, mentőszállítás) körében - bizonyos kivételekkel, illetve külön jogszabályban foglalt feltételek esetén - térítési díj bevezetésére kerül sor.

Az egészségügyi szolgáltatások felülvizsgálata alapján sor kerül az egyes nem gyógyító célú ellátások igénybevételének korlátozására, illetve a társadalombiztosítási rendszerből történő kiemelésére.

Csökken a táppénz mértéke az eddigi 75 %-ról az átlagkereset 70 %-ára, a kórházi ápolás idejére nyújtott táppénz pedig 60 %-ra, figyelembe véve a kórházban nyújtott szolgáltatások költségeit. A gyermekápolási táppénz rendszere harmonizálásra kerül a módosított terhességi-gyermekágyi segély konstrukciójával. A táppénz folyósításának időtartama (maximum 1 év) válik irányadóvá a baleseti táppénz folyósításánál is.

Változik a terhességi-gyermekágyi segély rendszere a gyermeknevelési támogatásokról szóló fejezetben leírt módon.

Sor kerül a járulékalap szélesítésére. A törvény társadalombiztosítási járulék fizetési kötelezettséget ír elő a szerzői jogdíjak, az előadó művészek díja, a munkáltató által nyújtott étkezési támogatás, a ruházati költségtérítés adóköteles része és a végkielégítés után.

Bővül a kiegészítő tevékenységet folytató egyéni és társas vállalkozók járulékfizetési kötelezettsége is.

4. EGYES BÉRRENDSZEREK MÓDOSÍTÁSA

4.1. A KÖZTISZTVIELŐK JOGÁLLÁSÁRÓL SZÓLÓ 1992. ÉVI XXIII. TÖRVÉNY MÓDOSÍTÁSA

A törvény hatályba lépése óta eltelt, közel 3 éves jogalkalmazási tapasztalatok is számos ponton indokolnák a szabályozás megváltoztatását. A költségvetési egyensúly megteremtését célzó kormányzati intézkedéseknek az államigazgatási szervezetrendszerre is kiterjedő takarékossági szükségletei azonban különösen időszerűvé teszik a törvénymódosítást.

Az elsődleges cél a törvény illetményrendszerre vonatkozó előírásainak rugalmasabbá tételével, az egyes juttatások, járandóságok jogcímeinek felülvizsgálatával mérsékelni azok összegét, illetve az előmeneteli pályaúthoz kötődő alap- és szakvizsgák letétele időpontjának későbbre halasztásával számottevően csökkenteni az idei és a következő években a közigazgatási szerveket terhelő vizsgaköltségeket.

A kötelező áthelyezés jogintézményének a törvénybe emelése, a végkielégítés alapjául szolgáló közszolgálati jogviszonyban töltött idő számítási módjának megváltozatása, a jubileumi jutalomra és a 13. havi illetményre vonatkozó szabályozás módosítása együttesen rövid és hosszú távon egyaránt az államigazgatás racionalizálását szolgálják.

4.2 A KÖZALKALMAZOTTAK JOGÁLLÁSÁRÓL SZÓLÓ 1992. ÉVI XXXIII. TÖRVÉNY MÓDOSÍTÁSA

A munkáltatók jelentős részét érinti az átalakulás, a fenntartó "személyében" bekövetkező változás, amelynek egyik jellemzője, hogy számos, a Kjt. hatálya alá tartozó munkáltató oly módon kerül átalakításra (átadásra), hogy az új munkáltató már a Munka Törvénykönyve hatálya alá tartozik. A törvényjavaslat erre az esetre kínál megoldási lehetőséget, törvényi garanciákat teremtve a közalkalmazotti jogviszony munkaviszonnyá történő átalakításához és a további foglalkoztatáshoz. Tekintettel arra, hogy ez esetben biztosítva van a továbbfoglalkoztatás lehetősége, ha az érintett személy nem él e lehetőséggel az egyébként járó végkielégítésnek csak a fele illeti meg.

A javaslat rövidíti a felmentési idő hosszát is. A jelenlegi minimális felmentési időket megtartva a tervezet maximum 8 hónapig terjedő eltérési lehetőséget ad a felek számára.

5. A HELYI ÖNKORMÁNYZATOKRÓL SZÓLÓ 1990. ÉVI LXV. TÖRVÉNY MÓDOSÍTÁSA

Az önkormányzatok egy része az utóbbi időben eladósodott, fizetésképtelenné vált. Ennek egyik oka, hogy mind ez ideig szinte korlátlanul vehettek fel hitelt. A hitelezők részére nem állt mindig pontos dokumentum rendelkezésre az önkormányzatok gazdasági helyzetéről.

Ezen kell változtatni a helyi önkormányzatok hitelfelvételi lehetőségének korlátozásával. Ez egyben az államháztartás hiányának alakulására is kedvezően hat, emellett kötelezi a törvényjavaslat az önkormányzatok érintett körét arra, hogy auditáltassa pénzügyi mérlegét és azt tegye közzé.

6. EGYÉB TÖRVÉNYMÓDOSÍTÁSOK

6.1. AZ ÁLLAMHÁZTARTÁSRÓL SZÓLÓ 1992. ÉVI XXXVIII. TÖRVÉNY MÓDOSÍTÁSA

A központi költségvetés, illetve a központi költségvetési intézmények likviditási problémáinak, gyors megoldását, az időarányostól eltérő kötelezettségvállalások teljesítését gátolja, hogy a Kormány jogosult a szabályozástól - a havi egyenletes pénzellátástól - eltérő finanszírozás engedélyezésére. Indokolt ezért a Kormány helyett a pénzügyminisztert felhatalmazni az operatív intézkedések megtételére.

A társadalombiztosítási járulék alapjának várható növekedése miatt többletkiadás jelentkezik a tervezett előirányzathoz képest, így lehetővé kell tenni, hogy a felmerülő többletkiadás fedezetére a költségvetési szervek egyéb előirányzataik terhére átcsoportosíthassanak.

A költségvetés likviditási helyzetére tekintettel indokolt megszüntetni az elkülönített állami pénzalapok időarányos havi finanszírozását, annál is inkább, mivel az alapoknál a kiadások nem egyenletes ütemben, hanem pl. a pályázatok elbírálását, az egyedi döntéseket követően kerülnek felhasználásra.

A helyi önkormányzatok és a társadalombiztosítás részére jóváhagyott hozzájárulásokat, támogatásokat havi időarányos bontásban kell folyósítani. Ezen pénzösszegek felhasználása, azonban nem minden esetben történik "havi periodicitás" szerint. Ebből adódóan lehetőséget kell teremteni, ha a központi költségvetés helyzete szükségessé teszi, hogy ettől a Kormány eltérhessen. Ez az eltérés nem haladhatja meg a 20á%-ot.

6.2. A FELSŐOKTATÁSRÓL SZÓLÓ 1993. ÉVI LXXX. TÖRVÉNY MÓDOSÍTÁSÁRA

A felsőfokú tanulmányokkal kapcsolatos egyéni érdekeltség és felelősség kifejezése, valamint a hallgatói létszám növekedése és a felsőoktatási fejlesztési program miatt egyéb többlettámogatások céljából szükséges a tandíj bevezetése.

A törvény hallgatói hitelre vonatkozó pontját szükséges hatályon kívül helyezni (belátható ideig alkalmazása nem reális). A jelenleg tervezett mérsékelt tandíj esélyegyenlőséget célzó kompenzálása a jelenleg érvényben lévő felsőoktatási törvény alapján megoldható.

6.3. A HELYI ÖNKORMÁNYZATOK ÉS SZERVEIK, A KÖZTÁRSASÁGI MEGBÍZOTTA, VALAMINT EGYES CENTRÁLIS ALÁRENDELTSÉGŰ SZERVEK FELADAT- ÉS HATÁSKÖREIRŐL SZÓLÓ 1991. ÉVI XX. TÖRVÉNY MÓDOSÍTÁSA

A hatályos rendelkezések értelmében a helyi önkormányzatok tulajdonában lévő egészségügyi intézmények ellátási területei és ellátási kötelezettségének terjedelme az 1990. szeptemberi állapothoz képest csak az önkormányzatok egymás közötti megállapodása következtében változhat. Az önkormányzati egészségügyi intézmények tekintetében ezideig az önkormányzat működtetési kötelezettsége társadalombiztosítási finanszírozási kötelezettséggel párosul. A kapacitások felülvizsgálata következtében egyértelművé vált, hogy a jelzett időpontban működő ellátási kötelezettség további fenntartása nem tartható, így a társadalombiztosítás a jövőben csak a szakmailag indokolt kapacitások finanszírozására kötelezhető. Ezzel összhangban a javaslat értelmében az önkormányzatok ellátási kötelezettsége is csak a társadalombiztosítás által finanszírozott kapacitások mértékéig terjed, ezt meghaladó terjedelmű ellátás biztosítása csak önként vállalható. Figyelemmel arra, hogy a szakellátás körében nyújtandó szolgáltatások meghatározásának hiánya bizonytalanságot okozhat, a javaslat rögzíti, hogy csak az életkorral és a települési sajátosságokkal összefüggő szűrővizsgálatok biztosítása önkormányzati feladat. Így egyértelművé válik, hogy például a munkahelyi ártalmak miatt indukált szűrővizsgálatok, a sporttevékenységre való alkalmasság vizsgálata nem képezik önkormányzati kötelezettség tárgyát. A javaslat a járó- és fekvőbeteg szakellátás meghatározásánál "csak" a betegség esetén szükséges ellátásról rendelkezik, így egyértelműsíti, hogy az egészségügyi szakellátás körébe önkormányzati feladatot kizárólag a társadalombiztosítás által finanszírozott ellátás képezhet, azaz a biztosított által is csak részleges vagy teljes térítés mellett igénybevehető szolgáltatások - például szanatóriumi ellátás, gyógyfürdő szolgáltatás, esztétikai sebészet - biztosítása nem önkormányzati feladat.

A javaslat az egyszemélyi felelős vezetés érvényre juttatása céljából hatályon kívül helyezi a hármas vezetésre utaló rendelkezést, amely az eddigiek során számos ellentmondáshoz vezetett és gátolta a személyes felelősség melletti gazdálkodás lehetőségét.

6.4. A TÁRSADALOMBIZTOSÍTÁS PÉNZÜGYI ALAPJAIRÓL ÉS AZOK 1993. ÉVI KÖLTSÉGVETÉSÉRŐL SZÓLÓ 1992. ÉVI LXXXIV. TÖRVÉNY MÓDOSÍTÁSA

A hatályos rendelkezések értelmében a társadalombiztosítás köteles finanszírozni minden állami és önkormányzati egészségügyi intézményt. A javaslat szerint a biztosító csak a Kormány rendeletében meghatározott kapacitások működtetésére köteles finanszírozási szerződést kötni. A kapacitások konkrét működtetéséhez nélkülözhetetlenek a gazdaságossági és az orvosszakmai szempontok, ezért a ténylegesen finanszírozandó - kormányrendeletben meghatározott - kapacitás határokon belüli finanszírozási szerződéshez a javaslat a Népjóléti Minisztérium jóváhagyási jogosítványát írja elő.

6.5. A PÉNZINTÉZETEKRŐL ÉS A PÉNZINTÉZETI TEVÉKENYSÉGRŐL SZÓLÓ 1991. ÉVI LXIX. TÖRVÉNY MÓDOSÍTÁSA

A törvény kiegészítése a piramis játék és pilóta játék leírását és tiltott pénzintézeti tevékenységgé való minősítésüket tartalmazza.

6.6 A POLGÁROK SZEMÉLYI ADATAINAK ÉS LAKCÍMÉNEK NYILVÁNTARTÁSÁRÓL SZÓLÓ 1992. ÉVI LXVI. TÖRVÉNY MÓDOSÍTÁSA

A gazdasági stabilizációt szolgáló 1995. évi kiigazító intézkedésekről szóló 1023/1995. (III. 22.) Korm. határozat 3.8.8. pontja szerint javaslatot kell kidolgozni - figyelemmel az Alkotmánybíróság határozatára - a személyi szám további alkalmazásának a lehetőségére.

Az Alkotmánybíróság 15/1991. (IV. 13.) AB határozatában megállapította, hogy a korlátozás nélkül használható, általános és egységes személyazonosító jel (személyi szám) alkotmányellenes. A határozat indokolásában kifejtette, a törvényhozó felelőssége eldönteni, hogy az Alkotmánybíróság által akkor megsemmisített személyi számot immár korlátok között ismét bevezeti-e, s hogy ez esetben milyen megszorításokat alkalmaz és milyen speciális ellenőrzést épít ki. Az Alkotmánybíróság akkor a személyi szám alkotmányellenességét azért mondta ki, mert a megtámadott rendelkezések a személyi számra vonatkozóan semmiféle korlátozást nem tartalmaztak. Kifejtette továbbá azt a véleményét, mely szerint az univerzális személyi szám lényegénél fogva ellentétes az információs önrendelkezési joggal. Ezért az Alkotmánnyal csakis a meghatározott célú adatfeldolgozásra korlátozott használatú azonosító szám egyeztethető össze. Az ilyen korlátozott használatú "személyi számot" bevezető törvénynek szabályozási és ellenőrzési garanciákat kell tartalmaznia arra, hogy ezt a számot más összefüggésben ne használhassák. Sem az "állami szféra", sem az államigazgatás egésze nem tekinthető olyan egységnek, amelyen belül egyetlen egységes személyazonosító kódot lehetne bevezetni vagy használni.

Az Országgyűlés ezeknek az iránymutatásoknak megfelelően megalkotta a polgárok személyi adatainak és lakcímének nyilvántartásáról szóló 1992. évi LXVI. törvényt (aátovábbiakban: Nytv.). E törvény - mellékletében - meghatározza a személyazonosító jel képzésének szabályát (amely gyakorlatilag megegyezik a folyamatosan használt személyi szám szerkezetével), de a használatát csak a közigazgatási szférára, ezen belül is a konkrétan meghatározott területekre korlátozza.

A törvény előírja, hogy ez a fajta személyazonosító jel azonban csak 1995. december 31-ig alkalmazható és az ennek helyébe lépő új azonosítási módot és annak használatát külön törvényben kell meghatározni. Az akkori koncepciónak megfelelően - melynek lényege az volt, hogy az ún. nagy ágazati nyilvántartások egyedi szakazonosítót alkalmazzanak - a törvény az adóigazgatás és a társadalombiztosítás területén a személyazonosító jel használatát tovább korlátozta és csak 1994. december 31-éig engedte meg. Már a múlt évben megállapítható volt, hogy e két nagy nyilvántartás átalakítására sem kellő idő, sem a szükséges pénzügyi források nem álltak rendelkezésre, ezért e határidőt az 1994. évi LXVI. törvény 1995. december 31-éig meghosszabbította.

Tehát a jelenlegi hatályos szabályozás szerint még ez évben ki kellene dolgozni az új személyazonosítási mód képzésének és a rendszerek erre való átállításának koncepcióját, majd ennek alapján új törvényt kellene alkotni. Még ez évben fel kellene készülni ennek alkalmazására és nem utolsó sorban biztosítani kellene az ehhez szükséges költségvetési fedezetet.

Meg kívánjuk jegyezni, hogy bármilyen, számítástechnikailag kezelhető azonosítási módot választunk, nincs jelenleg ismert olyan technikai megoldás, amely kizárja a személyes adatokat tartalmazó nyilvántartások összekapcsolásának lehetőségét a polgár nevének és születési idejének alkalmazásával. Ezért az összekapcsolás jogi garanciáit kell megerősíteni és ennek nem szükségképpeni eleme a jelenlegi személyazonosító jel használatának kizárása.

A polgárok személyi adatainak és lakcímének nyilvántartásáról szóló 1992. évi LXVI. törvényben a személyazonosító jel használatára vonatkozó 1995. december 31-i határidőnek a századforduló végéig történő elhalasztásának célja a költségvetési kiadások kímélése. Egyidejűleg a szükséges, az alkotmányos alapjogokat biztosító, egyben a közigazgatás hatékonyságát is segítő egységes törvényi garanciák megerősítése.

A személyazonosító igazolványra vonatkozó rendelkezések módosításának célja az indokolatlan mértékű decentralizáció, ezáltal az önkormányzati közigazgatás tehermentesítésének és a közigazgatási feladatok takarékos költségfelhasználásának megvalósítása, e hatáskörnek - a jelenleg hatályos hatásköri szabályok fenntartásával - a rendőrséghez történő telepítése útján.

6.7. A MENEKÜLTEKET TÁMOGATÓ ALAPRÓL SZÓLÓ 1993. ÉVI XXVI. TÖRVÉNY MÓDOSÍTÁSA

Az Országgyűlés az államháztartáson belül elkülönített állami pénzalapot létesített a Magyar Köztársaság területén tartózkodó menekültek ellátása, támogatása céljából az 1993. XXVI. törvénnyel.

A törvény 3. §-a tételesen szabályozza az alapból teljesíthető kiadásokat. E szabályozás nem tette lehetővé, hogy az alap kezelésével és az alap felhasználását döntően biztosító intézményhálózat irányításával összefüggő költségek elszámolhatók legyenek, ezért a Menekültügyi és Migrációs Hivatal működése a közigazgatás költségei közé került. A Kormány határozatai szerinti elvonások a hivatal működését ellehetetlenítenék, ezért indokolt, hogy a Menekülteket Támogató Alap kezelésének költségei - az egyéb alapokhoz hasonlóan - az Alap forrásait terheljék.

Időközben más, a menekültügyi problémák rendezését elősegítő nemzetközi szervezet munkájába is bekapcsolódtunk (pl. Nemzetközi Migrációs Politika Kialakító Központ ICMPD; Migrációs Információs Program MIP), továbbá várhatóan bővülni fog ezek köre, ezért indokolt, hogy az Alapból mindezek esetében fizethető legyen a tagsági díj.

A törvény alapján teljesíthető kiadások körének kiterjesztését eddig az a körülmény gátolta, hogy az ENSZ Menekültügyi Főbiztosságának támogatása kizárta az igazgatási típusú kiadások teljesítését. A menekültügyi krízishelyzet normalizálódásának megfelelően várhatóan oldódik a kötöttség, így lehetővé válik a javasolt módosítás, mentesítve ezzel a központi költségvetést.

6.8. AZ ÁLLAMTITKÁROK JOGÁLLÁSÁNAK ÁTMENETI SZABÁLYAIRÓL SZÓLÓ 1990. ÉVI XXXII. TÖRVÉNY MÓDOSÍTÁSA

A törvény alkalmazásának eddigi tapasztalatai alapján, továbbá a racionálisabb munkamegosztás érvényesítése érdekében szükséges intézkedés, amely a helyettes államtitkárok számát legfeljebb öt főben szabályozza.

6.9. A GÉPJÁRMŰ FELELŐSSÉGBIZTOSÍTÁSI KÁRRENDEZÉSI ALAPRÓL SZÓLÓ 1993. ÉVI XI. TÖRVÉNY MÓDOSÍTÁSA

Annak érdekében, hogy az elkülönített állami pénzalap jogokat szerezhessen és kötelezettségeket vállalhasson - így különösen tulajdont szerezhessen, szerződést köthessen, perelhető legyen - szükséges annak kimondása, hogy az alap jogi személy és ily módon jogképes.

A gépjármű-felelősségbiztosítási kárrendezési alap működése során alapvető problémát jelent, hogy az alap jogképessége hiányában nem tudni kit perelhetnek a károsultak, amennyiben bíróság előtt kívánják igényeiket érvényesíteni. Ennek a problémának a megoldása érdekében szükséges kimondani, hogy az alap jogi személy, ily módon a jogosultak közvetlenül vele szemben érvényesíthetik igényeiket a bírósági eljárás során.

-----STARTING---POINT---RESZLETES---

ELSŐ RÉSZ

A GAZDASÁGI FOLYAMATOK BEFOLYÁSOLÁSÁVAL KAPCSOLATOS EGYES TÖRVÉNYMÓDOSYÍTÁSOK

ELSŐ FEJEZET

A MAGÁNSZEMÉLYEK JÖVEDELEMADÓJÁRÓL SZÓLÓ 1991. ÉVI XC. TÖRVÉNY MÓDOSÍTÁSA

Az 1-5. §-hoz

Az árfolyamnyereség számítására vonatkozó, 1995-től hatályos azon rendelkezés, miszerint szerzési értéknek meghatározott dokumentumok hiányában a névértéket kell tekinteni, pontosításra szorul. Az adóelkerülési lehetőségek szűkítése érdekében a javasolt változtatás a szerzési értéket az ún. tőkejövedelmek nyilvántartása alapjául szolgáló dokumentumhoz köti, ennek hiányában pedig a szerzési összeget nullának tekinti. E rendelkezés az adókkal kapcsolatos bizonylatolási nyilvántartási fegyelem erősítését is célozza.

A munkanélküli magánszemély foglalkoztatásához kapcsolódó - az egyéni vállalkozót megillető - költség-elszámolási kedvezményt a Javaslat annyiban szigorítja, hogy e törvény hatálybalépését követően csak abban az esetben lehet ezt alkalmazni, ha a munkavállaló az alkalmazását megelőző hat hónapon belül nem állt munkaviszonyban az őt alkalmazó egyéni vállalkozónál.

Az 1995. januárjától bevezetett, a személygépkocsik vélelmezett magáncélú használata után fizetendő átalányadó-tétel megállapítása az egyszerűsítési szándék ellenére nehézkes. Ennek oka, hogy az adótétel megállapításához több tényező kombinált figyelembevétele szükséges. A magyarázatok és értelmezések, továbbá különböző üzleti technikák alkalmazásával lehetőség nyílik arra, hogy egyébként magas értékű személyautók esetében is a legalacsonyabb adótétel kerüljön érvényesítésre. Emiatt és a stabilizációs csomag bevételnövelő igényére is tekintettel, szükségessé vált az adótételek megállapítási szabályainak módosítása és szigorítása.

A Javaslat a beszerzési árhoz és az adóalany kifizető személygépkocsi beszerzésének időpontjához kapcsolja az alkalmazandó adótétel nagyságát, amely - a korábbi állapothoz képest - összességében adónövelő hatású.

Az ügyhöz tartozik továbbá, hogy a cégautó adóját fizetők döntően a társasági adó alanyai, a társasági adóban az üzemanyag-felhasználás korlátok nélkül, bizonylat alapján számolható el. Ehhez képest szükségessé vált annak félreérthetetlen rögzítése, hogy az üzemanyag-felhasználás költségénél a vonatkozó kormányrendeletben meghatározott normaköltségen felüli számla alapján elszámolt összeg adóköteles természetbeni juttatásnak minősül.

MÁSODIK FEJEZET

A TÁRSASÁGI ADÓRÓL SZÓLÓ 1991. ÉVI LXXXVI. TÖRVÉNY MÓDOSÍTÁSA

Az 6. §-hoz

A társasági adóról szóló törvény módosítása szigorítja a korábban munkanélküli magánszemély alkalmazottkénti foglalkoztatásához kapcsolódó - a társasági adó alapjának csökkentését lehetővé tevő - kedvezmény feltételrendszerét. A korrekció lényege az, hogy ez a kedvezmény nem vehető igénybe, ha a volt munkanélkülit 6 hónapon belül a munkanélkülivé válása előtti munkáltatója alkalmazza.

HARMADIK FEJEZET

A SZERENCSEJÁTÉKOKRÓL SZÓLÓ 1991. ÉVI XXXIV. TÖRVÉNY MÓDOSÍTÁSA

A 7. §-hoz

A törvényjavaslat - igazodva a módosítás koncepciójához - kiterjeszti a törvény hatályát a játékautomatára és az ajándéksorsolásra is. Tekintettel azonban arra, hogy olyan sajátos tevékenységekről van szó, amelyek a szó klasszikus értelmében nehezen minősíthetők szerencsejátéknak, csak a törvénynek azok a rendelkezései terjednek ki rájuk, amelyek tekintetében a törvény külön így rendelkezik.

A 8-9. §-hoz

A koncesszió köteles tevékenységek körét illetőleg jelentős változást tartalmaz a Javaslat. A sorsolásos játékok - kivéve a hatályos törvény 16. §-ában szabályozott sorsolásos játékot (tombola) és a számsorsjátékot - a koncessziós tevékenységek körébe tartoznának. A kivételek közül a tombola liberalizált tevékenység lenne a jövőben.

A 10. §-hoz

A törvényjavaslat pontosítja az SZF ellenőrzési jogkörét, amikor kimondja, hogy jogosult a közterületen, illetve bármely, a közönség számára nyitva álló épületben vagy helyiségben ellenőrizni, hogy ott nem folytatnak-e a törvény rendelkezésébe ütköző szerencsejátékot.

A 11. §-hoz

A törvényjavaslat jelentősen megemeli a bírságok összegét, illetve lehetővé teszi, hogy - a hatályos szabályozástól eltérően - az engedély nélkül folytatott szerencsejáték szervező tevékenység esetén is ki lehessen szabni bírságot.

A 12-13. §-hoz

A törvényjavaslat pontosítja, hogy a nyertes részére kiadott igazolásnak - a személyi jövedelemadó pontos fizetése teljesítése érdekében - mit kell tartalmaznia. A törvényjavaslat kizárja annak lehetőségét, hogy ajándéksorsolás címén pénznyeremény sorsolására kerülhessen sor a törvény rendelkezéseinek megkerülésével.

A 14. §-hoz

A törvényjavaslat a két új számsorsjáték definiálásával lehetővé teszi, hogy ezeket az új típusú játékokat az állami játékszervező - monopóliuma alapján - a jövőben szervezhesse.

A 15. §-hoz

A törvényjavaslat a pénznyerő automatákat a megtehető tét, illetve az elérhető maximális nyeremény alapján két kategóriára osztja. A hatályos törvény elsősorban a klasszikus, kizárólag a véletlenen alapuló pénznyerő automatákat szabályozza csak, ezért szükséges, hogy a javaslat kiterjessze a törvény hatályát a pénznyerő automaták teljes körére.

A törvényjavaslat nemcsak az automatákat, hanem a játéktermeket is két kategóriára osztja. Az I. kategóriába tartozó játékteremnek lényegében a jelenleg is játékteremnek minősülő helyiségek tekinthetők. A II. kategóriába tartozó játékteremnek viszont a külön jogszabályban meghatározott vendéglátó-ipari üzlet minősül.

A 16-17. §-hoz

A törvényjavaslat - az illegális tevékenység visszaszorítása érdekében - kötelezi a települési önkormányzat jegyzőjét az üzlet működtetésére kiadott engedély bevonására, amennyiben megállapítást nyer az, hogy ott illegálisan pénznyerő automatát működtetnek.

A 18. §-hoz

A törvényjavaslat definiálja a játékautomaták fogalmát és egyértelműen rögzíti az üzemeltető bejelentési kötelezettségét az általa működtetni kívánt játékautomatával kapcsolatban. A játékautomata a bejelentési kötelezettség megfelelő teljesítése nélkül nem üzemeltethető.

A 19-22. §-hoz

A törvényjavaslat egyértelműen rögzíti, hogy a sorsolásos játékokat és a totalizatőri rendszerű fogadást szervező a nyereménynek legalább 60 %-át, lóversenyfogadást szervező legfeljebb 75 %-át köteles nyeremény céljára fordítani. A javaslat kimondja, hogy a játékautomata üzemeltetője is köteles játékadót fizetni.

A pénznyerő automata játékadóját az I. kategóriába tartozó gépek esetén 25 ezer forintban a II. kategóriába tartozó pénznyerő automata esetén 10 ezer forintban határozza meg a javaslat. A játékautomata éves adója gépenként 60 ezer forint lenne.

A 23-24. §-hoz

A törvényjavaslat kötelezi az állami adóhatóságot és a vámhatóságot, hogy ellenőrző tevékenysége során vizsgálja az e törvényben foglalt rendelkezések betartását. A rendőrség, a fogyasztóvédelmi felügyelőségek és a közterület-felügyelet esetében pedig azt mondja ki, hogy - ha ezek a szervek eljárásuk során az e törvénybe ütköző tevékenységet tapasztalnak - kötelesek eljárni, illetve az ügyet az illetékes hatóságnak intézkedésre átadni.

A 25-26. §-hoz

A törvényjavaslat meghatározza a totófogadás fogalmát, illetve egyértelművé teszi, hogy mit kell érteni e törvény alkalmazásában gazdasági társaságon és szerencsejáték szervezőn. Ezen kívül felhatalmazza a pénzügyminisztert, hogy a szerencsejátékokkal kapcsolatos egyes kérdésekről külön jogszabályban rendelkezzen.

A 27. §-hoz

A törvényjavaslat előírja, hogy a törvény hatálybalépésekor üzemelő játékautomata működtetője köteles legkésőbb 1995. december 31-ig bejelenteni a játékautomatát. Az egységes jogalkalmazás érdekében a törvényjavaslat rögzíti, hogy - a hatályos törvény alapján - határozatlan időre kiadott engedélyek csak 1996. december 31-ig, határozott időre kiadott engedélyek viszont az engedélyben foglalt határidőig érvényesek. Az Szjt egyes rendelkezéseinek hatályon kívül helyezése mellett felhatalmazást ad a pénzügyminiszternek és az ipari és kereskedelmi miniszternek, hogy rendeletben szabályozza a játékterem működési engedélyének kiadását.

NEGYEDIK FEJEZET

AZ ILLETÉKEKRŐL SZÓLÓ 1990. ÉVI XVIII. TÖRVÉNY MÓDOSÍTÁSA

A 28-29. §-hoz

Az illetéktörvény a vagyonszerzési illeték megfizetését főszabályként a szerző félre hárítja, illetve csere esetén kimondja a szerződő felek egyetemleges felelősségét. Ugyanakkor a szerződési szabadságot elismerve azt is megengedi, hogy ezektől a szabályoktól a szerződő felek eltérjenek és a szerződésben az illeték megfizetését a másik fél magára vállalja. Nem zárható ki az az eshetőség, hogy a jogügyletben olyan fél vesz részt és - élve az iménti lehetőséggel - vállalja magára az illeték megfizetését, aki egyébként személyes illetékmentességet élvez. Ez két irányú következménnyel is járhat:

 egyrészt e szerződési kötelezettségvállalás csak a szerződő felek egymás közötti viszonylatában irányadó, de nem alkalmas arra - tekintettel az Itv. 4. §-ában foglaltakra - ,hogy az illetékhatóságok ennek alapján a személyes illetékmentes féllel szemben behajtási intézkedést tegyenek;

 más oldalról lehetővé válik az illetékrendelkezésekkel való visszaélés oly módon, hogy a személyes illetékmentességben részesülő fél a másik felet terhelő illeték átvállalásával szándékosan hiúsítja meg az illeték behajtását.

E nem kívánatos helyzet megelőzését célozza a törvényjavaslat 28. §-ába iktatott rendelkezés, mely szerint az Itv. 4. §-ában foglalt személyes illetékmentesség az arra jogosult illetékalanynak csak az illetéktörvény szerint őt terhelő illeték alóli mentesülését jelenti. Ám ha az egyébként személyes illetékmentes fél olyan illeték megfizetését vállalja magára, ami az illetéktörvény 27. § (2) bekezdése értelmében nem őt terhelné, akkor illetékmentes státusza e tartozás tekintetében megszűnik.

A törvényjavaslat 29. §-a a feltételhez kötött teljes személyes illetékmentességet kiterjeszti az 1993. évi XCII. törvénnyel a Ptk-ba beiktatott olyan új típusú "nonprofit" szervezetekre, mint a közhasznú társaság és a közalapítvány.

A 30. §-hoz

A vagyonarányos közteherviselés elvét erősítő és költségvetési bevételt növelő lépés az egyes vagyonszerzési (öröklési, ajándékozási és visszterhes vagyonátruházási) illetékek általános mértékeinek korrekciója.

A változtatás a lakástulajdon ingyenes vagy visszterhes megszerzését nem érinti. Ugyanakkor a törvényjavaslat arra törekszik, hogy továbbra is kifejezésre jussanak a különböző jogcímű vagyonszerzések között meglévő tartalmi különbségek.

Ezért a korábbi rendezőelveket tiszteletben tartva érvényesül az ingyenes vagyonszerzések (öröklés, ajándékozás) illetékmértékének meghatározásánál az a fő követelmény, hogy az átlagos elvonás a szerzés gazdasági háttere (ingyenessége) miatt magasabb legyen, mint a vélelmezhetően adózott jövedelemből történő visszterhes vagyonszerzéseké.

A törvényjavaslat 30. §-ának (2) bekezdése - a visszterhes illeték szabályaihoz hasonlóan - lakástulajdonhoz kapcsolódó vagyoni értékű jog (pl. haszonélvezet, használat) öröklése és ajándékozása esetére is egyértelművé teszi, hogy ilyenkor a lakástulajdon azonos jogcímű szerzésére vonatkozó - az általánoshoz képest kedvezményes - illetékkulcsokkal kell az illetéket megállapítani.

A 31-34. §-hoz

A törvényjavaslat az értékpapírra és a takarékbetétre biztosított illetékmentességet kiterjeszti a gazdasági társaság tagját megillető vagyoni betét, az üzletrész (korlátolt felelősségű társaság, szövetkezet) öröklésére és ajándék címén történő megszerzésére is. Ennek indoka az, hogy az üzletrész az értékpapírnak minősülő részvényhez hasonló részesedési jogot biztosít.

Ez a mentesség az értékpapír kiállításának mellőzésével megszerzett szövetkezeti üzletrész illetékjogi megítélését is rendezi és várhatóan kedvező hatása lesz a gazdálkodó szervezetek működőképességére.

A kiskorú örökös öröklési illetékfizetési kedvezményét a törvényjavaslat - részben méltányossági szempontok miatt, részben pedig az illetékhivatal adminisztrációs feladatainak egyszerűsítése céljából - az örökölt vagyontárgy ingatlan-nyilvántartási bejegyzésével kapcsolatos eljárási illetékre is kiterjeszti.

A termőföldről szóló 1994. évi LV. törvény a zártkert megjelölést nem használja, a termőföld fogalma alatt a külterületi szántó, szőlő, gyümölcsös, kert, gyep, nádas és erdő művelési ágban vagy halastóként nyilvántartott vagyontárgyakat érti.

Ennek megfelelően szükséges az illetéktörvény érintett - hatályos (16. § (6) bekezdés, 17. § (3) bekezdés és 26. § (5) bekezdés) - rendelkezéseinek pontosítása, valamint a termőföld fogalmának az értelmező rendelkezések közötti definiálása.

A 35-38. §-hoz

A törvényjavaslat a visszterhes vagyonátruházási illeték jelenlegi 8 %-os általános mértékét felemeli, a megszerzett vagyon forgalmi értékének 10 %-ában állapítja meg. E módosítás a lakástulajdon szerzését nem nehezíti, mert az ilyen szerzés illetékének mértéke változatlanul kedvezményes marad.

Az illetéktörvény ingatlantulajdonok cseréjére vonatkozó rendelkezésének korrekciója az Alkotmánybíróság 3/1995. (II. 17.) AB határozata nyomán vált szükségessé, ugyanis e határozat az Itv. 19. §-a (2) bekezdését alkotmányellenesnek minősítette.

A hatályos rendelkezés értelmében ingatlanok cseréje esetén - ide nem értve a lakástulajdonok cseréjét - a visszterhes vagyonátruházási illetéket az elcserélt ingatlanok közül a magasabb forgalmi értékű alapulvételével kell megállapítani. A kiszabott illeték megfizetéséért a csereügyletben résztvevő felek egyetemlegesen felelősek (Itv. 27. § (1) bekezdés). Az illetéktörvény egyes szervezeteket (pl. helyi önkormányzatok, társadalmi szervezetek stb.) feltétel nélküli, esetenként feltételhez kötötten teljes személyes illetékmentességben részesít. Az ilyen személyes illetékmentes féltől illetéket nem lehet követelni, viszont ha az ügyletben van olyan fél, aki nem élvez személyes illetékmentességet, akkor tőle a teljes, tehát a személyes illetékmentességben részesülő félre eső illeték is követelhető (Itv. 4-5. §).

Az Alkotmánybíróság megállapította, hogy bizonyos esetekben, mégpedig amikor az ingatlancsere egyik alanya személyes illetékmentességet élvez, s e személyes illetékmentes fél szerzi meg a magasabb értékű ingatlant, az Itv. 19. §-ának (2) bekezdése nem felel meg az alkotmányossági követelményeknek. Ilyenkor ugyanis az illetékmentességben nem részesülő és egyébként az alacsonyabb értékű ingatlant megszerző fél olyan összegű visszterhes vagyonátruházási illetéket köteles fizetni, amely a megszerzett vagyon értékével nem áll arányban.

Az ebben az összefüggésben alkotmánysértőnek minősített rendelkezés módosítására, az alkotmányellenesség kiküszöbölésének konkrét módjára nézve az Alkotmánybíróság nem adott iránymutatást. A határozatban megfogalmazott legfontosabb elvárásnak, miszerint a vagyonszerző a megszerzett vagyon értékével arányos illetékterhet viseljen, az a megoldás felel meg maradéktalanul, ha ingatlanok cseréje esetén a szerződő felek mindegyike köteles megfizetni az általa megszerzett vagyontárgy után járó illetéket. Ez a szabályozás valójában megegyezik a visszterhes vagyonátruházási illetékkötelezettség főszabályával, mely a vagyont megszerző felet a megszerzett vagyon forgalmi értéke után kötelezi az illeték viselésére. Figyelemmel azonban arra a körülményre, hogy az illetékjogszabályok már hosszú ideje speciális szabályt alkalmaznak az ingatlancserére, a törvényjavaslat 33. §-a külön rendelkezik az alkalmazandó szabályról. E rendelkezés a csereügylet tárgyát képező ingatlanokat - lakástulajdonok egymás közötti cseréje az (Itv. 21. § (3)-(4) bekezdés) kivételével - rendeltetésüktől függetlenül azonosan kezeli. Így pl. lakástulajdonnak lakótelekkel vagy bármely más rendeltetésű ingatlannal való cseréje esetén a felek mindegyike az általa megszerzett ingatlan után, az adott ingatlan visszterhes szerzésére vonatkozó illetékszabályok alkalmazásával fizeti az illetéket. Ennek következtében az illetéktörvény ma hatályos egyes rendelkezései (19. § (3) bekezdése és 22. § (1) bekezdés) túlhaladottá váltak, azokat a törvényjavaslat megszünteti.

A jelenlegi szabályok szerint lakástulajdon vásárlásakor a lakás forgalmi értékéből levonható a szociálpolitikai kedvezmény. A lakáscélú támogatásokról szóló 106/1988. (XII. 26.) MT rendelet legutóbbi módosításával (141/1994. (XI. 2.) Korm. rendelet) 1994. novemberétől megszűnt a szociálpolitikai kedvezmény, s egyidejűleg a jogszabály bevezette a lakásépítési kedvezményt. E változás maga után vonja az illetéktörvény 21. §-a (2) bekezdésének korrekcióját, s ezzel lehetővé válik a forgalmi érték lakásépítési kedvezménnyel való csökkentése.

A 39. §-hoz

Az ingatlanforgalmazási célú vagyonszerzéseknél a törvényjavaslat az illetékmérték tekintetében kivételt tesz az általános szabályok alól, s az ilyen ingatlanszerzést meghatározott körben és feltételek mellett kedvezményes - 2 %-os - visszterhes illetékmértékkel preferálja. Ebbe a körbe tartoznak - a befektetési alapokról szóló 1991. évi LXIII. törvény alapján az Értékpapír Felügyelet engedélyével működő - ingatlanalapok és a statisztikai jelzőszámuk szerint főtevékenységként ingatlanforgalmazást folytató vállalkozók. A főtevékenységet a 17 jegyű statisztikai jelzőszám 9-12 számjegyei mutatják, amit az adóbejelentkezési lap már tartalmaz.

E körben a hatályos szabályozás szerint illetékmentesség érvényesül azzal a céllal, hogy az illeték ne növelje az ingatlanpiaci árakat. Ugyanakkor a mai szigorú feltételhez kötött mentességi szabály - tapasztalat szerint - annak kényszerű megkerülésére ösztönzi a vállalkozókat. A megszerzett ingatlan egy éven belüli újraértékesítésének törvényi előírása (mint illetékmentességi feltétel) gátolja az ingatlan-forgalmazásra jogosultakat abban, hogy a vásárolt ingatlanokat felújítva, korszerűsítve értékesítsék újra.

Ugyanakkor az ingatlan-befektetési alapokat (pl. Pillér) az illetékmentesség nem illeti meg, mivel az ingatlan forgalmazására nem cégbejegyzés alapján, hanem jogszabálynál fogva jogosultak és ez idő szerint nem kizárólagos tevékenységük az ingatlanforgalmazás.

A gyakorlatban felmerült esetek azt mutatják, hogy az ingatlanalap-kezelők vagyonszerzéseit terhelő általános mértékű illeték gátolja az ingatlanalapok létrehozását, illetve működését. A törvényjavaslat szerinti csekély illetékmérték kifejezetten ösztönözheti az ingatlanalapok létrejöttét és ezáltal a kisbefektetők számának gyarapodását.

A 40. §-hoz

A gépjármű tulajdonjogának, haszonélvezeti jogának megszerzéséért fizetendő illeték összegét a törvényjavaslat az infláció miatt kisebb mértékben növeli.

A 41. §-hoz

A visszterhes vagyonátruházási illetékmentesség körében a törvényjavaslat a gyakorlati tapasztalatok alapján, az egyértelmű alkalmazhatóság érdekében néhány mentességi okot pontosít.

A lakástörvény (1993. évi LXXVIII. törvény) alapján megszerzett önkormányzati lakásokra az illetéktörvény jelenleg illetékmentességet biztosít. Az illetékmentesség az eredeti céltól eltérően nem csupán a lakás bérlőjére és a vele egy tekintet alá eső személyekre korlátozódik, hanem a szabad forgalomban értékesített bérlakások vevőire is kiterjed, akik esetében ez a kedvező elbánás nem indokolt.

A jogosultak köre megalapozottan úgy határolható be, ha kizárólag azok a vevők részesülnek mentességben, akik a lakástörvény 45. §-ának (1) bekezdése, illetve a 49. §-ának (1)-(2) bekezdése szerint vételi vagy elővásárlási joggal rendelkeznek. Ez esetben csak a bérlő és közeli hozzátartozóinak lakásvásárlása mentesül a szerzés után egyébként fizetendő illeték alól. A mentesség azonos feltételekkel vonatkozik az állami lakás megszerzésére is.

Ugyancsak a pontosítás szándéka vezérli a gazdálkodó szervezetek alapításához és szervezeti átalakulásához kapcsolódó mentességi szabályok korrekcióját. E körbe beletartoznak a szövetkezetek szervezeti változásaival összefüggő vagyonszerzések - más gazdálkodó szervezetekhez hasonló terjedelmű, azonban e gazdálkodási forma sajátosságait is értékelő - kedvező illetékjogi megítélését biztosító szabályok is.

A 42. §-hoz

Az ingatlanok cseréjére vonatkozó illetékrendelkezések változása (35. §) ellenére is - elsősorban lakáspolitikai megfontolásokból - indokolt fenntartani az illetéktörvény lakástulajdonok egymás közötti cseréjére irányadó speciális szabályait. Minthogy ilyenkor az elcserélt lakások forgalmi értékének a különbözete után járó vagyonszerzési illeték a szerződő feleket egyetemlegesen terheli, ha a jogügyletben személyes illetékmentes fél szerepel szintén előállhat a törvényjavaslat 35. §-ához fűzött indokolásban említett alkotmánysértés. Ennek esélyét szinte teljesen kizárja az Itv. 27. §-a (1) bekezdésének módosítása, mely az illeték megfizetéséért a lakástulajdont cserélő feleket egyenlő arányban teszi felelőssé. Ennél fogva az egyik fél személyes illetékmentessége okán sem hárul át a másik félre az ügylet után megállapított teljes illeték, másrészt a kisebb értékű lakást megszerző fél kirívóan nagy értékkülönbözet esetén sem visel a megszerzett ingatlan értékével aránytalan illetékterhet.

A 43-45. §-hoz

Az államigazgatási eljárási illetékek körében a törvényjavaslat az értékviszonyok módosulására figyelemmel az illetékek mértékét is változtatja. Eszerint az általános tételű államigazgatási eljárási illeték 500 forintról 800 forintra emelkedik, míg az illetéktörvény mellékletében meghatározott különleges munkaigényességű és speciális eljárások illetéke a törvényjavaslat 50. §-ával módosított melléklet szerint különböző mértékben változik.

Az államigazgatási eljárások illetékét érinti a törvényjavaslat 43. § (2) bekezdése, mely a felügyeleti intézkedés kezdeményezését bevonja az eljárási illeték hatókörébe. Mivel a gyakorlat azt mutatja, hogy az államigazgatási eljárás általános szabályairól szóló 1981. évi I. törvény 68-70. §-aiban a felettes szervet megillető jogosultság az államigazgatási felülvizsgálat megszűnésével szinte rendes jogorvoslattá alakult át, indokolt az eljárási illetékkötelezettség bevezetése. Az adózás rendjéről szóló 1990. évi XCI. törvény 85. §-ában foglaltakra alapozva különösen az adóhatóságoknál kezdeményeznek igen nagy számban felügyeleti intézkedést. Ennek okát elsősorban abban kell látni, hogy az adóalanyok a bírósági felülvizsgálatot - részben annak illetékvonzata miatt is - igyekeznek elkerülni.

Minthogy a szóban forgó eljárásokat a felettes szervek folytatják le, azok költségigénye az általánosnál lényegesen magasabb tételű illeték megállapítása mellett szól. Az illetékkötelezettség azonban kizárólag az ügyféli kérelemre induló eljáráshoz kapcsolódik, s - hasonlóan a jogorvoslati eljárási illetékhez - jogszabálysértés esetére biztosítja a lerótt illeték visszatérítését.

Kisebb mértékben módosul a tárgyuknál fogva illetékmentes államigazgatási eljárások köre 44. §. Ennek célja egyrészt a gyakorlatban felmerült vitás esetek megszüntetése, másrészt az új jogszabályokkal való összhang megteremtése. Kiemelést érdemel az a rendelkezés, melynek értelmében már az illetéktörvény is kimondja a kárpótlási eljárás és az ilyen eljáráshoz szükséges irat illetékmentességét. Módosul a személyi igazolvány kiállításával kapcsolatos illetékmentesség attól függően, hogy arra milyen okból kerül sor.

A törvényjavaslat a költségmentesség engedélyezése iránti eljárásra is kiterjeszti az illetékmentességet. A birtok-összevonási célú önkéntes földcsere megszervezése iránti eljárás kezdeményezésére biztosított illetékmentesség pedig elsősorban a kárpótlás folytán elaprózódott földrészletek összevonását, birtokká alakítását fogja segíteni.

A 46-49. §-hoz

A bírósági eljárások illetékét az 1993. évi LXXV. törvény teljes körűen újraszabályozta. A bírói gyakorlatban néhány rendelkezés értelmezése gondot okozott. Emiatt módosul a cégeljárásra vonatkozó illetékek közül a vagyon (a jegyzett tőke) változásának bejegyzéséért fizetendő eljárási illeték mértéke. A cégbírósági, valamint a cég- és felszámolási eljárás speciális jellegére is figyelemmel, az ilyen eljárásban felülvizsgálható bírósági végzés felülvizsgálatáért fizetendő illetéket a törvényjavaslat az általános szabályoktól eltérően, tételes összegben határozza meg.

A törvényjavaslat kisebb mértékben módosítja az illetékmentes bírósági eljárások körét. Így egyértelművé válik, hogy az alapítvány és a társadalmi szervezet esetében az illetéktörvény 5. §-a szerinti személyes illetékmentesség nemcsak a már működő, hanem az alakuló ilyen szervezeteket is megilleti. Így a nyilvántartásba vételükkel kapcsolatos bírósági eljárás is illetékmentes.

A tulajdonviszonyok rendezése érdekében az állam által az állampolgárok tulajdonában igazságtalanul okozott károk részleges kárpótlásáról szóló 1991. évi XXV. törvény 10. §-ának (3) bekezdése szerint a kárpótlási ügyekben hozott jogerős határozat bíróság által felülvizsgálható. Ez a lehetőség az utaló szabályok folytán az 1992. évi XXIV. törvény és az 1992. évi XXXII. törvény szerinti kárpótlási ügyekben hozott határozat esetében is biztosított. Az ilyen kárpótlási ügyekben hozott jogerős határozat bíróság általi felülvizsgálata során merült fel a gyakorlatban az a kérdés, hogy ezen eljárások illetékmentesek-e, ugyanis az 1992. évi XXXII. törvény 15. §-ának (2) bekezdése úgy rendelkezik, hogy "a kárpótlással kapcsolatban minden közigazgatási, bírósági eljárás, továbbá minden okirat kiállítása illetékmentes". A bírói gyakorlat szerint az idézett jogszabályi rendelkezésből egyértelműen nem következik az ilyen perek tárgyi illetékmentessége. A jogbizonytalanság a kárpótlásra jogosultakat hátrányosan érintheti, ezért szükséges és célszerű, hogy a kárpótlási törvényekben megnyilatkozott jogalkotói szándékot az illetéktörvényben is megerősítsük, ezen perek illetékmentességének kimondásával.

Illetékmentessé válik továbbá az áttételt elrendelő végzés elleni fellebbezés, mivel a bíróság hivatalból köteles a törvényi feltételek megléte esetén az ügy áttételéről rendelkezni és méltánytalan ilyenkor az esetleges fellebbezés illetékével terhelni a felet (48. §).

A tárgyi illetékfeljegyzési jogos eljárásuk körét bővíti a törvényjavaslat 49. §-a. Eszerint a jövőben a lakásszövetkezeteknek nem kell megelőlegezniük az illetéket, ha a lakásszövetkezet tagjával szemben a közös költségek megtérítése iránt indítanak eljárást.

A 50. §-hoz

Az 1994. december 1-jei hatállyal bevezetett illetékelőleg a földhivatali ügyintézés felgyorsulása esetén az illetékmegállapítás folyamatát lassító, bürokratikus intézménnyé válhat. A földhivatalok fejlesztésére irányuló központi törekvések hatására néhány megyében már jelentkeznek a földhivatali ügyintézési idő lerövidülésében megnyilvánuló kedvező hatásai. A törvényjavaslat azt a célt szolgálja, hogy az ingatlan-nyilvántartási eljárás gyors lefolytatása esetén, a bejegyzésről szóló határozat megérkezését követően az illetékhivatal előleg megállapítása nélkül, véglegesen kiszabhassa a vagyonszerzési illetéket.

A 51. §-hoz

A hatályos rendelkezések szerint az ingatlanok illetékjogi megítélése szempontjából fontos jelentősége van az ingatlan-nyilvántartási állapotnak. Így például az Itv. lakástulajdon esetében is az e célra való létesítést és ingatlan-nyilvántartási megjelölést tekinti irányadónak. A tapasztalatok azt mutatják, hogy e rendelkezésből következően a hosszabb ideje, esetleg évtizedek óta más célra (üzlet, iroda stb.) használt ingatlanok is a valóban lakásként hasznosított ingatlanokkal azonos kedvezményeket élveznek. A törvényjavaslat 51. §-ának (1) bekezdése lehetővé teszi, hogy a legalább öt éve más rendeltetéssel hasznosított ingatlanok az illetéktörvény alkalmazásában az ingatlan-nyilvántartási állapot ellenére se minősüljenek lakásnak.

A törvényjavaslat a termőföldről szóló 1994. évi LV. törvényben foglalt megjelölést használja, a termőföld fogalma alatt azonban csak az ingatlan-nyilvántartási bejegyzéssel azonos célra hasznosított külterületi földrészletet érti. Illetékkedvezményben ugyanis csak a ténylegesen mezőgazdasági termelés céljára szolgáló földrészleteket kívánja részesíteni (51. § (2) bekezdés).

Az 52. §-hoz

Az általános tételű államigazgatási eljárási illetéktől eltérő mértékű, speciális államigazgatási eljárások illetékét a törvény melléklete tartalmazza. Az értékviszonyok módosulása ezen eljárások illetékét különböző módon érintette, aminek következtében az illeték mértékek differenciáltan változnak. A törvényjavaslat egyben bővíti is a speciális eljárási illetékek körét.

Az állampolgárok széles körét érintő rendelkezések közül külön kiemelést érdemel az útlevél illetéke, az építésügyi hatósági eljárás illetéke, az ingatlan-nyilvántartási eljárás illetéke, valamint az egyéni vállalkozói és kereskedői engedély illetéke.

Az útlevél kiállítása stb. iránti eljárás 1.000 forintos illetéke 1990 óta nem változott. A törvényjavaslat szociális szempontokra figyelemmel a kérelem benyújtásának időpontjáig a 18. életévét be nem töltött, illetve a 70. életévét betöltött személyeknél ezen a mértéken nem változtat. Minden más kérelmező esetében az útlevél érvényességi ideje szerint differenciál. Ez azt jelenti, hogy az útlevél kiadása iránti hatósági eljárás illetéke az ötéves vagy ezen belüli érvényességi idővel kiállított útlevél esetében 3.000 forintra emelkedik, az ezt meghaladó érvényességi időtartamra kiállított útlevél illetéke pedig 6.000 forint lesz.

Az építéshatósági eljárások túlnyomó részében az illetékek mértéke szintén 1990. óta változatlan, ugyanakkor az eljárás költségigénye és speciális jellege indokolja a magasabb összegű illetéket.

Az ingatlan-nyilvántartási eljárásért fizetendő egyes illetékek mértékének növelését egyfelől az eljárás költségigénye, másfelől az értékviszonyok módosulása indokolja. Az ingatlan tulajdonjogának, vagyoni értékű jogának bejegyzéséért jelenleg 2.000 Ft illetéket kell fizetni. A hatályos szabályok egységes alkalmazása érdekében a törvényjavaslat megerősíti és egyértelművé teszi azt a szabályt, mely szerint az illetéket a bejegyzéssel érintett ingatlanok számának figyelembe vételével kell fizetni, ugyanakkor az illeték mértéke nem változik. Hiányt pótol a törvényjavaslat, amikor az ingatlanra bejegyzett vagyoni értékű jog törlésének illetékét megállapítja.

A törvényjavaslat a vállalkozói igazolvány és a kereskedői engedély kiadása iránt kezdeményezett eljárás illetékét az általános tételű államigazgatási eljárási illeték összegétől eltérően, 5.000 Ft-ban határozza meg, tekintettel arra, hogy sajátos hatósági eljárásról van szó, melynek eredménye a vállalkozói, kereskedői tevékenységre jogosító hatósági igazolvány. Amennyiben egyidejűleg (egy eljárásban) történik az üzlet megnyitásának bejelentése is, akkor ez után nem kell külön illetéket fizetni. A játékautomata üzemeltetésének engedélyezése - függetlenül attól, hogy egyedüli tevékenységi kör felvételeként, vagy meglévő tevékenységi kör kiegészítéseként történik - gépenként 10.000 forint illetékkötelezettséget von maga után.

Az 53-54. §-hoz

Az illetékmódosítások hatályba lépésének időpontját a törvény arra tekintettel határozza meg, hogy ügyletkötéskor a szerződő felek már számolhassanak a megváltozott illetékjogi következményekkel. (Az illetékkiszabásra történő bejelentésre 30 nap áll rendelkezésre!) A módosuló eljárási illetékszabályok csak a törvény hatálybalépését követően kezdeményezett eljárásokra terjednek ki. A megváltozott rendelkezések általános érvényű alkalmazása sérelmes lehet, minthogy a hatálybalépés előtt megnyílt öröklés esetében visszamenőleges hatályt jelent. Ezért a törvényjavaslat olyan rendelkezést tartalmaz, hogy ha a törvény hatálybalépéséig hatályban volt szabályok a már korábban megnyílt hagyaték esetében kedvezőbbek voltak, akkor azok alapján kell az illetéket megállapítani (53. § (2) bekezdés).

A jogszabályi változásokkal, illetve a törvényjavaslat módosult rendelkezésével összhangban az 54. § hatályon kívül helyez néhány felesleges rendelkezést, köztük az új lakás első megszerzőjét jelenleg megillető illetékmentességet. Ilyen kedvezmény ugyanis a használt lakások megszerzésénél nem érvényesül, és a megszerezni kívánt lakás minősége, értéke, továbbá a szerző személye szerinti különbségtétel hiányában ez sérti az állampolgári jogegyenlőséget.

ÖTÖDIK FEJEZET

Az 55. §-hoz

A felszámolás költségeinek csökkentése, illetve a többi hitelező érdekeinek védelme megkívánja azt, hogy csak a hitelezők hozzájárulásával kerülhessen sor béremelésre vonatkozó új kötelezettség vállalására a felszámolás alatt álló gazdálkodó szervezeteknél.

HATODIK FEJEZET

A MAGYAR EXPORT-IMPORT BANK RÉSZVÉNYTÁRSASÁGRÓL ÉS A MAGYAR EXPORTHITEL BIZTOSÍTÓ RÉSZVÉNYTÁRSASÁGRÓL SZÓLÓ 1994. ÉVI XLII. TÖRVÉNY MÓDOSÍTÁSA

Az 56-58. §-hoz

A törvény elfogadás előtti utolsó tervezetében az EB. Rt mögötti állami forrásgarancia még alternatívaként szerepelt. Annak ellenére, hogy ez elvetésre került, a törvény szövegében ez a változat maradt bent. (A biztosító intézetek esetében - a nemzetközi gyakorlat szerint is - a hitel igénybevételével történő biztosítás nem elfogadható.)

A törvény értelmében a részvénytársaságok vezetőinek (igazgatóság és felügyelő bizottság elnöke, vezérigazgató) kinevezése öt éves időtartamra szól. Ilyen hosszú idő kikötése indokolatlan és gátolhatja az intézmények működését. Az üzleti életben általánosan elterjedt a vezetők határozatlan időre szóló kinevezése, így az Eximbank és az EB. Rt esetében sem célszerű kivételt tenni.

E paragrafus és cím biztosítja azt, hogy ne legyen törvényes akadálya annak, hogy a két intézményt (EXIMBANK és az EB. Rt) személyében azonos vezető irányítsa.

NEGYEDIK RÉSZ

EGYES BÉRRENDSZEREK MÓDOSÍTÁSA

ELSŐ FEJEZET

A KÖZTISZTVISELŐK JOGÁLLÁSÁRÓL SZÓLÓ 1992. ÉVI XXIII. TÖRVÉNY MÓDOSÍTÁSA

A 94. §-hoz

Az önkormányzati törvény módosítása bevezette az aljegyzői feladatkört, ezért ezt a Ktv-ben nevesíteni kell.

A 95. §-hoz

A kiegészítés azt a célt szolgálja, hogy a munkáltató ne élhessen vissza a hozzájárulás megtagadásának jogosítványával, ezzel hátrányos helyzetbe hozva mind a végleges áthelyezést kezdeményező közigazgatási szervet, mind az érintett köztisztviselőt.

A 96. §-hoz

A módosítás azért bővíti a közszolgálati jogviszony megszűnésének lehetőségeit, hogy különböző költségvetési szerveknél létesíthető jogviszonyok között az átjárhatóságot biztosítsa.

A 97. §-hoz

A változás célja, hogy a végkielégítés összege kizárólag a közigazgatási szervnél jogviszonyban eltöltött időhöz igazodjon. Néhány esetben viszont indokolt a főszabály alól kivételt tenni. A végkielégítés összegének felére jogosult a köztisztviselő, ha felmentése esetén a felajánlott másik munkakört alapos indok nélkül utasítja vissza. Nem indokolt végkielégítést biztosítani annak, aki a felmentés közlésének időpontjában már nyugellátásra jogosultságot szerzett.

A 98. §-hoz

A jegyző helyettesítése ez idáig megoldatlan volt. A módosítás erre teremt lehetőséget.

A 99. §-hoz

Indokolt a közigazgatási szakvizsga alól azokat is mentesíteni, akik közigazgatási témákból szerzett tudományos fokozattal rendelkeznek, ezzel is ösztönözve közszolgálati jogviszonyba lépésüket.

A 100. §-hoz

A díjazási szabályok változása miatt nem indokolt fenntartani az eggyel alacsonyabb fokozatba sorolás szabályát.

A 101. §-hoz

A közigazgatási (fő) tanácsadói címek bevezetése elsősorban a minőségi teljesítményt nyújtó ügyintézői állomány szakmai megbecsülését szolgálja.

A 102. §-hoz

Az önkormányzat képviselőtestülete rendeletben köteles az illetményalapot megállapítani. Kereteit a javaslat részletesen tartalmazza. A korábbi szabályozáshoz képest a javaslat oldja a személyi illetmény megállapításának kötöttségeit.

A 103. §-hoz

A különböző teljesítmények differenciált elismerése céljából a közigazgatási szerv hivatali szervének vezetője egyes köztisztviselők esetében az alapilletménytől pozitív és negatív irányban 20 %-kal eltérhet.

A 104. §-hoz

Az ún. "13. havi" külön juttatásra jogosultság a tárgyévi munkavégzési kötelezettség időtartamához igazodik.

A 105. §-hoz

Az átlagkereset megszüntetésével jelentős megtakarítás érhető el.

A 106. §-hoz

A javaslat törvényi alapot teremt a köztisztviselői érdekegyeztetés már jelenleg is működő formájának.

A 107. §-hoz

A javaslat költségkímélő, mivel szükségtelenné teszi az ismételt vizsgáztatást.

A 108. §-hoz

A javaslat a kártérítési felelősséget pontosítja.

A 109. §-hoz

Az eddigi tapasztalatok alapján a javaslat pontosítja a közszolgálati jogviszonyban töltött idő számítását.

A 110. §-hoz

A költségvetési kiadások átütemezése céljából a javaslat módosítja a közigazgatási alap- és szakvizsgára előírt határidőt, a mentesítettek körének bővítésével pedig egyúttal jelentősen csökkenti e kiadások mértékét.

A 111. §-hoz

A javaslat kiegészíti, illetve pontosítja a nyilvántartható adatok körét.

A 112. §-hoz

E törvény hatályba lépésével kapcsolatban tartalmaz összhangot teremtő rendelkezéseket, illetve a jubileumi jutalomra jogosító idő megállapításának módját határozza meg.

MÁSODIK FEJEZET

A KÖZALKALMAZOTTAK JOGÁLLÁSÁRÓL SZÓLÓ 1992. ÉVI XXXIII. TÖRVÉNY MÓDOSÍTÁSA

A 113. §-hoz

A törvény személyi hatályát a beiktatott 25/A §-nak megfelelően kellett kiterjeszteni.

A 114. §-hoz

A hatályos szabályozás szerint a közalkalmazotti jogviszony megszüntethető áthelyezéssel az e törvény hatálya alá tartozó munkáltatók között. A módosítás a köztisztviselők jogállásáról szóló 1992. évi XXIII. törvény módosításával is összhangban az áthelyezést, mint jogviszonyt megszüntető és egyben keletkeztető jogi tényt kiterjeszti a köztisztviselők jogállásáról szóló 1992. évi XXIII. törvény, illetőleg az ügyészségi szolgálati viszonyról és az ügyészségi adatkezelésről szóló 1994. évi LXXX. törvény hatálya alá tartozó munkavállalókra is.

A 115. §-hoz

A Kjt. és az MT. hatályba lépését követően a tapasztalatok azt igazolták, hogy megalapozottak azok a szakmai kritikák, amelyek a közalkalmazotti jogviszonyt, valamint a munkaviszony közötti átjárhatóság szabályozásának hiányára vonatkoznak. A törvényjavaslat ezt a hiányt pótolja azáltal, hogy abban az esetben, ha a munkáltató fenntartója nem állami szervnek, vagy nem helyi önkormányzatnak adja át fenntartói jogát, a közalkalmazotti jogviszony a Kjt. 25. § (1) bekezdésének c) pontjában meghatározottak szerint szűnik meg. Ha az új munkáltató a továbbfoglalkoztatást vállalja, a közalkalmazott a tájékoztatást követően 30 napon belül írásban nyilatkozik, hogy hozzájárul-e a továbbfoglalkoztatáshoz vagy sem. Amennyiben a közalkalmazott hozzájárul a továbbfoglalkoztatáshoz, a munkaszerződés megkötését megelőző közalkalmazotti jogviszonyát úgy kell tekinteni, mintha azt az új munkáltatónál töltötte volna el.

A 116. §-hoz

A gazdasági stabilizációt szolgáló 1995. évi kiigazító intézkedésekről szóló 1023/1995. (III. 22.) Kormányhatározatnak megfelelően a törvényjavaslat módosítja a közalkalmazottak részére járó felmentési időt. Ennek értelmében a felmentési idő alsó határaként továbbra is megmarad a két hónap, ugyanakkor a felmentési idő felső határa - a Kjt. jelenlegi egy éves időtartama helyett - a nyolc hónapot nem haladhatja meg.

A 117. §-hoz

A Kjt. 25/A. §-ának megfelelően, amennyiben a közalkalmazott hozzájárul a továbbfoglalkoztatáshoz, végkielégítés nem illeti meg. Ha a közalkalmazott nem járul hozzá a továbbfoglalkoztatásához, vagy a munkáltató a saját szervezetén belül, vagy e törvény illetve a köztisztviselők jogállásáról szóló 1992. évi XXIII. törvény hatálya alá tartozó munkáltatónál, azonos helységben, változatlan illetménnyel és a közalkalmazott iskolai végzettségének, képesítésének megfelelő munkakört ajánl fel és ezt a közalkalmazott nem fogadja el, a törvényjavaslat értelmében a közalkalmazottat a rá irányadó végkielégítésnek csupán a fele illetné meg. A törvényjavaslat a végkielégítés kifizetésének esedékességét annyiban módosítja, hogy - eltérő megállapodás hiányában - ezt az összeget nem az utolsó munkában töltött napon, hanem a felmentési idő utolsó napján köteles a munkáltató a közalkalmazott részére kifizetni.

A 118-119. §-hoz

E rendelkezések a közalkalmazotti jogviszony megszüntetésekor (megszűnésekor) elrendelik kifizetni az illetményt és egyéb járandóságot, illetve kiadni a vonatkozó jogszabályokban előírt igazolásokat.

ÖTÖDIK RÉSZ

A HELYI ÖNKORMÁNYZATOKRÓL SZÓLÓ 1990. ÉVI LXV. TÖRVÉNY MÓDOSÍTÁSA

A 120. §-hoz

A helyi önkormányzatok a gazdálkodásuk során vállalkozhatnak, tevékenységükhöz - többek között - hitelt vehetnek fel, kötvényt bocsáthatnak ki, kezességet vállalhatnak. Az önkormányzatok ezen tevékenysége kockázattal járhat, ami esetenként tartós fizetésképtelenséghez vezet. Az elmúlt négy év alatt vállalt kötelezettségek következtében több önkormányzat fizetési gondokkal küzd, sőt néhány már csődbe jutott. A csődhelyzetbe jutott önkormányzatok már nemcsak a hitelezőiket nem tudják kifizetni, hanem esetenként a kötelező közszolgáltatások finanszírozására - ezen belül bérfizetésre - sincs pénzük. A kötelező közszolgáltatással azonban - az önkormányzat képviselő-testületének nem körültekintő döntésétől függetlenül is - a lakosságot el kell látni. Ez az önkormányzatok elsődleges feladata. Az önkormányzatok pénzügyi helyzetét ezért külső jogi eszközzel is meg kell óvni a tartós fizetésképtelenségbe kerüléstől. Ennek egyik eszköze az önkormányzatok által adósságot keletkeztető kötelezettségvállalások korlátok közé szorítása. Erre ad felhatalmazást az önkormányzati törvény jelen módosítása.

Az elmúlt évek gyakorlata azt mutatja, hogy az önkormányzati törvényben foglalt tilalom betartása is kétséges (normatív állami hozzájárulás hitelfedezetkénti felhasználása). Ezért indokoltnak tűnik a kötelezettségvállalás felső határának önkormányzatok általi betartását ellenőrizni. A folyamatos ellenőrzés módjaként - meghatározott önkormányzati körben, meghatározott mérlegfőösszeg fölött - célszerű a könyvvizsgáló kötelező alkalmazásának bevezetése.

A könyvvizsgálat célja annak megállapítása, hogy a helyi önkormányzat által készített éves beszámoló a számviteli és államháztartási törvény előírásai szerint készült-e el és ennek megfelelően megbízható és valós képet ad a helyi önkormányzat vagyoni és pénzügyi helyzetéről.

HATODIK RÉSZ

EGYÉB TÖRVÉNYEK MÓDOSÍTÁSA

ELSŐ FEJEZET

AZ ÁLLAMHÁZTARTÁSRÓL SZÓLÓ 1992. ÉVI XXXVIII. TÖRVÉNY MÓDOSÍTÁSA

A 121. §-hoz

A központi költségvetési szervek többletbevételeiket szabadon felhasználhatták. A gazdasági stabilizációs intézkedések keretében egyes alaptevékenységhez kapcsolódó bevételek eredeti előirányzatot meghaladó többletének 50 %-a elvonásra kerül, így e törvényben is rendelkezni kell a korlátozásról.

A társadalombiztosítási járulék alapjának változása következtében szükséges megengedni, hogy az e célra tervezett előirányzatot a költségvetési szerv egyéb előirányzata terhére túlléphesse.

A 122. §-hoz

A központi költségvetés likviditási helyzetére tekintettel a módosítás lehetővé teszi, hogy a helyi önkormányzatok, a társadalombiztosítás részére jóváhagyott hozzájárulások időarányos folyósításától a Kormány eltérhessen, s az elkülönített állami pénzalapok támogatásának folyósítása az eddigi időarányostól eltérően, teljesítményarányosan történjék. A korlátozás a jóváhagyott előirányzatokat nem érinti.

A 123. §-hoz

A módosítás arra irányul, hogy a Kormány helyett a pénzügyminiszter kapjon felhatalmazást arra, hogy a központi költségvetési szervek támogatására vonatkozó szabályoktól - a központi költségvetés likviditására tekintettel - eltérjen. Csökkentés esetén a mérték legfeljebb 20 % lehet, mely csak a központi költségvetési szerveket érintheti.

MÁSODIK FEJEZET

A FELSŐOKTATÁSRÓL SZÓLÓ 1993. ÉVI LXXX. TÖRVÉNY MÓDOSÍTÁSA

A 124-125. §-hoz

A módosítás célja, hogy a felsőoktatásról szóló törvény tandíjfizetésre vonatkozó rendelkezései 1995. szeptember 1-jétől alkalmazhatóak legyenek. Egyidejűleg hatályon kívül helyezi az ezzel összefüggő hitelkonstrukcióra vonatkozó előírást.

HARMADIK FEJEZET

A HELYI ÖNKORMÁNYZATOK ÉS SZERVEIK, A KÖZTÁRSASÁGI MEGBÍZOTTAK, VALAMINT EGYES CENTRÁLIS ALÁRENDELTSÉGŰ SZERVEK FELADAT- ÉS HATÁSKÖREIRŐL SZÓLÓ 1991. ÉVI XX. TÖRVÉNY MÓDOSÍTÁSA

A 126-127. §-hoz

A törvénymódosítás célja, hogy a helyi önkormányzat a tulajdonában lévő járó- és fekvőbeteg-szakellátást, -gondozást nyújtó egészségügyi intézményekben a társadalombiztosítási finanszírozás mértékéig biztosítsa egyes szolgáltatások ellátását.

NEGYEDIK FEJEZET

A PÉNZINTÉZETEKRŐL ÉS A PÉNZINTÉZETI TEVÉKENYSÉGRŐL SZÓLÓ 1991. ÉVI LXIX. TÖRVÉNY MÓDOSÍTÁSA

A 128. §-hoz

A piramisjátékok és pilótajátékok nyilvánvalóan és egyértelműen a játékba bevont személyek célzatos félrevezetésén alapulnak, elterjedésük nem kívánatos. A javaslat célja ennek tiltott pénzintézeti tevékenységgé minősítése.

-----STARTING---POINT---VEGE---