2004. évi XV. törvény indokolása

a személyazonosító igazolvánnyal történő utazással összefüggő törvénymódosításokról

-----STARTING---POINT---ALTALANOS--- 

Az Európai Unióhoz történő csatlakozásunkhoz szükséges jogharmonizációs feladatok körébe tartozik a magyar állampolgárok számára annak biztosítása, hogy az Európai Gazdasági Térség országaiba - amely az Európai Közösség és az Európai Szabadkereskedelmi Társulás országait tömöríti a négy szabadságot megvalósító közös piaccá - személyazonosító igazolvánnyal is beutazhassanak, illetve ott meghatározott ideig tartózkodhassanak. A tagállamok területén való szabad mozgás és tartózkodás az uniós állampolgárság egyik alapvető részjogosítványa. Az Európai Közösséget létrehozó Római Szerződés és a szerződés alapján elfogadott közösségi vívmányok, a személyek szabad mozgására vonatkozó joganyag alapján (68/360/EGK irányelv, 73/148/EGK irányelv, 90/364/EGK irányelv, 90/365/EGK irányelv, 93/96/EK irányelv) az Európai Unió tagállamainak állampolgárai a többi tagállam területére érvényes útlevéllel, illetve érvényes személyazonosító igazolvánnyal is beléphetnek.

Az útlevél helyett a személyazonosító igazolványt valamennyi tagállam köteles elfogadni. Ennek megfelelően szükségessé vált a külföldre utazásról szóló 1998. évi XII. törvény (a továbbiakban: Utv.) módosítása. A módosítás értelmében a magyar állampolgár személyazonosító igazolvány birtokában is jogosult az Európai Gazdasági Térség országaiba történő beutazásra.

-----STARTING---POINT---RESZLETES---

Az 1. §-hoz

Az érvényes úti okmányon kívül a magyar állampolgárok az Európai Gazdasági Térségről szóló Egyezményben részes állam területén, valamint nemzetközi szerződés alapján személyazonosító igazolvánnyal is gyakorolhatják a külföldre utazás jogát.

A 2. §-hoz

Az Utv. 3. § (2) bekezdésének rendelkezését ki kellett egészíteni a letelepedési engedéllyel rendelkezőkkel. A (3) bekezdés módosítása a befogadott jogállású külföldiekkel kapcsolatos idegenrendészeti szabályozás megváltozása miatti szövegpontosítás.

A 3. §-hoz

A magyar állampolgárok alkotmányos alapjogának gyakorlása érdekében kiegészítő szabályozást tartalmaz a törvény akkor, amikor meghatározza, hogy mely esetekben nyílik lehetőség az ideiglenes magánútlevél kiadására.

A 4. §-hoz

A törvény meghatározza, hogy az adatkezelő a határforgalom ellenőrzését végző szerv részére közvetlen hozzáféréssel, milyen célból és milyen adattartalommal biztosítja az úti okmányok és a személyazonosító igazolványok ellenőrzését. Az adatokat a személyazonosítást követően haladéktalanul törölni kell.

Az 5. §-hoz

Miután a külföldre utazás joga a tervezet szerint az Európai Gazdasági Térség országainak területén, továbbá nemzetközi szerződés alapján érvényes személyazonosító igazolvánnyal is gyakorolható, módosítani szükséges a polgárok személyi adatainak és lakcímének nyilvántartásáról szóló 1992. évi LXVI. törvényt, szükséges megadni a határőrségnek azt a jogot, hogy a határforgalom ellenőrzése érdekében az állampolgárok által utazás céljából használt személyazonosító igazolvány adatait összevethesse a személyazonosító igazolványok központi számítógépes nyilvántartásával.

-----STARTING---POINT---VEGE---

A 6. §-hoz

Hatályba léptető rendelkezés, amely a törvény hatálybalépésének napját a Magyar Köztársaságnak az Európai Unióhoz történő csatlakozását kihirdető törvény hatálybalépésének napjával megegyezően határozza meg.