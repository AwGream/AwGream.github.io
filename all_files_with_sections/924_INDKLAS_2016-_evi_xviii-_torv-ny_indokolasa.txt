2016. évi XVIII. törvény indokolása

a társasági adóról és osztalékadóról szóló 1996. évi LXXXI. törvény és a sportról szóló 2004. évi I. törvény módosításáról

-----STARTING---POINT---ALTALANOS--- 

A társasági adóról és osztalékadóról szóló 1996. évi LXXXI. törvény (a továbbiakban: Tao.) módosítása a látvány-csapatsportok támogatásával kapcsolatban a gyakorlatban jelentkező értelmezési és egyéb adminisztrációs problémák kezelésére irányul. A módosítás elsősorban a látvány-csapatsportok támogatási rendszerének és a kapcsolódó adminisztrációs folyamatoknak a gördülékenyebbé tételét szolgálja.

A sportról szóló 2004. évi I. törvény (a továbbiakban: Stv.) módosításának indoka alapvetően a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) ügyintézési határidőre vonatkozó rendelkezéseinek módosítása, amely szerint a határozatot, az eljárást megszüntető végzést, valamint a másodfokú döntést hozó hatóságnak az első fokú döntést megsemmisítő és új eljárásra utasító végzését a kérelem hatósághoz történő megérkezését követő naptól számított huszonegy napon belül kell meghozni és gondoskodni a döntés közléséről. Ennél rövidebb határidőt bármely jogszabály, hosszabbat pedig törvény állapíthat meg [Ket. 33. § (1) bekezdés].

A fenti módosítás alapján - a korábban hatályos szabályozással szemben - a jogszabályi hierarchiában a törvénynél alacsonyabb szinten álló jogszabályok, így kormányrendelet sem határozhat meg a Ket. általános rendelkezéseinél hosszabb eljárási határidőt. Ennek következtében a látvány-csapatsport támogatását biztosító támogatási igazolás kiállításáról, felhasználásáról, a támogatás elszámolásának és ellenőrzésének, valamint visszafizetésének szabályairól szóló 107/2011. (VI. 30.) Korm. rendelet (a továbbiakban: Rendelet) rendelkezései ellentétben állnak a Ket. hatályos rendelkezéseivel, amelyek a Ket. szerinti általános - 21 napos - ügyintézési határidőnél hosszabb ügyintézési határidőt biztosítanak.

A módosítás célja, hogy az eddig a Rendeletben szabályozott ügyintézési határidők - a Ket. rendelkezéseivel összhangban - a rendeleti szint helyett törvényi szintű szabályozást nyerjenek, és ezáltal lehetővé váljék - a sportfejlesztési programok jóváhagyásával összefüggő ügyek megítélésének összetett jellegére figyelemmel - a hosszabb ügyintézési határidő biztosítása.

-----STARTING---POINT---RESZLETES---

Az 1. §-hoz

A módosítás a támogatási igazolást kiállító szervezet által vizsgálandó kiegészítő sportfejlesztési támogatások összeszámítása kapcsán tartalmaz pontosítást, azaz a hivatásos sportszervezet támogatása esetén a tárgyi eszköz beruházás, felújítás jogcímre megállapított támogatási intenzitás összeszámításánál csak a hivatásos sportszervezet részére a tárgyi eszköz beruházás, felújítás jogcímhez nyújtott kiegészítő sportfejlesztési támogatás vehető figyelembe.

A nemzeti vagyonról szóló 2011. évi CXCVI. törvény alapján az állam és a helyi önkormányzat tulajdona nemzeti vagyon. Az állam vagy a helyi önkormányzat kizárólagos tulajdonában álló (önkormányzat esetén törzsvagyon) nemzeti vagyon nem idegeníthető el, a törvényben meghatározott kivételekkel nem terhelhető meg, biztosítékul nem adható, azon osztott tulajdon nem létesíthető. Az önkormányzatok csak az üzleti vagyonba tartozó vagyonelemeiket adhatják biztosítékul, illetve terhelhetik meg, azonban a nemzeti vagyonról szóló törvény szerint az a vagyonelem, amely önkormányzati törzsvagyonnak minősül, nem képez kivételt a főszabály alól, tehát azon jelzálogjog nem alapítható.

A fentiekre tekintettel a módosítás a Tao.-ban meghatározott értékhatárt elérő, építési engedélyhez kötött tárgyi eszköz beruházás, felújítások vonatkozásában a jelzálogjog bejegyzés rendelkezésével kapcsolatban határoz meg további kivételt a helyi önkormányzat törzsvagyonába tartozó ingatlanok esetében.

A 2. §-hoz

A módosítás egyrészt a kiegészítő sportfejlesztési támogatás számviteli elszámolására vonatkozik, amely egyértelművé teszi, hogy amennyiben a kiegészítő sportfejlesztési támogatásra kötött szerződés alapján az adózó ellenszolgáltatásra jogosult, akkor a kiegészítő sportfejlesztési támogatás az ellenszolgáltatás áfa nélkül számított értékét jelenti, ami a látványcsapatsportban tevékenykedő szervezetnél árbevételként számolandó el.

A módosítás másrészt kivételt határoz meg a felajánlás fogadására jogosult szervezet részére történő átutalás alól arra az esetre, ha az adózó a felajánlást a látvány-csapatsport támogatása céljából, tárgyi eszköz beruházás, felújítás jogcímén teszi meg, továbbá az építési engedélyhez kötött tárgyi eszköz beruházás, felújítás sportcélú ingatlanra irányul és az e törvény felhatalmazása alapján kiadott kormányrendeletben meghatározottak szerint utófinanszírozottnak minősül. Ezen feltételek fennállása esetén az adóhatóság az átutalást az igazolást kiállító szervezet részére teljesíti.

A módosítás egyúttal rendezi az adóhatóság és az igazolást kiállító szervezet közti adatszolgáltatási kötelezettséget is.

A módosítás előírja az igazolást kiállító szervezet által vizsgálandó összeszámítások során, a Tao. 22/C. § (4a) bekezdése szerinti szabályozással összhangban, kizárólag a támogatási szerződés alapján megfizetett kiegészítő sportfejlesztési támogatási összegek - azon belül a 22/C. § (1) bekezdés c) pontja cb) alpontjában meghatározott jogcímre nyújtott támogatáshoz kapcsolódó, a támogatott hivatásos sportszervezet részére megfizetett kiegészítő sportfejlesztési támogatások - figyelembevételét.

A jogalkalmazási tapasztalatok alapján a módosítás a látvány-csapatsporttal kapcsolatos adókedvezmény és adó-felajánlás közti koherenciát segíti, továbbá rendelkezik arról, hogy az igazolásban szereplő adatokról az igazolást kiállító szervezet közvetlenül adatot szolgáltat az adóhatóság részére.

A módosítás pontosítja az ellenőrzési feladatok ellátásával összefüggő költségek utalásának szabályait, tekintettel arra, hogy az ellenőrzési feladatok ellátásával összefüggő költséget a MOB támogatása esetén az adóhatóság a teljes egy százalékot a sportpolitikáért felelős miniszter által vezetett minisztérium által közzétett fizetési számlára fizeti meg, az nem osztható meg 1/3-2/3 részre.

A 3. §-hoz

Átmeneti rendelkezést tartalmaz.

A 4. §-hoz

A módosítás pontosítja a jogszabályi hivatkozásokat, hogy mely sportfegyelmi büntetések ellen lehet bírósági jogorvoslatot kérni.

Az 5. §-hoz

A módosítás a Tao. és az Stv. közötti hatásköri szabályokat egyértelműsíti a látvány - csapatsportban működő szakszövetség Tao. 24/A. § szerinti adókedvezménnyel kapcsolatos feladatai vonatkozásában.

A Ket. általános ügyintézési határidőre vonatkozó rendelkezéseinek 2016. január 1-től hatályos módosításával összhangban a korábban kormányrendeleti szinten rögzített 21 napnál hosszabb ügyintézési határidőket törvényi szinten rögzíti. A látvány-csapatsportban működő szakszövetségnek a sportfejlesztési program jóváhagyásáról a kérelem beérkezésétől számított 120 napon belül kell döntést hoznia, a sportfejlesztési program módosítására, illetve meghosszabbítására irányuló kérelem elbírálásának határideje 60 nap.

A Ket. 71. § (2) bekezdés a) pontja az ügyfélnek az ügyintézési határidő jogtalan túllépésével okozott károk, hátrányok csökkentése érdekében általánosan a hallgatás-beleegyezés lehetőségét írja elő, ez alól viszont eltérési lehetőséget enged az ágazati jogszabályoknak.

Tekintettel arra, hogy a látvány-csapatsportban működő országos sportági szakszövetségek alapvetően nem közigazgatási szervek, így nem rendelkeznek az ügyek ellátásához szükséges apparátusi rendszerrel, a fentiekben hivatkozott rendelkezés aránytalan terhet jelentene számukra, ezért a módosítás alapján a támogatás igénybevételére jogosult szervezetet nem illeti meg a kérelmezett jog gyakorlása, ha a szövetség nem hoz határidőben döntést.

A 6. §-hoz

A Magyar Olimpiai Bizottság (a továbbiakban: MOB) az olimpiai mozgalommal kapcsolatos feladatai között az olimpiai mozgalom érdekében védi az olimpiai jelképeket, szimbólumokat.

Az olimpiai szimbólumok védelme az olimpia eszmeiségének megőrzése, az eredetiség, a megkülönböztetés, valamint a szurkolók, vásárlók hiteles tájékozódása céljából szükséges. A MOB az olimpiai jelképek és elnevezések felhasználására vonatkozó engedélyt csak a Nemzetközi Olimpiai Bizottság (a továbbiakban: NOB) jóváhagyásával adhat ki, bizonyos feltételek mellett. Az olimpiai szimbólumok és elnevezések megfelelő hazai védelme érdekében kiemelten fontos, hogy az erre vonatkozó magyar jogszabályok a jogtulajdonos, azaz a NOB szabályzatait, rendelkezéseit és szándékait tükrözzék, tekintettel az Stv.-ben foglalt kötelezettségre, mely szerint a MOB végrehajtja a NOB alapszabályában és egyéb szabályzataiban a nemzeti olimpiai bizottságok részére megállapított célkitűzéseket és feladatokat.

A 7. §-hoz

A módosítás egyértelműen rögzíti, hogy a sportfejlesztési programok jóváhagyása és a támogatási igazolások kiállítása során - a szövetségekhez hasonlóan - a sportpolitikáért felelős miniszter is a Ket. alapján köteles eljárni. A módosítás kiterjeszti a törvény hatályát a Tao. 24/A. §-a szerinti támogatásokra. A módosítás a Tao. és az Stv. közötti hatásköri szabályokat egyértelműsíti a sportpolitikáért felelős miniszter 24/A. § szerinti adókedvezménnyel kapcsolatos feladatai vonatkozásában.

A Ket. általános ügyintézési határidőre vonatkozó rendelkezéseinek 2016. január 1-től hatályos módosításával összhangban a korábban kormányrendeleti szinten rögzített 21 napnál hosszabb ügyintézési határidőket rögzíti. A sportpolitikáért felelős miniszternek a sportfejlesztési program jóváhagyásáról a kérelem beérkezésétől számított 120 napon belül kell döntést hoznia, a sportfejlesztési program módosítására, illetve meghosszabbítására irányuló kérelem elbírálásának határideje 60 nap.

A támogatás igénybevételére jogosult szervezetet szintén nem illeti meg a kérelmezett jog gyakorlása, ha a sportpolitikáért felelős miniszter nem hoz határidőben döntést.

A 8. §-hoz

Az olimpiai járadékkal kapcsolatos hatósági eljárásra vonatkozó rendelkezést összhangba hozza a Ket.-tel összefüggésben bevezetett rövidítéssel.

A 9. §-hoz

Átmeneti rendelkezéseket tartalmaz.

-----STARTING---POINT---VEGE---

A 10. §-hoz

Hatályba léptető rendelkezést tartalmaz.