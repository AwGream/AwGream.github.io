2013. évi CXVI. törvény indokolása

a közbeszerzésekről szóló 2011. évi CVIII. törvény módosításáról

-----STARTING---POINT---ALTALANOS--- 

A közbeszerzésekről szóló 2011. évi CVIII. törvény (a továbbiakban: Kbt.) hatályba lépése óta több mint egy év telt el, jelen törvény a törvény alkalmazásával kapcsolatos tapasztalatok alapján célozza a szabályozás módosítását, külön előtérbe helyezve a gyorsítás és egyszerűsítés igényét. A 2007-2013. évi uniós költségvetési időszak fejlesztési forrásainak sikeres felhasználása szempontjából a 2013. évnek jelentős szerep jut, amelyhez a közbeszerzési szabályozás első sorban a további gyorsítási lehetőségek előmozdításával és egyes szabályoknak az Európai Unió Bíróságának ítélkezési gyakorlatával összhangban történő felülvizsgálatával, az uniós joggal való nagyobb összhang megteremtésével járulhat hozzá. A módosítások figyelemmel vannak az Európai Unióban jelenleg tartó közbeszerzési reformfolyamat fejleményeire is.

Az előbbieken túl a törvény tovább képviseli azokat a jogpolitikai célokat, amelyek a Kormány közbeszerzési politikájában következetesen jelen vannak, és amelyek az új közbeszerzési törvény megalkotását is meghatározták.

A törvény egyik jelentős hatású rendelkezése a közbeszerzési szakmában régóta vitatott ún. egybeszámítási szabályok teljes átalakítása, és a beszerzések részekre bontásának tilalmára vonatkozóan az uniós irányelvekben és az Európai Unió Bíróságának gyakorlatában megjelenő, az „egy beszerzés” funkcionális megközelítésén alapuló szemlélet teljes átvétele a magyar jogban. A részekre bontás tilalmára vonatkozó új megközelítés azt szolgálja, hogy a hazai jogalkalmazás összhangba kerüljön az uniós jogfejlődéssel, és a későbbi európai bírósági döntések révén várhatóan még tovább egységesülő értelmezés itthon is követhető legyen. A módosítás egyúttal hozzájárul az uniós források hatékonyabb felhasználásához, mivel nem terheli az ajánlatkérőket a funkcionálisan egybe nem tartozó beszerzések érték-egybeszámításának kötelezettségével.

A közbeszerzések rugalmasabb, egyszerűbb és gyorsabb megvalósítását szolgálja a nemzeti eljárásrendben alkalmazható új eljárásfajta bevezetése, amely lehetőséget ad arra, hogy a kis értékű beszerzések körében alkalmazott, legalább három ajánlattevő felhívásával induló közbeszerzési eljárás tárgyalás tartása nélkül is lefolytatható legyen. A kis értékű beszerzésekre alkalmazható eljárásfajta egyúttal úgy alakul át, hogy jobban előmozdítja a lehetséges ajánlattevők esélyegyenlőségét, és a szerződésekre vonatkozóan a verseny fenntartását. A kisebb értékű beszerzésekhez kapcsolódó transzparenciát és nagyobb versenyt - ezáltal a közpénzek hatékonyabb elköltését - segíti elő a módosítás azon rendelkezése, amely ezen beszerzéseknél is megköveteli egy előzetes tájékoztatásnak az ajánlatkérő honlapján történő közzétételét.

Az építési beruházásoknál alkalmazható szerződéses tartalékkeret maximális keretösszegének 10%-ra emelése biztosítja, hogy a beruházások során felmerülő változások rugalmasan kezelhetőek legyenek. Figyelemmel arra, hogy a tartalékkeret felhasználásának szabályait előre mindenki számára megismerhető módon pontosan rögzíteni kell, az biztosítja az építési pótmunkákkal kapcsolatos többletköltségek átlátható és a versenyt nem torzító felhasználását.

A gyorsabb szerződéskötést szolgálja a törvénymódosítás azon eleme, amely az uniós irányelvek által még lehetővé tett további esetekben engedi meg a szerződéskötési moratóriumi időszak elhagyását.

A Közbeszerzési Hatóság 2013. november 1-jétől biztosítja elektronikus felület rendelkezésre állását az ajánlatkérők számára a közbeszerzési dokumentáció ingyenes elektronikus közzététele érdekében, amelynek révén minden ajánlatkérő élhet az ehhez kapcsolódó határidő-rövidítési, gyorsítási lehetőségekkel.

A közpénzek elköltése átláthatóságának előmozdítására irányul a törvény azon eleme, amely a Közbeszerzési Hatóság feladatai között rögzíti a közbeszerzésekkel kapcsolatos információkat rögzítő Közbeszerzési Adatbázis működtetését, az ajánlatkérők részére pedig előírja, hogy az eljárásokkal kapcsolatban általuk közzéteendő dokumentumokat töltsék fel az adatbázisba. A törvény ezzel megvalósítja azt a célt, hogy a közbeszerzésekkel kapcsolatos információk a közbeszerzési eljárások megindításától kezdődően a szerződés teljesítésére vonatkozó adatokkal bezárólag egy helyen, könnyen kereshető módon legyenek nyilvánosan elérhetőek.

A kis- és középvállalkozások közbeszerzésekben való sikeres részvételét a jelenlegi piaci körülmények között nehezítő finanszírozási nehézségeket a törvény azzal kívánja enyhíteni, hogy megemeli az ajánlatkérők által az építési beruházások esetében kötelezően biztosítandó minimális előleg keretösszegét.

-----STARTING---POINT---RESZLETES---

Az 1. §-hoz

A Kbt. 75. § (2) bekezdése rendelkezik az olyan ajánlattevő közbeszerzési eljárásban való kizárásának lehetőségéről, amely ajánlatában olyan származású árut ajánl, amely számára nem kell nemzeti elbánást nyújtani, a közszolgáltatók közbeszerzéseire vonatkozó sajátos közbeszerzési szabályokról szóló 289/2011. (XII. 22.) Korm. rendelet 3. § (1) bekezdésében szintén meghatározott származású árut tartalmazó ajánlat kizárását teszi lehetővé. Az előbbi szabályokkal nincs összhangban a Kbt. 2. § (5) bekezdésének azon megfogalmazása, amely szerint a közbeszerzési eljárásban a közösségi áruk (és nem a közösségi származású áruk) számára kell nemzeti elbánást nyújtani. A jelenleg hatályos szöveg az áru származása helyett annak vámjogi státusára (közösségi vagy nem közösségi) utal, ugyanakkor nem ez a releváns tényező a közbeszerzésekben nyújtandó nemzeti elbánás szempontjából, szükséges ezért a Kbt. megfogalmazásának javítása.

A 2. §-hoz

A módosítás átvezeti a Kbt.-n a személyszállítási szolgáltatásokról szóló 2012. évi XLI. törvény hatálybalépésével összefüggésben szükséges kiigazításokat, és összhangba hozza a Kbt.-t e törvény rendelkezéseivel. A személyszállítási közszolgáltatást ellátó szolgáltató kiválasztására vonatkozóan az uniós szabályozásban is külön szabályok érvényesülnek. Az 1370/2007/EK rendelet 5. cikk (1) bekezdése alapján a közszolgáltatási szerződéseket a rendeletben megállapított szabályokkal összhangban kell odaítélni. Az autóbusszal vagy villamossal végzett személyszállítási közszolgáltatás tekintetében azonban a 2004/17/EK vagy 2004/18/EK irányelvben meghatározott szolgáltatási vagy közszolgáltatási szerződéseket az ezen irányelvekben meghatározott eljárásokkal összhangban kell odaítélni, amennyiben az ilyen szerződések nem szolgáltatási koncessziós szerződések.

A módosítás a fentiekkel összhangban tartalmilag is kiigazítja a Kbt. kivételi körét: a személyszállítási szolgáltatásokról szóló törvény hatálya alá tartozó vasúti és közúti személyszállítási közszolgáltatásokra alapvetően a külön törvény szabályait kell alkalmazni, az autóbusszal vagy villamossal végzett személyszállítási közszolgáltatás esetében azonban - amennyiben az nem a közbeszerzési törvény szerinti szolgáltatási koncessziónak minősül - a közbeszerzési törvény szerint kell eljárni.

A 3. §-hoz

Az Európai Bíróság C-16/98.sz. ítéletében kimondta: az egy építési beruházás fennállásának megítélésekor a gazdasági és műszaki funkció egysége a döntő szempont. Ennek kimondása lényeges arra tekintettel, hogy e §, valamint a 18. § (2) bekezdése alapján figyelmet kell fordítani arra, hogy a becsült érték kiszámítása során az egy beruházásért járó ellenértéket vegye figyelembe az ajánlatkérő.

A módosítás beemeli a jogszabályba az ennek megítéléséhez az Európai Bíróság gyakorlatában irányadó szempontot. Az építési beruházások közbeszerzésének részletes szabályairól szóló 306/2011. (XII. 23.) Korm. rendelet 2. § (2) bekezdése további segítséget nyújt az ugyanazon építési beruházás határainak megítéléséhez azzal, hogy ugyanazon építési beruházásnak minősíti az egy építési engedélyben több szakaszra bontott beruházást is.

A 4. §-hoz

A módosítás új alapokra helyezi az arra vonatkozó szabályokat, hogy mely esetekben kell több szerződést egy közbeszerzés körébe tartozónak tekinteni, és ezért értéküket egybeszámítani.

Az Európai Unió közbeszerzési irányelvei és a hozzájuk kapcsolódó uniós bírósági gyakorlat azt követeli meg, hogy az ajánlatkérő - értékét tekintve - ne bontson részekre olyan közbeszerzéseket, amelyek funkcionális megközelítésben egy egységes beszerzésnek minősülnek. A beszerzés egységének megítéléséhez az Európai Bíróság gyakorlatában a műszaki-gazdasági funkcionális egység az irányadó szempont (C-16/98. sz., Bizottság v. Franciaország; C-574/10. sz., Bizottság v. Németország ügyben hozott ítéletek).

Az új közbeszerzési törvény megalkotásakor a jogalkotó az építési beruházások kapcsán már figyelembe vehette a C-16/98. sz. ítélet megállapításait, építési beruházások esetében ezért már a Kbt. hatályos szabályai is lehetővé teszik az uniós gyakorlattal összhangban történő funkcionális értelmezést. Szolgáltatások tekintetében az Európai Bíróság irányadónak tekinthető C-574/10. sz. ítélete 2012. március 15-én született, a törvény jelen módosítása azt szolgálja, hogy a hazai jogalkalmazásban is az uniós megközelítéssel megegyező értelmezés legyen alkalmazható, és a hazai szabályok e tekintetben se térjenek el az irányelvek által támasztott követelményektől. A Bíróság fenti ítéletéből az következik, hogy a korábban építési beruházások tekintetében alkalmazott funkcionális megközelítés szempontjai más beszerzési tárgyakra is alkalmazandóak.

A C-16/98. sz. ítéletben a Bíróság kimondta: az egy építési beruházás fennállásának megítélésekor a gazdasági és műszaki funkció egysége a döntő szempont. A Bíróság rámutatott, hogy egyéb tényezők, mint az ugyanazon ajánlatkérő személye vagy, hogy a különböző szerződésekben foglaltakat ugyanazon vállalkozás is tudná teljesíteni, a körülményektől függően utalhatnak egy építési beruházás fennállására, a döntő szempont azonban az építési munkák eredményének funkcionális egysége. Több európai ország gyakorlatában ennek alapján az az értelmezés vált elfogadottá, amely szerint egy több szakaszra tagolódó projekt elemei akkor értékelhetőek külön építési beruházásként, amennyiben teljes értékű és önálló műszaki-gazdasági funkció betöltésére önmagukban alkalmasak.

Áru és szolgáltatás megrendelések esetében a közbeszerzés műszaki és gazdasági funkcionális egysége elsősorban abban érhető tetten, hogy a szolgáltatások vagy áruk egyetlen cél megvalósítását szolgálják és emellett tartalmilag is hasonlóak vagy funkciójuk betöltésére együttesen alkalmasak.

Áruk tekintetében hasonló áru alatt olyan termékeket kell érteni, amelyek azonos vagy hasonló felhasználásra szolgálnak, például különféle élelmiszerek vagy különböző irodabútorok. Tipikusan egy az adott területen működő gazdasági szereplő tartana ilyen termékeket árukészletében. A C-574/10. sz. ügyben hozott ítéletében az Európai Bíróság a szolgáltatások tartalmi hasonlósága körében elegendőnek tartotta, hogy általánosságban a szolgáltatások természete (a megvalósítandó munkák tervezése és annak ellenőrzése) azonos volt.

Az egyetlen közbeszerzés jellemzője a fenti tényezők mellett az időbeli összefüggés is, amely nem feltétlenül jelent teljes egyidejűséget vagy folyamatosságot, de ha az egyes szerződések megkötése között valamilyen oknál fogva hosszabb idő telik el, az megbonthatja a beszerzések egységét.

A beszerzések egy egységként történő értékelését az uniós gyakorlat értelmében egyéb tényezők is alátámaszthatják az adott esetben pl. az egységes tervezés és döntés.

Az Európai Bíróság által alkalmazott fő szempontot, a gazdasági és műszaki funkció egységét jeleníti meg a Kbt. 16. § (1) bekezdésének új második mondata. Szolgáltatások és áruk tekintetében a Kbt. módosításának szövege [18. § (2) bekezdés] az irányelvekhez igazodik, és nem részletezi a figyelembe veendő szempontokat, a funkcionális egység megítéléséhez az indokolásban kifejtettek a jogalkotó álláspontja szerint az Európai Bíróság gyakorlatából adódóan irányadónak tekinthetők.

A szolgáltatások és áruk tekintetében jelenleg a Kbt. megköveteli azon szerződések értékének egybeszámítását, amelyek hasonló szolgáltatás vagy áru beszerzésére irányulnak, és a rájuk vonatkozó beszerzési igény egy időben merül fel. A beszerzési igény egy időben történő felmerüléséhez iránymutatást adott a Közbeszerzési Hatóság vonatkozó útmutatója, amely szerint egybe kell számítani a hasonló áruk vagy szolgáltatások beszerzésének értékét, amelyeknek a szerződései tervezésekor (különös tekintettel a költségvetés tervezésekor vagy az üzleti terv összeállításakor vagy az egy projekt keretében megvalósuló beszerzések felmérésekor) az ajánlatkérő tudatában van, vagyis amely beszerzésekkel az adott eljáráson kívül számolhat, és amelyeket képes lenne egyidejűleg is megvalósítani, mert rendelkezik a szükséges forrással. Ez a szabály kifejezetten az ajánlatkérők tervezési kötelezettségére helyezi a hangsúlyt, és fontos szerepet tulajdonít a költségvetési szempontoknak is. A C-574/10. sz. ítéletben az Európai Bíróság ugyanakkor úgy ítélte meg, hogy az ajánlatkérő költségvetési tervezésével összefüggő indokok nem meghatározóak egy beszerzés funkcionális egységét illetően.

A részekre bontás tilalmára vonatkozó új megközelítés több fontos gyakorlati változást is eredményez majd. Nem kell például egybeszámítani a hasonló, de funkcionálisan nem összefüggő, eltérő célra irányuló és különállóan megvalósított szolgáltatások beszerzésének értékét akkor sem, ha az ajánlatkérő már mindkét beszerzésre rendelkezik forrással. Egybe kell azonban számítani azokat a szerződéseket, amelyek egyetlen célra irányulnak és tartalmilag is hasonlóak vagy funkciójuk betöltésére együttesen alkalmasak, akkor is, ha az ajánlatkérő még nem rendelkezik mindegyik szerződésre forrással. Az uniós források gyorsabb és hatékonyabb felhasználásához is hozzájárul a módosítás azáltal, hogy nem követeli meg az eltérő projektekhez kötődő hasonló szolgáltatások egybeszámítását - feltéve hogy sajátos körülmények, pl. hogy az ajánlatkérő egy időben összevontan bonyolítja a beszerzést - nem alapozzák meg kifejezetten a szerződések egységét.

A funkcionális szemlélet alapján nem mondható ki kategorikusan, hogy többféle tárgyú szerződés értéke biztosan nem lehet egybeszámítandó. Vannak ugyanis olyan szorosan, szükségszerűen egybe tartozó vegyes tárgyú beszerzések [Kbt. 8. § (1) bekezdése], amelyek részekre bontása szintén jogellenes lehet, maga az irányelv rendelkezik róla például, hogy az árubeszerzés magában foglalhatja a beállítási és üzembe helyezési mellékszolgáltatásokat. A Kbt. hatályos szövege a vegyes, de egybe tartozó közbeszerzések esetét a 13. § (3) bekezdésében szabályozza, a továbbiakban a 18. § (2) bekezdésének új megfogalmazásához képest a 13. § (3) bekezdése nem kivételes szabályt fog jelenteni, hanem illeszkedik a Kbt. funkcionális egységből kiinduló értelmezésébe.

A 18. § (3) bekezdésének módosítása a jelenleg is hatályos szabály megfogalmazását pontosítja az irányelv-konform értelmezésnek megfelelően tekintettel arra, hogy a hatályos szabály értelmezésével kapcsolatban az eredeti jogalkotói szándéktól eltérő értelmezés is kialakult. A szabály megfogalmazásának pontosítása egyértelművé teszi, hogy a (2) bekezdés alkalmazásával uniós eljárásrendbe tartozó beszerzések esetében akár több, a rögzített értékhatárt el nem érő szerződés leválasztására is lehetősége van az ajánlatkérőnek, ennek korlátját jelenti azonban, hogy az így leválasztott részek összértéke nem haladhatja meg annak az értéknek a húsz százalékát, amely a teljes közbeszerzés értéke.

A 18. § (4) bekezdése iránymutatást ad azzal kapcsolatban, hogy az így leválasztott részek értéke a nemzeti eljárásrendben alkalmazható eljárásfajta meghatározása szempontjából külön kezelhető. A közbeszerzés azon részének becsült értékeként, amelyről az ajánlatkérő a részeket leválasztotta, a 11. § (1) bekezdés és 18. § (1)-(2) bekezdése alapján továbbra is a teljes közbeszerzés becsült értékét kell tekinteni.

Az 5. §-hoz

A módosítás lehetővé teszi, hogy az uniós források felhasználása során a beszerzések felgyorsítása érdekében - amennyiben az adott beszerzési tárgy ezt lehetővé teszi - támogatói döntés (pályázati felhívás, támogatási szerződés) vagy a támogatások felhasználására vonatkozó jogszabályi előírás alapján a központosított közbeszerzés rendszerében történjen a beszerzés.

A 6. §-hoz

A módosítás azon adatoknak a Közbeszerzési Hatóság által működtetett Közbeszerzési Adatbázisban (a továbbiakban: KBA) történő közzétételét írja elő, amelyeket eddig az ajánlatkérők honlapján kellett közzétenni. A Közbeszerzési Hatóság folyamatosan fejleszti honlapján a közbeszerzéssel kapcsolatos adatok elérhetőségét biztosító funkciókat. A KBA célja, hogy kereshető formában legyenek megtalálhatóak a közbeszerzésekkel kapcsolatos nyilvános adatok. Ezáltal a szerződés teljesítésére vonatkozó adatok is egy helyen válnak elérhetővé a nyilvánosság számára. A módosítás összefügg a korrupció elleni kormányzati intézkedésekről és a Közigazgatás Korrupció-megelőzési Programjának elfogadásáról szóló 1104/2012. (IV. 6.) Korm. határozat végrehajtásával, amely elrendelte a közbeszerzési szabályozás tapasztalatainak különösen az információszabadsággal kapcsolatos rendelkezések betartására vonatkozó áttekintését. A feladat végrehajtása során feltárt probléma, hogy az ajánlatkérők nem mindig, vagy nem mindig megfelelően elérhető formában teszik közzé saját honlapjukon az előírt adatokat. A KBA-ban történő közzététellel egyúttal könnyebben ellenőrizhetővé is válik, hogy az ajánlatkérők eleget tesznek-e a törvényben előírt közzétételi kötelezettségeiknek. A módosítás továbbá határidőt szab a közzétételi kötelezettség teljesítésére.

Tételesen meghatározza, hogy a Kbt. 31. § (1) bekezdésében meghatározott adatokat, információkat milyen határidőn belül kell közzétenni a Közbeszerzési Hatóság által működtetett Közbeszerzési Adatbázisban, illetőleg az ajánlatkérő vagy az ajánlatkérő fenntartójának honlapján, egyidejűleg megváltoztatja az e rendelkezés alapján közzétételre kerülő adatok körét. A Kbt. 31. § (4)-(6) bekezdései a Kbt. 31. § eredeti (1) bekezdésének pontjaira hivatkozva tartalmaznak további kötelezettségeket az érintett adatok közzétételével kapcsolatban, emiatt szükséges a Kbt. 31. § (4)-(6) bekezdéseiben található jogszabályi hivatkozásokat az új 31. § (1) bekezdésének megfelelően pontosítani.

A 7. §-hoz

A módosítás értelmében az alvállalkozók közreműködésével teljesítendő részekről, a tíz százalékot meghaladó mértékben igénybe venni kívánt alvállalkozókról és teljesítésben való részvételük arányáról tett ajánlattevői nyilatkozat a több szakaszból eljárások ajánlattételi szakaszában módosítható.

Alvállalkozókkal kapcsolatos nyilatkozatot az eljárások részvételi szakaszában kell benyújtani, amikor a részletes műszaki leírás hiányában az ajánlattevő még nem minden esetben tudja megfelelően megítélni, a teljesítés mely részeihez lesz szüksége alvállalkozó igénybe vételére, illetve mely alvállalkozó közreműködése éri majd el a 10%-ot. Ezt a problémát kívánja orvosolni a módosítás, amelynek értelmében az ajánlattételi szakaszban tett ajánlatában - tárgyalásos eljárásban adott esetben végleges ajánlatában - az ajánlattevő módosíthatja az alvállalkozókra vonatkozó nyilatkozatot. A módosításnak azonban korlátja, hogy az nem érintheti azoknak a nyilatkozatoknak a tartalmát, amelyek a részvételi szakaszban az ajánlattevő alkalmasságának igazolására szolgáltak. A részvételi szakaszban ugyanis lezárul az alkalmasság vizsgálata, és nem lenne kezelhető az a helyzet, ha - az alvállalkozókra vonatkozó nyilatkozat változásával összefüggésben - az ajánlattételi szakaszban a Kbt. 55. § (6) bekezdése szerint tett, az alkalmasságot igazoló gazdasági szereplő bevonására vonatkozó nyilatkozatok valamelyikének tartalma módosulna.

A nyilatkozat módosításának további korlátját a Kbt. 26. § szerinti 25%-os mérték figyelembe vétele jelenti, e részvételi mérték fölött ugyanis a gazdasági szereplő már nem minősíthető alvállalkozónak. A Kbt. 25. § (7) bekezdése alapján alapvetően a közös ajánlattevők, illetve részvételre jelentkezők személye nem változhat, a hiánypótlás körében a Kbt. 67. § (3) bekezdése azonban szűk körben lehetővé teszi, hogy a 26. § nem megfelelő alkalmazása esetén az alvállalkozóként megjelölt gazdasági szereplő ajánlattevőnek vagy részvételre jelentkezőnek minősüljön. Lényeges azonban kiemelni, hogy több szakaszból álló eljárásokban ilyen módosításra kizárólag az eljárás részvételi szakaszában van lehetőség, az ajánlattételi szakaszban ugyanis kizárólag olyan ajánlattevők vehetnek részt, amelyek - mint részvételre jelentkezők - alkalmasságát és a kizáró okok alóli mentességét az ajánlatkérő a részvételi szakaszban elbírálta.

A 8. §-hoz

A törvény módosítja a kiegészítő tájékoztatásra vonatkozó szabályokat. A gyakorlati jogalkalmazásban problémát jelent, hogy az ajánlatkérő a későn érkezett kérdéseket is köteles megválaszolni, amennyiben arra a részvételi, illetve ajánlattételi határidő leteltéig képes. Ahhoz azonban, hogy az ajánlattevők figyelembe tudják venni a későn érkezett kérdésre adott választ az ajánlat vagy részvételi jelentkezés összeállításához, az ajánlattételi vagy részvételi határidő meghosszabbítása válhat szükségessé. A módosítás az ajánlatkérőnek választási lehetőséget ad arra, hogy mérlegelje a későn érkezett kérdések jelentőségét az eljárás szempontjából és azok megválaszolásától eltekintsen. Az új szabály az ajánlattevőket is arra ösztönzi, hogy kérdéseiket a törvényben megjelölt határidőben nyújtsák be.

A 9. §-hoz

A jogalkalmazók körében nem volt egyértelmű a Kbt. 55. § (6) bekezdés c) pontjának értelmezése és alkalmazása. A gyakorlati problémákat egyrészről a törvény eredeti rendelkezésének azon fordulata okozta, miszerint az alkalmasságot igazoló szervezetnek az ajánlattevő „fizetésképtelensége” esetére kell kezességet vállalnia. A fizetésképtelenség azonban a felszámolási eljárásokhoz kötődő fogalom, amelyet a felszámolást elrendelő bíróságnak kell megállapítania. Erre tekintettel a törvény eredeti szövege alapján nem volt egyértelmű, hogy szükség van-e minden esetben az ajánlattevővel szemben indított felszámolási eljárás jogerős elrendelésére a kezesi kötelezettségvállalás érvényesítéséhez. A Kbt. hivatkozott rendelkezésével kapcsolatos másik gyakorlati problémát a törvényben meghatározott kezesség hibás, készfizető kezességként történő értelmezése okozta.

A törvény szövegéből törlésre kerül a fizetésképtelenségre való utalás, helyette rögzítésre kerül, hogy a Ptk szerint sortartásos kezességről van szó, amely követelés a polgári jogi szabályok alapján abban az esetben érvényesíthető, ha az ajánlatkérőnek a szerződés nem- vagy hibás teljesítéséből eredő követelése más módon behajthatatlan. Az új szóhasználat egyben megoldást jelent a kezesség fajtájára vonatkozó jogalkalmazói kérdésekre is, mivel megerősíti, hogy jelen esetben egyszerű sortartásos kezességről van szó, ahol az ajánlatkérőnek először az ajánlattevővel szemben kell megkísérelnie érvényesíteni a követelését.

Szintén pontosítja a törvényi megfogalmazást a módosítás annyiban, hogy - az eredeti rendelkezés helyes értelmének változatlan megőrzése mellett - egyértelműbben fejezi ki, hogy a c) pontban foglalt igazolási eset az 55. § (6) a) pontjában foglalt igazolási módtól különállóan alkalmazandó. A két pont közötti választás attól függ, hogy az adott esetben igazolni kívánt alkalmassági követelmény milyen jellegű erőforrások meglétét írja elő: amennyiben olyan adatokat szükséges bemutatni, melyek tényleges rendelkezésre bocsátása a teljesítés során nem lehetséges (pl. múltbeli beszámolók adatai), a c) pont irányadó a külső szervezet igénybevételének lehetőségére.

A 10. §-hoz

A verseny további elősegítése érdekében rögzíti a dokumentációhoz való hozzáférés minden esetben ingyenes, kizárólag a nyertestől kérhetőek a dokumentációval kapcsolatban felmerült, az ajánlatkérő által előre meghatározott költségek.

Az 52. § (3) bekezdésének módosítása azért szükséges, mert a törvény 25. §-a az alacsonyabb értékű közbeszerzésekre a jövőben a hirdetmény nélküli tárgyalásos eljárás mellett egy másik, tárgyalás nélküli eljárásfajta lehetőségét is bevezeti. Ehhez szükséges hozzáigazítani azt a rendelkezést, amely az eddigiekben kifejezetten a hirdetmény nélküli tárgyalásos eljárási fajtához kötötte a dokumentáció ingyenességét.

A dokumentáció ellenértékét korlátozó rendelkezések a törvény azon rendelkezései helyébe lépnek, amelyek a rendezett munkaügyi kapcsolatok megsértésére vonatkozó kizáró ok módosítását tartalmazták volna.

A 11. §-hoz

A rendelkezés az ajánlattevői oldal adminisztratív terheit enyhíti a papír alapon bekérhető ajánlatok példányszámának korlátozásával.

A 12. §-hoz

A módosítás az aránytalanul alacsony ár vizsgálatának kötelezettségét a beszerzés becsült értékéhez köti [lásd Kbt. 69. § módosítása]. A közbeszerzési eljárások tisztaságára és nyilvánosságára, valamint az ajánlattevők esélyegyenlőségére vonatkozó alapelvek gyakorlati érvényesülése érdekében a törvény előírja, hogy az ajánlatkérőnek - a beszerzéshez rendelkezésre álló fedezet mellett - a közbeszerzés becsült értékét is ismertetnie kell az ajánlattevőkkel az ajánlati kötöttség beálltát követően. A Kbt. érintett rendelkezése továbbá kiegészül az arra vonatkozó iránymutatással, ha tárgyalásos eljárásban az ajánlatkérő nem kéri a végleges ajánlatok írásbeli benyújtását. A törvény szerint az ajánlatkérőnek ilyenkor az utolsó tárgyalás alkalmával kell ismertetnie a rendelkezésére álló fedezet és a becsült érték összegét.

A becsült érték ismertetésére vonatkozó új szabály természetesen nem zárja ki azt, hogy az ajánlatkérő a közbeszerzési eljárás során ezen időpontot megelőzően - például az eljárást megindító felhívásban, vagy a dokumentációban - ismertesse az ajánlattevőkkel a beszerzés becsült értékét (erre egyes hirdetményminták is lehetőséget adnak). Az ajánlatkérő számára továbbá a becsült érték ismertetése nem okoz további jelentős adminisztrációs terhet, figyelemmel arra, hogy azt a közbeszerzési eljárások megkezdését megelőzően mindig meg kell állapítani, továbbá hirdetménnyel induló eljárások esetében a közzétételi kérelemben is meg kell jelölni. Hirdetmény nélküli tárgyalásos eljárások esetében pedig a Közbeszerzési Döntőbizottsághoz benyújtott tájékoztatásban [Kbt. 100. § (1) bekezdés] azt ugyancsak meg kell jelölni. Figyelemmel továbbá arra, hogy a jogorvoslati eljárások igazgatási szolgáltatási díja a becsült érték függvényében kerül megállapításra, a törvény szerinti új rendelkezés elősegíti, hogy a kérelmezők a jogorvoslati díj összegét meg tudják állapítani. Ily módon a Közbeszerzési Döntőbizottság tehermentesítése is elérhető, hiszen ha a becsült érték a potenciális ajánlattevők előtt ismert és a jogorvoslati eljárás igazgatási szolgáltatási díja kiszámítható, a Döntőbizottságnak ezekben az esetekben nem kell a becsült érték felderítése érdekében a Közbeszerzési Döntőbizottság által kiszabható szankciókról és alkalmazásuk részletes szabályairól, valamint a Közbeszerzési Döntőbizottság eljárásáért fizetendő igazgatási szolgáltatási díjról szóló 288/2011. (XII. 22.) Korm. rendeletben előírt feladatokat elvégeznie. Ez egyben az adott jogorvoslati eljárás gyorsításához is hozzájárulhat.

A 13. §-hoz

A szakasz egyértelművé teszi, hogy az ajánlatkérő szükség esetén több alkalommal is módosíthatja az ajánlattételi felhívás kiküldésének időpontját, ezzel megkönnyíti különösen a folyamatba épített ellenőrzéssel megvalósuló eljárások rugalmasabb lefolytatását.

A 14. §-hoz

A módosítás hatályon kívül helyezi azt a szabályt, amely szerint a hiánypótlás során nem lehet új gazdasági szereplőt bevonni az eljárásba. Ezzel rugalmasabbá válnak a hiánypótlás szabályai és az ajánlatok, illetve részvételi jelentkezések többféle hibája lehet orvosolható, amely hozzájárul az érvényes ajánlatok számának növekedéséhez. Az eddigi szabály alkalmazása egyes esetekben túl szigorúnak bizonyult, előfordulhatott például, hogy az alkalmasság igazolása során bemutatott szakemberek egy olyan vállalkozás alkalmazottai, mely biztosítaná a teljesítésben való részvételüket, de amelyet az ajánlattevő nem nevezett meg kapacitást nyújtó szervezetként - ez a hiány nem volt pótolható. A szabályozás tehát megszünteti az ajánlatok érvényessé tételének egyik gátját. A hiánypótlás szabályainak megalkotása során azonban nem lehet figyelmen kívül hagyni azt sem, hogy a jogintézménynek szükségszerűen lehetővé kell tenni bizonyos korlátok megadását ahhoz, hogy az ne váljon parttalanná és ne eredményezze az eljárásokban a bírálat aránytalan elhúzódását. Ezzel függ össze a törvény 15. §-ában a Kbt. 67. § (5) bekezdésének módosítása.

A 15. §-hoz

A módosítás - összefüggésben azzal, hogy a Kbt. 67. § (3) bekezdésének módosítása a jövőben nem zárná ki a hiánypótlás keretében új gazdasági szereplő megnevezését - úgy rendelkezik, hogy az ajánlatkérő nem köteles olyan újabb hiánypótlást elrendelni, amely azért vált szükségessé, mert az ajánlattevő vagy részvételre jelentkező új gazdasági szereplőt nevezett meg a hiánypótlásban. Amennyiben azonban az ajánlatkérő - a bírálat elhúzódását megelőzendő - élni kíván ezzel a korlátozási lehetőséggel, arra az eljárást megindító felhívásban utalnia kell. Az újabb iratok benyújtására vonatkozóan a hiánypótlási felhívás kötelezettségét a szabályozás azért engedi mellőzni, hogy az új gazdasági szereplő megnevezése ne kényszerítse az ajánlatkérőket esetlegesen elhúzódó többkörös hiánypótlásra. Természetesen az új gazdasági szereplővel kapcsolatos többkörös hiánypótlásra is irányadó, hogy az ajánlatkérő minden ajánlattevőnek azonos feltételekkel köteles a hiánypótlást biztosítani (67. § (1) bekezdés), tehát amennyiben úgy dönt, hogy az új gazdasági szereplőkre tekintettel második hiánypótlási felhívást nem bocsát ki, minden ajánlattevő esetében így kell eljárnia. Az ajánlatkérő nem csak kizárhatja, hanem korlátozhatja is az új gazdasági szereplőre vonatkozó további hiánypótlást pl. olyan módon, hogy előírja, ilyen esetben csak egy újabb hiánypótlási fordulót biztosít. A szabályozás továbbra is fenntartja annak lehetőségét, hogy az önkéntes hiánypótlásra nyitva álló időtartam alatt, az ajánlattevők a további iratokat is csatolják.

A 16. §-hoz

A Kbt. alkalmazásával kapcsolatban több kritika érte azt a szabályt, amely az aránytalanul alacsony ár tekintetében meghatározott kritikus eltérés mértékét - melynek fennállása esetén kötelező indokolásra felhívni az ajánlattevőt - az ajánlatkérő rendelkezésére álló fedezet összegéhez viszonyította. A módosítás most viszonyítási alapként az - adott esetben szükséges érték-egybeszámítás nélkül vett - becsült értéket jelöli meg. A becsült érték meghatározásával kapcsolatban az eljárás előkészítése körében az ajánlatkérőt terhelő kötelezettség, hogy olyan körültekintéssel járjon el, amely lehetővé teszi a becsült érték felelősségteljes, a piaci viszonyoknak megfelelő meghatározását. Az ajánlatkérőnek minden esetben alá kell tudnia támasztania, hogy a megfelelő gondossággal járt el a becsült érték meghatározásakor. Az építési beruházások közbeszerzésének részletes szabályairól szóló 306/2011. (XII. 23.) Korm. rendelet részletes költségvetés készítését írja elő az ajánlatkérő számára. Az előbbiekre tekintettel a becsült érték a viszonyítás megalapozottabb alapját jelentheti, mint a ténylegesen rendelkezésre álló fedezet. A fedezetet ugyan sok esetben a becsült értékhez igazítják és ez az az összeg, amelyen az ajánlatkérő ténylegesen képes lesz szerződést kötni, a piaci visszajelzések azonban azt mutatják, hogy a rendelkezésre álló fedezet a gyakorlatban mégis többször eltér a szerződéses szolgáltatás piaci értékétől.

A 17. §-hoz

Az ajánlattevők által a közbeszerzési eljárásban benyújtott információk nyilvánosságát - a közbeszerzési eljárás során gyakorolható iratbetekintésre vonatkozóan - három jogszabály is szabályozza: a Kbt. speciális rendelkezései mellett a Ptk. üzleti titokra vonatkozó szabályai változatlanul érvényesülnek, figyelembe kell venni továbbá az információs önrendelkezési jogról és az információszabadságról szóló 2011. évi CXII. törvény rendelkezéseit. Az üzleti titok definícióján túl a Ptk. 81. § (3) bekezdésében foglalt kivételek érvényesek a közbeszerzési eljárásokban is. Az utóbbi időben elterjedt azon ajánlattevői gyakorlatra tekintettel, amely túl szélesen értelmezte az üzleti titoknak nyilvánítás lehetőségét, a módosítás egyértelművé teszi, hogy közbeszerzési eljárásokban is kizárólag olyan szűk körben tagadható meg az iratbetekintés üzleti titok fennállására tekintettel, ahol a Ptk.-ban foglaltakra tekintettel a közpénzfelhasználással kapcsolatos adatok nyilvánosságra hozatala kivételesen megtiltható. Amennyiben az ajánlatkérő a bírálat során észleli, hogy ajánlattevő túlterjeszkedett a törvényi lehetőségeken, hiánypótlásban kell elrendelnie az üzleti titok köre megjelölésének javítását.

A 18. §-hoz

A módosítás szövegpontosítást tartalmaz. A módosított rendelkezés eredetileg tartalmazta a hirdetmény közzététele nélküli tárgyalásos eljárások Kbt.-ben meghatározott jogcímeit rögzítő jogszabályhelyre való utalást [lásd Kbt. 94. §]. Figyelemmel azonban arra, hogy a nemzeti eljárási rendben hirdetmény közzététele nélküli tárgyalásos eljárás az uniós eljárási rendhez képest más jogcímeken is alkalmazható [lásd Kbt. 122. § (7) bekezdés], azonban a hirdetmény közzététele nélküli tárgyalásos eljárások uniós szabályai a nemzeti eljárási rendben is alkalmazandók, a törvény szövegéből szükséges volt törölni az uniós hirdetmény közzététele nélküli tárgyalásos eljárások jogcímét tartalmazó jogszabályhelyre való utalást.

A 19. §-hoz

A módosítás lehetőséget ad arra, hogy kivételes és indokolt esetekben a keretmegállapodás időtartama a négy évet meghaladja. A módosítás összhangban áll az uniós irányelvi rendelkezésekkel. Az Európai Bizottság magyarázó jegyzete szerint a hosszabb időtartamot indokolhatja például, amennyiben a teljesítés olyan befektetést igényel, melynek megtérüléséhez több mint négy évre van szükség. A keretmegállapodás hosszabb időtartama nem korlátozhatja indokolatlanul a versenyt, a hosszabb időtartam csak akkor alkalmazható, ha az a tárgyára, illetve a szerződéses konstrukció sajátosságaira tekintettel kifejezetten indokolt.

A 20. §-hoz

A módosítás összhangba hozza a Kbt.-t az új katasztrófavédelemről szóló törvény rendelkezéseivel.

A tőkepiaci instrumentumok eddig sem tartoztak a Kbt. hatálya alá. Az uniós értékhatárt el nem érő hitel és pénzkölcsön igénybevétele tekintetében a Kbt. 120. § k) pontja szerint a nemzeti eljárásrendet már most sem kell alkalmazni, ugyanakkor a fizetési számlavezetés, a pénzforgalmi szolgáltatások igénybevétele indokolatlanul nem képez ilyen kivételt.

A Kbt.-ben a Hpt. szerinti pénzügyi szolgáltatások közül nevesítetten csak a hitel és pénzkölcsön nyújtás szerepel. A Kbt. 3. melléklete, illetve az Európai Unió közös közbeszerzési szószedete (CPV) sem nevesít a Hpt. szerinti pénzügyi szolgáltatásokat, csak összefoglalóan mint „banki szolgáltatást” említi ezen szolgáltatásokat. Célszerű a Kbt. és a Hpt. fogalomrendszerének koherenciáját megteremteni, és a Kbt.-ben a Hpt. szerinti pénzügyi szolgáltatások igénybevételére vonatkozó közbeszerzési szabályokat egységesen megállapítani.

A 21. §-hoz

A Kbt. új 122/A. §-ában bevezetett eljárásra tekintettel szükséges módosítás. A módosítás továbbá kiterjeszti az önállóan kialakítható eljárás alkalmazási lehetőségét építési beruházásokra is, biztosítva ezáltal az uniós szabályoknak megfelelő, lehető legrugalmasabb eljárás szélesebb körű alkalmazását.

A 22. §-hoz

Az új Kbt. alapján az uniós eljárásrendben minden esetben kötelező a dokumentáció készítése. Ez alól a hirdetmény közzététele nélküli tárgyalásos eljárások jelentenek kivételt, amelyek esetében fő szabály szerint nem kötelező dokumentáció készítése. Uniós eljárási rendben tehát a dokumentáció elkészítése szempontjából a törvény eljárási típusok szerint tesz különbséget. Nemzeti eljárási rendben ehhez képest a Kbt. korlátozza a dokumentáció készítésére vonatkozó kötelezettséget, és csak az építési beruházás tárgyú beszerzések esetében teszi azt kötelezővé, azaz a beszerzési tárgyak szerint differenciál. Ez a szabályozási környezet azonban problémát okozott a nemzeti eljárási rendben bonyolított építési beruházás tárgyú hirdetmény közzététele nélküli tárgyalásos eljárások esetében, mivel a törvény alapján egyértelműen nem volt megállapítható, hogy ilyen esetben a dokumentáció készítése kötelezettség, vagy csak lehetőség. A módosítás tisztázza, hogy a nemzeti eljárási rendben építési beruházás esetében kötelező a dokumentáció készítése, amely alól kivételt azon hirdetmény közzététele nélküli tárgyalásos eljárások képeznek, amelyek esetében uniós eljárásrendben sem kell dokumentációt készíteni. Az uniós eljárásrendben is fennálló jogcímen alkalmazott hirdetmény nélküli tárgyalásos eljárás alkalmazása esetén nemzeti eljárási rendben sem kötelező dokumentáció készítése, még abban az esetben sem, ha a beszerzés tárgya építési beruházás. A Kbt. módosított rendelkezése ugyanakkor ezt a mentesülési lehetőséget a Kbt. 94. §-a szerinti hirdetmény közzététele nélküli tárgyalásos eljárások esetében adja meg, így az nem vonatkozik a nemzeti eljárási rendben szabályozott speciális, a Kbt. 122. § (7) bekezdése szerinti hirdetmény nélküli tárgyalásos eljárásokra. A különbségtétel indoka, hogy a nemzeti eljárásrendben meghatározott érték alatt a hirdetmény nélküli tárgyalásos eljárás már nem kivételes eljárásfajta, a jogalkotói álláspont szerint elvárható és szükséges, hogy a 150 millió forint értéket el nem érő építési beruházások esetében általános szabályként az ajánlatkérő készítsen dokumentációt.

A 23. §-hoz

A Kbt. 122. § (5) bekezdésének módosítása abból a célból indokolt, hogy a Kbt. 45. § (4) bekezdésében szabályozott határidő hosszabbítási lehetőséggel az ajánlatkérő nemzeti eljárásrendben is élni tudjon. Mivel a Kbt. nemzeti eljárásrendje nem tartalmaz a kiegészítő tájékoztatás kapcsán pontosan rögzített határidőket, a Kbt. 45. § (3) és (4) bekezdésében foglalt rendelkezések alkalmazásának feltétele nem értelmezhető. A módosítás ezért a nemzeti eljárásrendben is rendezi, hogy az ajánlatkérő élhet a határidő meghosszabbításának - hirdetmény feladása nélkül is lehetséges - esetével. A törvény továbbra sem rögzít olyan esetet, amikor az ajánlatkérőnek nemzeti eljárásrendben kötelező meghosszabbítani a határidőt, az a szabály, amely szerint ésszerű időben ajánlatkérő köteles a feltett kérdésekre válaszolni, ugyanis elegendő annak biztosítására, hogy az ajánlatkérőnek kötelező választ adnia azon kérdésekre, amelyekre még ésszerű időben lehetséges válaszolni.

A 24. §-hoz

Az ajánlatkérő saját kezdeményezésére meghívottak személyének meghatározásakor az egyenlő bánásmód elvének figyelembe vételével, lehetőleg különösen a mikro-, kis- vagy középvállalkozások részvételét biztosítva kell eljárni. A módosítás nyomán - az Európai Bizottsággal történt konzultáció eredményeként - nem lesz kötelező minden esetben kizárólag kis- és középvállalkozásokat ajánlattételre felhívni, a törvény azonban továbbra is rögzíti, hogy lehetőség szerint különösen kkv-kat kell felhívnia az ajánlatkérőnek. Annak megítélésekor, hogy az ajánlatkérő mikor veheti figyelembe a kis- és középvállalkozások közvetlen előnyben részesítésének szempontját, figyelemmel kell lenni arra, hogy az adott szerződés kapcsán fennáll-e határon átnyúló érdek, azaz más uniós tagállamban letelepedett gazdasági szereplők érdeklődésének valószínűsége. A közbeszerzési eljárás egyedi körülményeit és az érintett ágazat sajátosságait kell figyelembe venni a határon átnyúló érdek felmerülése kapcsán, a szerződés jellemzői mellett a határon átnyúló érdek hiányára engedhet következtetni az is, amennyiben az előzetes nyilvános közzétételre nem érkezik más tagállamban letelepedett gazdasági szereplőtől érdeklődés.

A Kbt. módosult előírásából tehát az következik, hogy az ajánlatkérőnek az ajánlattételre felhívni kívánt gazdasági szereplők kiválasztásakor - amennyiben erre az adott szerződés tárgyának megfelelően van lehetőség, a piacnak vannak kkv szereplői - alapvetően biztosítania kell a kis- és középvállalkozások részvételét. Nem áll fenn azonban ez a kifejezett kötelezettség akkor, ha az adott szerződéshez kapcsolódó körülmények kifejezetten arra utalnak, hogy a szerződés határon átnyúló érdeklődésre tarthat számot.

A 25. §-hoz

A törvény a Kbt. 122/A. §-ában megteremti annak lehetőségét, hogy ha az árubeszerzés vagy szolgáltatás becsült értéke nem éri el a huszonöt millió forintot, vagy az építési beruházás becsült értéke nem éri el a százötven millió forintot és az eljárásban tárgyalás tartása nem szükséges, az ajánlatkérő tárgyalás tartása nélkül is indíthat legalább három ajánlattevő közvetlen felhívásával közbeszerzési eljárást.

A 26. §-hoz

A módosítás azzal a szabályozási változással függ össze, amely minden beszerzési tárgyra lehetővé teszi a szabadon kialakított eljárásrend alkalmazását. Tekintettel arra, hogy a szolgáltatási koncesszió jelenleg még nem tárgya az uniós közbeszerzési irányelvek szabályozásának, tehát uniós értékhatár sem került meghatározásra, szolgáltatási koncesszió esetében a Kbt. 123. §-a szerinti eljárási szabályok minden esetben alkalmazhatók.

A 27. §-hoz

A módosítás oka, hogy amennyiben az ajánlatkérő a szerződést a hirdetmény nélküli eljárás jellegéből adódóan kizárólag egy meghatározott szervezettel, személlyel tudja megkötni, és a Döntőbizottság elnöke a Kbt. 141. § (3) bekezdése alapján nem indít az iratok hozzá történő beérkezésétől számított tizenöt napon belül hivatalból eljárást a Közbeszerzési Döntőbizottság előtt, nem indokolt a moratóriumi időszak fenntartása. A módosítás hozzájárul a szerződéskötések felgyorsításához, lényeges azonban, hogy amennyiben jogorvoslati eljárás indul a szerződés megkötését megelőzően, a 124. § (7) bekezdése szerinti moratórium garantálja a hatékony jogorvoslat lehetőségét.

A 28. §-hoz

A módosítás pontosítja a Kbt. biztosítékokkal kapcsolatos szabályait. Egyrészt megadja, hogy a törvényben meghatározott célú biztosíték maximum 5%-os értéke számítási alapjaként tartalékkeret kikötése esetén a tartalékkeret nélkül számított összeget kell figyelembe venni.

A Kbt. 126. §-ának rendelkezéseiből következik, hogy az itt szabályozott biztosítékok az olyan szerződést biztosító mellékkötelezettségek, amelyek a szerződéses jogviszonyból eredő, a nyertes ajánlattevőt terhelő kötelezettségek teljesítésének képességét teremtik meg. A Kbt. 126. § (4) bekezdésének módosítása kiigazítja, hogy a szavatossági igények teljesítésére vonatkozó biztosíték rendelkezésre bocsátásának időpontja szintén a teljesítés időpontja, hiszen amennyiben ez célszerű, adott esetben a szavatossági jogok gyakorlására jótállási idő alatt is sor kerülhet, illetve a 126. § (3) bekezdése a maximális érték meghatározásánál szintén együttesen veszi figyelembe a jótállási és szavatossági igények teljesítésének biztosítékát. A Kbt. 126. § (4) bekezdésének módosítása kimondja továbbá, hogy a teljesítés elmaradásával kapcsolatos biztosíték a szerződés hatálybalépésekor bocsátandó rendelkezésre, ezáltal megkönnyíti a gyakorlati jogalkalmazást: lehetőség lesz arra, hogy a bank a teljesítési biztosítékot már az aláírt szerződésre tekintettel nyújtsa, a szerződés hatálybalépése ugyanakkor a biztosíték rendelkezésre bocsátásához köthető.

A 29. §-hoz

A módosítás változtat az előleg biztosításának kötelező esetein. A vállalkozók részéről is nagy összegű befektetést igénylő építési beruházások körében emelkedik a kötelezően biztosítandó előleg mértéke azáltal, hogy az 5%-os előleg mértékének maximum 10 millió forintos felső határa 68 millió forintra, azaz az építési beruházásra irányadó uniós közbeszerzési értékhatár 5%-ának megfelelő összegre emelkedik. A módosítás így különösen a nemzeti eljárásrendben induló kis- és középvállalkozások pénzügyi helyzetének javításához járul hozzá az előleg mértékének emelésével. Ezzel szemben az előleg igénybe vételének kötelező lehetővé tétele a szolgáltatások körében sok esetben nem volt megfelelően kezelhető - pl. pénzügyi szolgáltatások, folyamatos feladatellátásra vonatkozó szerződések, nem fix áras szerződések, ahol az előleg mértéke nem volt meghatározható -, ezért a módosítás nyomán a továbbiakban az uniós értékhatár feletti szolgáltatás-megrendelések esetén nem érvényesül a kötelező előleg. A módosítás pontosítja, hogy a kötelezően biztosítandó előleg kiszámításának alapja ez esetben is a tartalékkerettel nem növelt szerződéses összeg.

A 131. § (2) bekezdésének új megfogalmazása jobban hangsúlyozza azt a Ptk. és a Kbt. viszonyára tekintettel eddig is megfelelő értelmezést, hogy a Kbt. kötelező előlegre vonatkozó előírása nem korlátozza a felek megállapodását előleg nyújtására egyéb esetekben vagy a kötelezőnél nagyobb mértékben.

A 30. §-hoz

A módosítás szövegpontosítást tartalmaz. Ennek keretében rögzítésre kerül a Kbt. hivatkozott rendelkezésében, hogy a szerződéses ellenérték 5%-át meghaladó növekedését az eredeti szerződés ellenérték tartalékkerettel nem növelt összegéhez kell viszonyítani.

A 31. §-hoz

A Kbt. 137. §-ának módosítása változtat a közbeszerzési eljárásban közzétett vagy közvetlenül megküldött felhívásokkal, valamint a dokumentációval kapcsolatban a jogsértés tudomásra jutásának időpontjára vonatkozó vélelmet rögzítő szabályon. A felsorolt dokumentumokkal kapcsolatban a jövőben a jogsértés tudomásra jutása időpontjának a közbeszerzési eljárást megindító hirdetmény közzétételének vagy közvetlen felhívás kézhezvételének, vagy dokumentáció esetében annak rendelkezésre bocsátásának napját kell tekinteni. A módosítás célja, hogy a kérelmezők még az ajánlattételi vagy részvételi határidő lejártát megelőzően jogorvoslati vagy előzetes vitarendezési eljárást kezdeményezzenek az eljárást (vagy az ajánlattételi eljárási szakaszt) megindító dokumentumokkal kapcsolatban. Az ajánlatkérőnek ekkor még van lehetősége módosítani a kifogásolt felhívás vagy dokumentáció tartalmán. Változatlan marad ugyanakkor a 137. § (4) bekezdésében foglalt azon szabály, amely szerint az ajánlattételi vagy részvételi határidő lejártát megelőző ötödik napig akkor is indítható jogorvoslat, ha a 137. § (3) és (5) a) pontja alapján megállapítható határidő már lejárt volna, és abban az esetben sem következik be változás, ha az előzetes vitarendezés szabályai szerint előzetes vitarendezést kezdeményezett a kérelmező: ilyenkor továbbra is az ajánlatkérői válasz kézhezvételét követően kezdődik a jogorvoslati határidő.

A Kbt. 137. § (5) bekezdés e) pontját szükséges a Kbt. módosításra kerülő 31. § (1) bekezdésével összhangba hozni.

A 32. §-hoz

A módosítás alapján a Közbeszerzési Döntőbizottság eljárásában a bírság kiszabásának szempontjai közé bekerül, hogy - a kétszeres, adott esetben aránytalan szankció elkerülése érdekében - a Döntőbizottság figyelembe veszi azt a körülményt is, ha a jogsértésre tekintettel a támogatásra vonatkozó jogszabályok szerint is feltehetően szankció kerül majd megállapításra. Szintén indokolt, hogy a bírság kiszabása körében a Döntőbizottság figyelembe vegye, ha a jogsértés óta hosszabb idő telt el, az ellenőrzött szervezetnél ilyenkor sok esetben a korábbi felelős személyek köre megváltozott, és a szervezet későbbi megbírságolása ellenérdekeltté teszi az új vezetőket a korábbi jogsértések feltárásában és az ellenőrző szervek értesítésében.

A 33. §-hoz

A módosítás a Közbeszerzési Hatóság, illetve a Hatóság keretében működő Tanács feladatkörét pontosítja. A Kbt. érintett rendelkezésének eredeti szövege szerint a Hatóság keretében működő Tanács elősegíti a közbeszerzési információk nyilvánosságát, az elektronikus közbeszerzési adatbázisok használatának elterjedését, továbbá az elektronikus eljárási és kommunikációs lehetőségek támogatását. Többek között e feladat megvalósítása érdekében a Közbeszerzési Hatóság jelentős informatikai fejlesztést hajtott végre, melynek eredményeként kialakításra került KBA, amely a közbeszerzési eljárások központi, elektronikus nyilvántartása. A KBA közbeszerzési eljáráshoz és ajánlatkérő szervezethez kapcsolódóan tárolja a közbeszerzésekkel kapcsolatos adatokat és dokumentumokat, melyek között keresési lehetőséget is biztosít. A módosítás a Közbeszerzési Hatóság feladatként rögzíti a KBA működtetését.

A Közbeszerzési Hatóság feladatköre a közbeszerzésekhez kapcsolódó elektronikus feladatok tekintetében egyúttal új tevékenységgel bővül. A módosítás értelmében a Kbt. előírja a Közbeszerzési Hatóság számára, hogy olyan elektronikus felületet alakítson ki, ahol az ajánlatkérők ingyenesen közzétehetik az általuk folytatott közbeszerzési eljárások dokumentációját, és ahonnan a potenciális ajánlattevők a dokumentációt közvetlenül és ugyancsak ingyenesen elérhetik és letölthetik. A módosítás elsődleges célja a közbeszerzési eljárásokhoz kapcsolódó adminisztrációs terhek csökkentése mind az ajánlatkérői, mind az ajánlattevői oldalon, azáltal, hogy a dokumentáció elektronikus elkészítésével és térítésmentes rendelkezésre bocsátásával az ajánlatkérő mentesül a dokumentáció papír alapú elkészítésének járulékos költségeitől, az ajánlattevők pedig a számukra esetenként jelentős anyagi terhet okozó dokumentációs díjak megfizetése alól.

A 34. §-hoz

Az állami vagyonra vonatkozó jogszabályok változására tekintettel módosul a felhatalmazó rendelkezés.

A 35. §-hoz

Az átmeneti rendelkezések kiegészítése rendezi, hogy a módosítás a hatálybalépését követően megkezdett közbeszerzési vagy külön szabályozott beszerzési eljárásokra alkalmazandó, az egybeszámítási szabályok kapcsán lehet releváns, hogy a hatálybalépéskor adott esetben nem közbeszerzés körében már megkezdett beszerzésre (ez alatt érthető pl. pályázati felhívás közzététele vagy szerződéskötésre vonatkozó ajánlat megküldése) még nem kell az új egybeszámítási szabályokat alkalmazni.

A 36. §-hoz

A 2012. évi CCX. törvény 2013. július 1-jével hatályba lépő rendelkezései értelmében a Ket. hatósági nyilvántartásokra vonatkozó szabályozása a közhiteles nyilvántartásokra szűkül le, amellyel szükséges a Kbt. rendelkezéseit összhangba hozni. A módosítás megszünteti a közbeszerzések kötelező részekre bontásának előírását. A kötelező részekre bontás tekintetében a gyakorlati tapasztalatok azt mutatták, hogy az elvárásokkal ellentétben a jogintézmény nem eredményezte a kis- és középvállalkozások közbeszerzésekbe való bekapcsolódásának elősegítését, a kis- és középvállalkozások részvételének növekedését a közbeszerzésekben, amelyet a módosítás előkészítése során folytatott konzultációk során a leginkább érintett érdekképviseleti szervezetek is megerősítettek. Ezzel szemben a jogintézmény - a részekre bontás egyes feltételeinek a gyakorlatban kialakult eltérő megítélése miatt - jelentős jogorvoslati kockázatot hordozott magában, amely veszélyeztette az európai unós források jogszerű felhasználását. A módosítás eredményeként a Kbt. továbbra is az ajánlatkérő kötelezettségévé teszi annak vizsgálatát, hogy a beszerzés tárgyának jellege lehetővé teszi-e a részajánlattételt. A Kbt. megtartja az ennek megítélésére vonatkozó feltételek meghatározását is, azzal azonban, hogy a részajánlattétel lehetőségének biztosítására vonatkozó döntést - a törvényben meghatározott feltételek fennállása esetében is - az ajánlatkérőre bízza. A módosítás a szerződésben kiköthető tartalékkeret összegét 5%-ról 10%-ra emeli.

A módosítás eredményeként továbbá bővül az ajánlatkérő által kötelezően elfogadandó biztosítékok köre a banki készfizető kezességvállalással, amely mellett az ajánlatkérő ezután is megteheti, hogy lehetővé teszi a biztosítéknak más formában, akár a tulajdonos kezességvállalása útján történő nyújtását is. A banki kezességvállalás választása kedvezőbb lehet a vállalkozásoknak annyiban, hogy a kezességvállalás járulékos biztosíték, a kezes hivatkozhat az alapjogviszonnyal kapcsolatos kifogásokra. A módosítás - a biztosító által vállalt készfizető kezesség mellett a banki készfizető kezesség beemelésével - tehát nagyobb teret enged a járulékos biztosítékok nyújtásának, továbbra is figyelemmel van azonban arra, hogy az ajánlatkérői igények kielégítését egy fizetőképes bank kezességvállalása biztosítsa.

A 37. §-hoz

A rendelkezés a törvény egyéb rendelkezéseivel való összhang érdekében szükséges kisebb módosításokat tartalmaz, meghosszabbítja továbbá az állami köznevelési intézményfenntartóra vonatkozó korábban bevezetett szabály hatályát.

-----STARTING---POINT---VEGE---

A 38. §-hoz

A hatálybalépés időpontja a törvény szabályainak legnagyobb részére nézve 2013. július 1. napja, azon rendelkezés kivételével, amely tekintetében a Közbeszerzési Hatóságnál megteremtendő technikai feltételekre figyelemmel 2013. november 1. a hatálybalépés időpontja. Az állami köznevelési intézményfenntartóra vonatkozó szabály hatályának meghosszabbítása érdekében további egy rendelkezés 2013. június 30-án lép hatályba.

A 39. §-hoz

A törvény a hatályos közbeszerzési irányelvek által szabályozott területre vonatkozik, ezért jogharmonizációs záradékot tartalmaz.