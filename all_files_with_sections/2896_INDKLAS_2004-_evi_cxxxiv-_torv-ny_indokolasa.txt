2004. évi CXXXIV. törvény indokolása

a kutatás-fejlesztésről és a technológiai innovációról

-----STARTING---POINT---ALTALANOS--- 

A nemzetközi piaci versenyben az egyes nemzetgazdaságok versenyképessége elsősorban a társadalom és a gazdaság innovatív képességén és vállalkozási készségén múlik.

1990. óta a magyar gazdaság szerkezete jelentősen átalakult, technológiai színvonala látványosan nőtt, termelékenysége és versenyképessége sokat javult. Az alkalmazott új technológiák fő forrását elsősorban a tőkejavak importja és a közvetlen külföldi tőkebefektetések képezték. Az átalakulás kiteljesedésével az e tényezőkből fakadó növekedés és termelékenység-javulás hamar eléri határait, ha nem társul hozzájuk hazai kutatás-fejlesztés (a továbbiakban: K+F) és itthon létrehozott szellemi hozzáadott értéket tartalmazó technológia. Ezért Magyarország számára olyan fejlődési pálya kívánatos, amely nem egyszerű bérelőnyök alapján, hanem a szellemi hozzáadott érték előállításán és piaci értékesítésén keresztül, növekvő hazai jövedelmek mellett eredményez előrelépést a piaci és a társadalmi hatékonyság versenyében. Ennek érdekében erősíteni kell a hasznosításra irányuló kutatás-fejlesztést, javítani kell a főtevékenységű kutató-fejlesztő helyek és a vállalkozások együttműködését, ösztönözni kell a vállalkozásokat a hazai és külföldi eredetű szellemi alkotások alkalmazására és piaci bevezetésre a termelésben és szolgáltatásban. Ez a megfontolás teszi elsősorban szükségessé a kutatás-fejlesztésről és a technológiai innovációról szóló törvény megalkotását.

A törvény a Kormány programjában - az utóbbi években lejátszódó reformfolyamatokkal összhangban - meghatározott tudomány- és technológiapolitikai, valamint innováció-politikai célok megvalósítását szolgálja. Alapvető feladata az, hogy segítse a magyar gazdaság versenyképességének növekedését, fejlessze a nagy hozzáadott értéket létrehozó, magas szintű tudáson alapuló termelést és szolgáltatásokat, hozzájáruljon a gazdasági, társadalmi és környezeti szempontból egyaránt fenntartható fejlődési pálya kialakításához, ezzel a magyar lakosság életszínvonalának és életminőségének javításához. Mindez megfelel az EU lisszaboni, barcelonai és göteborgi célkitűzéseinek is.

A törvényben foglalt szabályozás és az elfogadásából fakadó intézkedések hozzájárulnak az európai uniós közösségi kutatási források, valamint a 2007-2013 között elosztandó strukturális alapok jelentősen megnövekvő K+F és innovációs célú forrásainak eredményes hazai felhasználásához is.

Annak érdekében, hogy az innováció jelentősége a társadalom széles körében ismertté váljon, a tudománnyal és a technológiai innovációval kapcsolatos társadalmi szemlélet formálására is szükség van. A fejlett országok innovációval összefüggő törvényei ilyen hatást is kiváltottak, és Magyarországon is várható, hogy a törvény létrejötte - valamint a létrehozásához kötődő célok és érvek - kedvező hatást gyakorolnak a kutatás-fejlesztési, valamint technológiai innovációs tevékenységek ismertségére és elismertségére.

A rendelkezés megalapozott törvényi kereteket teremt az innovációs folyamat számára a kormányzati feladatok, a költségvetési finanszírozás szabályai, a szellemi alkotások hasznosítása, valamint a K+F és az innováció célzott támogatási eszközrendszere területén. A törvény céljainak megfelelően kialakuló, a dinamikus és hatékony vállalkozásokra, tudás-előállító és -hasznosító hálózatokra épülő nemzeti innovációs rendszer önmagában is ösztönzi az új technológiák alkalmazását és K+F-re orientált további tőkebefektetéseket.

A törvény kifejezi a magyar innovációs politikának azt a szándékát, hogy a kutatási-fejlesztési tevékenység mellett támogassa mindazokat a cselekvési formákat, amelyekben az új ismeretek elterjesztése, az új technológiák felhasználása, és az ezekhez kapcsolódó új szervezeti megoldások felértékelődnek.

E törvény feladata, hogy a kutatás-fejlesztés és a technológiai innováció területén a közszféra és az üzleti szektor sokirányú kapcsolódásait segítse. Védi a közpénzeket, és eközben messzemenően igyekszik figyelembe venni, hogy a kutatási eredmények hasznosítása vállalkozási, piaci gazdálkodási szemléletet igényel. Azt a szemléletet képviseli, hogy a közvagyonnak a köz érdekében gazdaságilag is hasznosulnia kell, és szabályozott viszonyok között hozamot kell termelnie. A költségvetési kutatóhelyek vezetőitől elvárja, hogy a rájuk bízott vagyon növekedéséért dolgozzanak. Ennek érdekében lehetővé teszi, hogy az eddigieknél jobban tudjanak alkalmazkodni a piaci feltételekhez.

A törvényben érvényesül a szabályozás egyszerűsítésére, a kutatói és vállalkozási mozgástér bővítésére irányuló törekvés, ami egyben feltételezi mind a költségvetési fenntartású kutatóhelyek vezetőinek, mind a támogatásban részesülő vállalkozásoknak a nagyobb felelősségét a közösségi források jogszerű és hatékony felhasználásában. Ez a törekvés összhangban van az Európai Unió versenyképesség javítására irányuló politikájával.

-----STARTING---POINT---RESZLETES---

I. Fejezet

A törvény céljai, alapelvei és hatálya

Az 1-2. §-hoz

A törvény céljai összhangban vannak a Kormányprogramnak a kutatás-fejlesztéssel és az innovációval kapcsolatban megfogalmazott célkitűzéseivel, továbbá figyelembe veszik az Európai Uniónak a közösségi kutatási-fejlesztési tevékenységre vonatkozó általános követelményeit is.

A törvény elő kívánja mozdítani a technológiai innovációt és ennek érdekében úgy szabályoz, hogy a költségvetési szektorban végzett K+F minél inkább a hasznosításra irányuljon. Kifejezi azt a jogalkotói szándékot, hogy a K+F állami támogatásában és az ezt segítő intézményrendszer működésében a K+F teljesítmény (kínálat) ösztönzésének és színvonalemelésének szempontjait megtartva a hangsúlyt a hasznosításra és az ezt szolgáló kapcsolatrendszerek támogatására kell helyezni (kereslet-szemléletű ösztönzési politika). Az innovációs infrastruktúra és intézményrendszer fejlesztésben a kormány és a magángazdaság szereplőinek együttműködése a fejlett piacgazdaságokban jellemzően érvényesülő ún. „Public Private Partnership” elvei alapján történik. A törvény elősegíti az ilyen típusú együttműködés hazai elterjedését a technológiai innováció területén.

A törvény a közpénzből nyújtott támogatások tekintetében a nyílt pályázatok alkalmazását írja elő, kivéve, ha törvény, kormányrendelet vagy kormányhatározat másként nem rendelkezik. Az állami költségvetésben feladatfinanszírozás címén jóváhagyott támogatások a címzettek részére ugyanakkor továbbra is pályázat nélkül hozzáférhetők. A törvény és a kormányrendelet mellett az indokolja a kormányhatározat, mint kivételes lehetőség szerepeltetését, hogy a Kormány saját kezdeményezésű kiemelt projektjeiről kormányhatározattal is születhessen döntés - elsősorban a K+F infrastruktúra és az általános innovációs szolgáltatások fejlesztése területén.

A 3. §-hoz

A törvény hatálya

A törvény a kutatás-fejlesztési és technológiai innovációs tevékenységet, és nem az innovációs folyamatban résztvevő szervezeteket kívánja szabályozni, ezért nem személyi, hanem tárgyi hatályt határoz meg. Lényeges szempont, hogy a magyarországi technológiai innováció nem csak a hazánkban létrejött tudásra, hanem a világ bármely részén létrejött tudásra épül. A törvény ezért a kutatás-fejlesztés és a technológiai innováció területén a nemzetközi együttműködésre is kiterjed. Az intézkedések összhangban állnak az európai közösségi joganyag kutatás-fejlesztésre vonatkozó rendelkezéseivel.

II. Fejezet

Értelmező rendelkezések

A 4. §-hoz

Annak érdekében, hogy a kutatás-fejlesztés (K+F) és a technológiai innováció fogalomrendszere összhangban legyen az OECD és az EU fogalomrendszerével - valamint az azzal harmonizált hazai jogszabályokkal - a törvény a fogalmak közül a lehető legtöbbet az OECD 2002-ben kiadott Frascati Kézikönyvével (a kutatás-fejlesztés fogalmai körében), az 1997-ben kiadott Oslo Kézikönyvével (az innováció fogalmai körében), valamint az Európai Unió közösségi joganyagával összhangban határoz meg.

A javasolt fogalomrendszer ugyanakkor nem csupán átvétele a más ajánlásokban megtalálható definícióknak, hanem a fogalmaknak azokat a jellemzőit emeli ki, amelyekre a jogalkotó hatni kíván. Ily módon a definíciók több esetben szemléletformáló, szakmai kultúrateremtő, a K+F és a technológiai innováció mindenkori szabályozását és gyakorlatát átfogóan alakító jellegűek.

A törvény az innováció átfogó értelmezésén alapul. Az innováció a gazdasági fejlődést megalapozó változások kifejezésére szolgáló igen sokrétű fogalom, amelyet a szakirodalomban és a gazdasági folyamatok megfigyelésénél alkalmazott nemzetközi módszertani ajánlásokban a megfigyelés tárgyától és céljától függően eltérő hangsúlyokkal és eltérő részletességgel határoznak meg. Az innováció fogalmának alkalmazása során általában megkülönböztetik a műszaki vagy technológiai innovációt, amelyen új termékeket és folyamatokat (technológiákat), valamint a termékek és folyamatok jelentős műszaki változásait értik. Az innováció akkor tekinthető megvalósultnak, ha a terméket bevezették a piacra. Ehhez a tudományos kutatás és műszaki fejlesztés mellett szervezési, pénzügyi és kereskedelmi tevékenységre is szükség van.

A törvény nem terjed ki az innováció egészére. A fenti átfogó fogalom körébe tartozó tevékenységek közül a technológiai innovációt vonja a szabályozás hatálya alá. Egyes szakirodalmi forrásoktól eltérően itt e fogalom értelmezése nem szűkül le az eljárás-innováció mozzanataira, hanem abba beleértendő valamennyi műszaki vonatkozású innovációs tevékenység, így például a termék-innováció, az eljárás-innováció, a szervezési innováció, valamint a mindezeket megalapozó kutatás és kísérleti fejlesztés. Nem tartoznak a technológiai innováció fogalmába azok a szervezési, pénzügyi, piaci és társadalmi innovációs tevékenységek, amelyek nem függnek össze közvetlenül a technológiai jellegű változások megvalósításával.

A törvény a hazai jogalkotási gyakorlatban először vezeti be a tiszta alapkutatás és a célzott alapkutatás fogalmainak megkülönböztetését. Erre az OECD Frascati Kézikönyv legújabb, 2002. végén közzétett változata, tehát a legtöbbet hivatkozott nemzetközi módszertani ajánlás már lehetőséget és definíciót ad. A megkülönböztetés jelentősége abban áll, hogy az eredeti újdonságok létrehozására indított kutatási-fejlesztési projektekben számos esetben szükség van arra, hogy az alapkutatást egy meghatározott szűkebb területre, valamely gyakorlati feladat megoldását megalapozó elméleti probléma megoldására irányítsák, és ezzel bővítsék az adott kérdések megválaszolásához rendelkezésre álló tudományos ismereteket. Ezt a megközelítést például az a tapasztalat is alátámasztja, hogy a Nemzeti Kutatási és Fejlesztési Programok számos projektje a célzott alapkutatásra építve ért el jelentős, hasznosítható eredményeket. Az alapkutatási tevékenység fogalmi minősítésének jelentősége van a vállalkozásoknak államháztartási forrásból nyújtható K+F támogatás mértéke szempontjából. A fenti megkülönböztetés nem alkalmazható fenntartás nélkül bármely tudományterületen, de különösen a műszaki- és a természettudományokban növekszik a célzott alapkutatások jelentősége.

A törvény a hazai jogalkotásban első ízben definiálja a fejlett országokban széles körben alkalmazott, szemléletformáló nemzeti innovációs rendszer fogalmat.

A törvény a konzorcium meghatározásával nem teremt új, önálló jogalanyiságú entitásként értékelendő szervezeti formát, hanem - a kialakult gyakorlatnak megfelelően - az egyes projektekben való együttműködés szinonimájaként tartalmazza azt.

A vállalkozás fogalmának meghatározása a kis- és középvállalkozásokról szóló 2004. évi XXXIV. törvénnyel megegyező módon történik.

A hasznosítás fogalma e törvény alkalmazásában széles: a kutatás-fejlesztési eredmények gazdasági és társadalmi hasznosítását egyaránt magában foglalja.

A törvény a hazai gyakorlatban új fogalomként vezeti be a hasznosító vállalkozás fogalmát. Ez a vállalkozás-típus a fejlett piacgazdaságokban elterjedt és sikeres, többek között a közfinanszírozású kutatóhelyekhez kapcsolódó, úgynevezett „spin-off” vagy „spin-out” vállalkozási forma megfelelője.

Ugyancsak új fogalomként jelenik meg a közfinanszírozású támogatás. Ez a hazai államháztartási forrásokon kívül magában foglalja az államháztartás alrendszerei részére juttatott, az Európai Unióból származó forrásokat is. A törvényben használt „közfinanszírozású” kifejezés megfelel az angol „public” fogalomnak.

III. Fejezet

A kutatás-fejlesztés és technológiai innováció kormányzati feladatai

Az 5. §-hoz

Az Alkotmány a Kormány feladatává teszi a tudományos fejlesztés állami feladatainak meghatározását és az ezek megvalósításához szükséges feltételek biztosítását. A törvény 5. § (1) bekezdése részletezi a Kormányra e tárgyban ruházott feladatokat, figyelembe véve, hogy a nemzeti innovációs rendszer több meghatározó intézményi komponensét - felsőoktatási intézményrendszer, a Magyar Tudományos Akadémia kutatói hálózata - külön törvények szabályozzák.

A közös európai versenyképességi célok elérése mind az Európai Unió intézményei, mind az egyes tagországok részéről átfogó, stratégiai megközelítést igényel. Az Európai Tanács és az Európai Bizottság vonatkozó dokumentumai (például a 2003. évi Növekedési Kezdeményezés) az együttműködésre, a források koncentrálására, a tudomány és a technológia eredményeinek hasznosítására, a tudomány- és technológiapolitikák fokozódó koherenciájára, stratégiai összehangolására, valamint a társadalom részvételére helyezik a hangsúlyt.

A törvény rendelkezései elsősorban a nemzeti innovációs rendszer működésének javítására, a hasznosításra irányuló K+F tevékenység és a vállalkozásoknál folyó technológiai innováció támogatására, az eredmények társadalmi és üzleti hasznosításának segítésére irányulnak. A tudomány-, technológia- és innováció-politika egyik fontos eleme - mind hazai, mind nemzetközi szinten - az együttműködés, a partnerség. Alapvető fontosságú, hogy a tudomány, a technológia és az innováció szakterületének szereplői (a tudományos szféra, a gazdasági élet, a társadalmi, szakmai és civil szervezetek) ne csak az adott szakpolitika végrehajtása során, hanem már annak kialakítása során is együttműködjenek egymással és a kormányzati szereplőkkel.

A támogatási programok végrehajtásának alapvetően fontos eleme a rendszeres ellenőrzés és a független értékelés. Lényeges, hogy az ellenőrzés és az értékelés folyamatában megfelelő súllyal részt vegyenek a kutatás-fejlesztés és a technológiai innováció területén érdekelt szereplők. Különösen fontos, hogy az értékelés mind a szakmai és a társadalmi, mind az államigazgatási szervezetek különböző szintjein, fórumain megtörténjen, a vélemények integrálódjanak, és a visszacsatolás hatékony legyen. Az ellenőrzési és értékelési folyamatot az Országgyűlésnek benyújtott beszámoló teljesíti ki.

A (2) bekezdés megemlíti a Nemzeti Kutatási és Technológiai Hivatalt, mint a kormányzati tudomány-, technológia- és innovációpolitikai stratégia kidolgozásáért és megvalósításának koordinálásáért felelős kormányhivatalt. Ugyancsak szerepel az intézmény a 7. §-ban, a miniszterekkel és a Magyar Tudományos Akadémia elnökével, illetve főtitkárával történő együttműködés kapcsán. A Hivatal jogállásával és működésével kapcsolatos részleteket a 216/2003. (XII. 11.) Korm. rendelet tartalmazza.

A 6. §-hoz

A törvénynek nem célja a tárcák közötti forrás-, feladat- és hatáskör-centralizáció. Ehelyett a törvény biztosítja, hogy az érintett miniszterek együttműködjenek az országos jelentőségű kutatás-fejlesztési és technológiai innovációs kérdésekben, megtartva felelősségüket saját tárcájuk szakma-specifikus kutatás-fejlesztési és technológiai innovációs feladatai tekintetében. A miniszterek mellett értelemszerűen megjelenik a Magyar Tudományos Akadémia elnöke [az (1) bekezdés vonatkozásában], illetve a Magyar Tudományos Akadémia főtitkára, mint az MTA költségvetési fejezetéért felelős vezető [a (2) bekezdés vonatkozásában]. Az Akadémia ezen túlmenően - szervezetként - a törvényben nem szerepel, mert az MTA tekintetében a Magyar Tudományos Akadémiáról szóló 1994. évi XL. törvény az irányadó. A törvény által támogatott tevékenységek viszont számos szakaszban, közvetve vagy közvetlenül segítik az Akadémia munkáját.

IV. Fejezet

A kutatás-fejlesztés és a technológiai innováció közfinanszírozású támogatása

A 7. §-hoz

A törvény elvi szinten utal a közfinanszírozású kutatóhelyek fenntartásával, és a külön jogszabályban (az Országos Tudományos Kutatási Alapprogramokról szóló 1997. évi CXXXVI. törvény) meghatározott pályázati rendszerben az alapkutatás támogatásával kapcsolatos állami kötelezettségre.

A hasznosítási célú kutatás-fejlesztés és a technológiai innováció elsősorban pályázati úton kaphat közfinanszírozású támogatást. A törvény felsorolja azokat a K+F és technológiai innovációs célokat, amelyekre a Kormány támogatást nyújthat, előírja az egységes szabályozás alkalmazását és összefoglalja a közfinanszírozású támogatási pályázatokkal kapcsolatos általános követelményeket.

A törvény fenntartja az egyes költségvetési fejezetek kutatási feladataihoz rendelt forrásainak tervezési és döntési rendszerét, valamint a K+F többcsatornás támogatási rendszerét, de kifejezi azt a követelményt, hogy az azonos típusú feladatok támogatása azonos kritériumok alapján, harmonizált szabályrendszer mellett történjen, függetlenül a támogatást nyújtó intézmény hovatartozásától.

A törvény a közfinanszírozású támogatások nyújtása során előnyben kívánja részesíteni azokat a tevékenységeket, amelyek amellett, hogy a gazdálkodó szervezet számára kifizetődőek, egyben szűkebb vagy tágabb környezetük számára is előnyösek (pozitív externális hatásúak), technológiai áttörés jellegű eredményeket ígérnek, több szereplő együttműködése révén hatékonyabb forrásfelhasználást tesznek lehetővé. A támogatás elnyerésénél előnynek számít a pályázók korábbi eredményes kutatói és innovációs tevékenysége. Ezek a követelmények a közfinanszírozású támogatások felhasználásának hatékonyságát és hasznosítás-orientációját szolgálják.

A 8. §-hoz

A törvény jogalapot teremt arra, hogy a központi költségvetésből és annak alrendszereiből folyósított támogatás részletes szabályozása mind a költségvetési kutatóhelyek, mind a non profit szervezetek és a vállalkozások esetében a projektek erőforrás-igényeihez illeszkedő kifizetéseket tegyen lehetővé.

A 9. §-hoz

Az (1) bekezdés a közfinanszírozású támogatásokkal kapcsolatos összehangolási, átláthatósági, beszámolási és tájékoztatási követelményeket tartalmazza.

A (2) bekezdés célja, hogy az adminisztrációs feladatok mind a támogatást nyújtó, mind a támogatott szervezeteknél a feltétlenül indokolt és szükséges mértékre korlátozódjanak.

A 10. §-hoz

A törvény az előfinanszírozás lehetőségének megadásával törvényi szinten biztosítja az EU-ból származó támogatási források utófinanszírozási jellegéből eredhető likviditási nehézségek áthidalását.

A 11. §-hoz

Egyes pályázati támogatások (például a GVOP kutatás-fejlesztési pályázatai) esetében csak a költségvetési kutatóhelyek kaphatnak előleget. Ez a szakasz lehetővé teszi, hogy a kis- és középvállalkozások, valamint a non-profit kutatóhelyek e pályázati támogatások  előfinanszírozása céljából felvett kölcsön esetén pályázati úton kamattámogatásban részesülhessenek. Az intézkedés pénzügyi forrása és felhasználási jogcíme egyaránt rendelkezésre áll. A Kutatási és Technológiai Innovációs Alapról szóló 2003. évi XC. törvény 8. § (1) e) pontja lehetővé teszi a nemzetközi pályázatoknál érvényesülő utófinanszírozással összefüggő likviditási probléma áthidalásának támogatását az Alapból.

A 12. §-hoz

A törvény rögzíti valamennyi, a kutatás-fejlesztés és a technológiai innováció területén pályáztató szervezet által érvényesítendő követelményeket, amelyek elsősorban az összehangolásra, az átláthatóságra és a nyilvánosságra vonatkoznak.

A g) pont a támogatás kötelező feltételéül szabja a 18. § alapján elkészítendő intézményi szellemitulajdon-kezelési szabályzat megalkotását. A törvény türelmi időt tartalmaz: a záró rendelkezések 30. § (2) szakasza e feltétel alkalmazását csak 2006. január 1. után rendeli el.

A 13-14. §-hoz

A K+F ösztönzése területén jelentős és kezdeményező jellegű állami szerepvállalás szükséges. Az állami szerepvállalás módját, eredményességét átlátható módon értékelni kell. Ennek megszervezése a pályázat kiírójának, illetve bonyolítójának felelőssége, végrehajtását azonban független (tehát sem a projektekben, sem a pályáztatásban nem résztvevő) szakértőkre kell bízni. Ezt az indokolja, hogy az értékelés nemcsak a projektet végrehajtó szervezetek, hanem a pályáztató szervezetek munkáját is ellenőrzi (hogyan ítélik meg az értékelők a célok, a prioritások, a pályázati feltételek meghatározását, hol lehetne javítani). Nyilvánvalóan nem érhető el a kívánt cél, ha ezt a feladatot maga a pályáztató szervezet végezné.

Az értékelés átfogóbb szintje a támogatási programokra vonatkozik. Az értékelés eredménye nyilvános, és ezen keresztül az Országgyűlés, a Kormány és a közvélemény képet kap a kormányzat által alkalmazott tudomány- és technológiapolitikai eszközök hatékonyságáról és társadalmi-gazdasági hatásairól. A tapasztalatokat figyelembe kell venni a további támogatási, pályázati formák kialakítása és fejlesztése során (visszacsatolás).

Értékelni kell az egyes támogatott projekteket is. A projektek esetében a nyilvánosság jóval árnyaltabban értelmezendő, mint a programok esetében. A nyilvánosságra hozatal követelménye nem a projekt eredményére, hanem a projekt végrehajtásának az értékelők által adott minősítésére vonatkozik. Ennek során is mindenkor mérlegelni kell, hogy a nyilvánosságra hozott információ nem sérti-e a K+F feladatot teljesítő egyes szervezetek szellemi alkotáshoz fűződő érdekeit, például az idő előtti nyilvánosságra hozatal nem újdonságrontó-e a szabadalmaztatás szempontjából.

A 15. §-hoz

A Nemzeti Kutatás-nyilvántartási Rendszert (NKR) a 160/2001 (IX. 12.) Korm. rendelet hozta létre. Az adatkezelés céljának és feltételeinek, a kezelendő adatok körének és megismerhetőségének, az adatkezelés időtartamának, valamint az adatkezelő személyének törvényi meghatározása az adatvédelmi rendelkezések aggálytalan érvényesülését szolgálja, a szolgáltatandó adatok körét a törvény melléklete határozza meg.

V. Fejezet

A szellemi alkotásokhoz fűződő jogok védelme, a szellemi alkotások hasznosításának támogatása

A 16. §-hoz

A rendelkezés jogalkotási célja az, hogy a közfinanszírozású kutatás-fejlesztési támogatással megvalósítandó projekt esetében a projekt eredményeként létrejött szellemi alkotáshoz kapcsolódó jogosultságok a lehető legteljesebb mértékben a pályázat nyertesét, azaz a támogatás kedvezményezettjét illessék meg. Fontos, hogy ezen jogok olyan személy, illetve szervezet birtokába kerüljenek, aki a pályázat kiírója számára is ismert a pályázat elbírálásának időpontjában, és ez a körülmény is mérlegelhető legyen a támogatás odaítélésekor. Ez biztosítja a pályázat kiírójának azt a lehetőséget, hogy ha a projekt eredményeként létrejövő szellemi alkotás hasznosítási jogát másnak (is) biztosítani akarja, akkor a kedvezményezett legyen abban a jogi helyzetben, hogy az átruházást, illetve a hasznosítási jog átadását jogszerűen meg tudja tenni.

A 17.§-hoz

A támogatási szerződés - ha azt a projekt természete indokolja - a támogatást elnyerő pályázó számára kötelezettségként írhatja elő az innováció eredményének iparjogvédelem alá helyezését és hasznosítását. Ez a szabály ösztönzi, hogy a közfinanszírozású forrásból megvalósuló kutatási eredményeket a pályázó hasznosítsa, és ennek megfelelően az oltalomra érdemes technológiai vívmányokba történt befektetés megtérülhessen. A törvény e tárgyban általánosan követendő szabályokat fogalmaz meg. Az ezen túlmenő részletes és egyedi rendelkezések a mindenkori pályázati kiírás, illetve azzal összhangban a támogatási szerződés részét kell, hogy képezzék. A konkrét kötelezettségek előírásában, a teljesítés feltételeinek és körülményeinek megítélésben a szerződő feleknek mérlegelési lehetőségük van.

A 18. §-hoz

A szellemitulajdon-kezelési szabályzat a szellemi alkotásokhoz fűződő jogok védelmének, hasznosításának, a szellemi alkotások tudatos, felelős és előrelátó kezelésének fontos eszköze, és mint ilyen, az innovációs és vagyongazdálkodási kultúra fejlődésének megnyilvánulása.

A szabályzat megléte mind a szervezet vezetése, mind a felügyeleti és ellenőrző szervezetek számára nem csak annak megítélését segíti elő, hogy a szellemi alkotás hasznosítására tett intézkedések során kellően figyelembe vették-e a hasznosításra kerülő szellemi alkotás létrehozásának közfinanszírozásból fedezett ráfordításait, a közfinanszírozású kutatóhely alaptevékenységének folytatásához fűződő érdekeit, hanem azt is, hogy egyáltalán milyen mértékben hasznosulnak a költségvetési források igénybevételével keletkezett szellemi alkotások. A költségvetési vagyon védelmét szolgáló garanciális elem, hogy a Kormány rendeletben szabályoz egyes kérdéseket, amelyek az intézmények felelős vezetői, illetve vezető szervei által jóváhagyott szellemitulajdon-kezelési szabályzatok kötelező elemei lesznek.

A szellemi alkotások hasznosításával összefüggő feladatok és felelősség rögzítése révén elvárhatóan erősödnek a közfinanszírozású kutatóhelyek hasznosító kezdeményezései.

A 19-21. §-hoz

A törvény lényegesen egyszerűsíti, ezáltal felgyorsítja a költségvetési kutatóhelyek tulajdonában lévő szellemi alkotások hasznosításával összefüggő gazdasági társaság, az ún. hasznosító („spin-off”, „spin-out”) vállalkozás alapítását, egyben szabályozza az abban történő részesedésszerzés feltételeit. Így a törvény lehetővé teszi, hogy a költségvetési kutatóhely szellemi alkotásának apportálásával létrejött gazdasági társaságban a Kormány, vagy a felügyeleti szerv és a pénzügyminiszter jóváhagyása nélkül is részt vehessen.

Az egyszerűsítést az indokolja, hogy a költségvetési szervek vállalkozási tevékenységére vonatkozó érvényes szabályozás, azaz a miniszteri, illetve kormányszintű engedélyeztetési kötelezettség jelentősen nehezíti és lassítja a hasznosítás piaci folyamatait. A költségvetési kutatóhelyek szellemi alkotásainak létrehozását az államháztartás éppen a potenciális gazdasági és társadalmi hasznosítás érdekében finanszírozza. Ha ezt a jogrend nehezíti, akkor a közkiadás alapvető célja szenved sérelmet. A szellemi alkotások gazdasági társaságba való apportálásával nem fenyegeti veszély a közvagyont, mert ezáltal rugalmasabb és hatékonyabb lehet a K+F eredmények hasznosítása, ami a költségvetési kutatóhelyek forrásait bővítve nemzetgazdasági szintű hozadékot is jelent. A kincstári vagyon védelmére emellett garanciát jelent az, hogy kormányrendelet fogja szabályozni a vagyonnal kapcsolatos alapvető kérdéseket.

A törvény az Áht. 95. § (1) bekezdésben adott kivétel lehetőségével élve - a többségi befolyás kötelező előírása helyett - nem korlátozza a tulajdoni részesedést. Ennek indoka, hogy a költségvetési kutatóhely által bevitt közvagyon legjobb hasznosulása ezen vagyonérték növekedésétől függ. Ehhez elsősorban hatékony vállalkozásszerű működés, nem pedig valamely költségvetési szerv szavazati súlya a biztosíték.

A törvény korlátozza a szellemi alkotáson felül a gazdasági társaságba vihető pénzbeli hozzájárulás teljesítését, és garanciát tartalmaz arra vonatkozóan, hogy a költségvetési szervre további terhek ne háruljanak. Ugyanakkor a 20. § pályázati támogatást helyez kilátásba arra az esetre, ha mérlegelt közérdek fűződik a hasznosító vállalkozás létrehozásához vagy az abban történő részvételhez.

A szellemi alkotások eredményes hasznosítása általában akkor valósul meg, ha abban közreműködnek az azt legjobban ismerő, a létrehozásában meghatározó szerepet játszó kutató-fejlesztő szakemberek. Az eredményes és hasznosítás-orientált kutatásnak ugyancsak feltétele, hogy a kutatók ipari alkalmazási és piaci tapasztalatokkal rendelkezzenek. A törvény ezért a költségvetési kutatóhely közalkalmazotti jogállású foglalkoztatottja számára lehetővé teszi a hasznosító gazdasági társaságban vezető tisztségviselőként, vagy munkavégzésre irányuló további jogviszonyban való részvételt. A törvény megnyitja a támogatás iránti pályázás lehetőségét, amennyiben a kutatóhely közalkalmazottja, mint a kutatóhelyen létrejött szellemi alkotás jogosulja, munkáltatójával közösen hasznosító vállalkozást alapít.

VI. Fejezet

A kutatás-fejlesztés és a technológiai innováció emberi erőforrásai

A 22. §-hoz

A törvény preferenciát ad a kutatói pályához való hozzáférésnek, a kutatók nemzetközi mobilitásának, a hazai vállalati és költségvetési szektor közötti átmeneti, tapasztalatszerzést biztosító kutatói átjárásnak az ösztönzésére.

A 23. §-hoz

A középiskolai tanárok tudományos továbbképzése a középfokú oktatás egyik történelmi hagyományokkal bíró nagy értékének, a XX. században nemzetközi tudományos pályát befutott kutatók valamikori kiváló, tudós felkészültségű középiskolai tanárai utánpótlásának feltételeit kívánja javítani. A törvény bevezeti az alkotói szabadság intézményét a középfokú oktatásban dolgozó, tudományos fokozattal vagy tudományos címmel rendelkező főállású tanárok részére. (Hasonló lehetőséget a felsőoktatásban dolgozók részére a felsőoktatási törvény biztosít.) A javasolt intézkedés erősítené a tanárok kutatói munka iránti érdeklődését és a tudományos fokozat megszerzésére irányuló motiváltságát. Ennek célja, hogy gyarapítsa a tudományos igényű, a diákokban kutatói, alkotói ambíciókat felkelteni képes „mester-tanárok” számát a középiskolákban. Az alkotói szabadság időtartamára a pedagógus ösztöndíjra pályázhat, amelyre a Kutatási és Technológiai Innovációs Alap nyújt fedezetet [2003. évi XC. tv. 8. § (1) bekezdés f) pont].

A 24. §-hoz

A magyar gazdaság innováción alapuló fejlődésének egyik legfontosabb akadályává vált a képzett szakemberek hiánya néhány területen. Kevés tudományos fokozattal rendelkező külföldi kutató dolgozik Magyarországon, holott az ország érdeke lenne, hogy a magasan képzett emberek áramlása ne csak a külföld irányában, hanem hazánk felé is megvalósuljon. Annak érdekében, hogy Magyarország a nemzetközi szakember-áramlásban ne csak kibocsátó, hanem fogadó ország is legyen, szükséges a képzett szakemberek beáramlásának ösztönzése. Ez a cél támogatható a Kutatási és Technológiai Innovációs Alapból [2003. évi XC. tv. 8. § (1) bekezdés f) pont].

A 25. §-hoz

Az intézkedés célja egyrészt az, hogy a közalkalmazottak ideiglenes foglalkoztatása révén erősödjön a kapcsolat a költségvetési kutatóhelyek és a vállalkozások között az eredmények hasznosításában (ún. nem kodifikált tudás áramlásában). Az intézkedés másrészt biztonságot ad annak a közalkalmazottnak, aki a jelenlegi szabályok alapján nem meri kockáztatni állami munkahelyét azzal, hogy vállalkozásnál próbálja ki magát. A fizetés nélküli szabadság lejárta után - amennyiben nem kíván tartósan a vállalkozásnál maradni - a közalkalmazott mindenféle hátrányos következmény nélkül visszatérhet állandó munkahelyére.

VII. Fejezet

A kutatás-fejlesztést és a technológiai innovációt elősegítő szolgáltatások

A 26. §-hoz

E szakasz felhatalmazást ad a K+F-et és a technológiai innovációt segítő szolgáltatások támogatására, felsorolva a technológiai innováció legfontosabb, a kutatás-fejlesztésen kívüli támogatható elemeit. A törvény a támogatást különösen a szolgáltatást igénybevevők részére kívánja biztosítani, ezzel is erősítve az innovációs rendszer kereslet-vezérelt jellegét.

A 27. §-hoz

Az intézkedés célja, hogy az előző §-ban megjelölt innovációs szolgáltatások minden régióban elérhetők legyenek. Célszerű a jelentős fejlődés előtt álló regionális fejlesztési tanácsok támogatása abban, hogy ennek intézményeit megteremtsék. A regionális innovációs koordináció feladataihoz a Kutatási és Technológiai Innovációs Alapból pályázati támogatás nyújtható.

A 28. §-hoz

A túlnyomórészt új kutatás-fejlesztési eredmények kidolgozásával, átvételével és alkalmazásával foglakozó innovatív kis- és középvállalkozások hitelellátása - tekintettel a tevékenység speciális kockázataira - az általánosnál is nehezebb. Az ilyen vállalkozások vagyonának jelentős része szellemi alkotásokban és szakembereinek tudásában, tapasztalataiban testesül meg. Ezt az értéket a hitelintézeti gyakorlat hitelbiztosítékként nem tudja kezelni. Az újdonságok megvalósításával összefüggő piaci kockázatok megítélése speciális tudományos és technológiai ismereteket is igényel, amire a banki kockázatkezelők és az általános garancia intézmények nincsenek felkészülve. Az intézkedés célja olyan intézmény létrehozása, amely megfelelő szakértői hálózattal rendelkezik az új technológiák tekintetében minőségi ugrásokat megvalósító projektek speciális kockázatainak értékelésére is.

A 29. §-hoz

A kutatás-fejlesztési és technológiai innovációs projektek esetében - különösen a legigényesebb, különlegesen nagy értékű vagy egyedi műszereket, nagyberendezéseket igénylő témáknál - gyakran nem célszerű vagy nem is lehetséges, hogy a hozzáférés Magyarországon valósuljon meg. Ezekben az esetekben az a gazdaságos - vagy adott esetben az egyetlen - megoldás, ha az érdekeltek külföldi kutatási infrastruktúrát vesznek igénybe. Ugyanakkor a (3) bekezdés teremti meg annak a lehetőségét, hogy Magyarországon is létrejöjjenek olyan nagy nemzetközi kutatási infrastruktúrák, amelyeket a későbbiekben - térítés ellenében - más országok kutatói is igénybe vehetnek. A hazai K+F-re és innovációra jelentős kisugárzó hatása lehet az ezáltal átmenetileg Magyarországon dolgozó, vagy itt végleg letelepedő magasan képzett munkaerőnek.

VIII. Fejezet

A tudomány és a műszaki fejlesztés társadalmi megítélésének, elfogadottságának és megbecsülésének javítása

A 30. §-hoz

Az esélyteremtés, a tudáshoz és az innovációhoz való hozzáférés elemeként a Kormány feladata, hogy támogassa a műszaki és tudományos ismeretterjesztést, az új ismeretek befogadását elősegítő médiumok, bemutatók, fórumok, programok működtetését. Ez egyben az innováció emberi erőforrásait is fejleszti a potenciális utánpótlás, a „merítési alap” ettől remélhető bővülésével.

A törvény céljainak megvalósításához szükséges a szakmai szervezetekkel (például a Magyar Innovációs Szövetség, a Műszaki és Természettudományos Egyesületek Szövetsége és szakegyesületei, a Magyar Mérnökakadémia, egyéb tudományos és szakmai testületek) folytatott párbeszéd, bevonásuk a döntések előkészítésébe, a hatások elemzésébe, illetve az állampolgárok rendszeres tájékoztatása arról, hogy hol, kik, milyen célok eléréséért dolgoznak, és milyen eredmények születnek. A tájékoztatásra és a társadalmi kapcsolatokra vonatkozó akcióterv részét képezi a tudomány, technológia és innováció-politikai stratégiának. Az innovációra fogékony társadalmi közeg megteremtése várhatóan hozzájárul a technológiai innováció utánpótlásának bővüléséhez, a kutatás-fejlesztés és az innováció társadalmi megítélésének javulásához.

-----STARTING---POINT---VEGE---

IX. Fejezet

Záró rendelkezések

A 31-34. §-hoz

A törvény - két rendelkezés kivételével - 2005. január 1-jén lép hatályba: a szellemitulajdon-kezelési szabályzat meglétére vonatkozó nyilatkozattételi kötelezettség előírása az annak elkészítésére és elfogadására, illetve jóváhagyására a 17. §-ban biztosított határidőhöz igazodik.

A törvény rendelkezései nagy részének érvényesüléséről a Kormány gondoskodik, ezért felhatalmazást kap, hogy egyes speciális területeken saját hatáskörben alakítsa ki a működés szabályait, illetve a törvény keretei között a részletes intézkedéseket előkészítse és bevezesse. A Kormány által szabályozásra kerülő területeken is követelmény a kutatás-fejlesztési és innovációs folyamat sajátosságaihoz igazodó, az ügyintézést egyszerűsítő eljárások meghatározása.