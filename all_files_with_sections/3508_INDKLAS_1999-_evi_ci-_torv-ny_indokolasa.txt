1999. évi CI. törvény indokolása

az 1994. január 1. és 1994. december 31. között Ruanda területén elkövetett népirtásért és a nemzetközi humanitárius jog egyéb súlyos megsértéséért felelős személyek, valamint a szomszédos államok területén elkövetett népirtásért és egyéb hasonló jogsértésekért felelős ruandai állampolgárok megbüntetésére létrejött Nemzetközi Büntetőtörvényszék Alapokmányából fakadó kötelezettségek végrehajtásáról

Indokolás

Az Egyesült Nemzetek Biztonsági Tanácsa 1994. november 8-án elfogadott 955. számú határozatával hozta létre az 1994. január 1. és 1994. december 31. között Ruanda területén elkövetett népirtásért és a nemzetközi humanitárius jog egyéb súlyos megsértéséért felelős személyek, valamint a szomszédos államok területén elkövetett népirtásért és egyéb hasonló jogsértésekért felelős ruandai állampolgárok megbüntetésére létrejött Nemzetközi Büntetőtörvényszéket (továbbiakban: Ruandai Nemzetközi Törvényszék) (International Criminal Tribunal for the Prosecution of Persons Responsible for Genocide and Other Serious Violations of International Humanitarian Law Committed in the Territory of Rwanda and Rwandan Citizens Responsible for Genocide and Other Such Violations Committed in the Territory of Neighbouring States, Between 1 January 1994 and 31 December 1994). A Biztonsági Tanács a Ruandai Nemzetközi Törvényszék felállítása mellett az 1994-ben Ruandában lezajlott polgárháború után döntött, a volt jugoszláviai polgárháború során létrehozott Nemzetközi Törvényszék mintáját követve, annak érdekében, hogy a jogsértésekért felelős személyeket egy pártatlan és független bíróság elé állítsák.

A Ruandai Nemzetközi Törvényszék a népirtás, az emberiség elleni bűncselekmények, valamint a Genfi Egyezmények közös harmadik cikkének, illetve a II. Kiegészítő Jegyzőkönyv megsértése esetében jár el. Joghatósága az 1994. január 1. és december 31. között, Ruanda és a szomszédos államok területén elkövetett bűncselekményekre terjed ki. A Ruandai Nemzetközi Törvényszék és a nemzeti bíróságok párhuzamos joghatósággal rendelkeznek, ugyanakkor a nemzeti bíróságok kötelesek a Ruandai Nemzetközi Törvényszék kérésére az ügyet számára átengedni.

A bírákat a Biztonsági Tanács által összeállított névsorból az Egyesült Nemzetek Közgyűlése választja. A Ruandai Nemzetközi Törvényszék három Elsőfokú Tanáccsal rendelkezik, ahol három-három bíró ítélkezik. Fellebbviteli Tanácsa a Jugoszláviai Nemzetközi Törvényszék Fellebbviteli Tanácsával azonos. Ugyanazon Főügyész látja el továbbá a vádképviseletet mindkét törvényszék előtt.

A Ruandai Nemzetközi Törvényszék Alapokmánya kötelezi az Egyesült Nemzetek tagállamait a Ruandai Nemzetközi Törvényszékkel való együttműködésre, szükség esetén számára jogsegély nyújtására.

A Ruandai Nemzetközi Törvényszék székhelye Arusha, Tanzánia. Tevékenységét 1995 novemberében kezdte meg. Eddig 48 személy ellen emelt vádat, akik közül 38 van fogva tartásban. Négy személy ügyében hozott már ítéletet, kettő ellen a fellebbezés folyamatban van.

A Biztonsági Tanácsnak a Ruandai Nemzetközi Törvényszék Alapokmányát tartalmazó határozata a tagállamokat kötelezi. Indokoltnak tartjuk ezért, hogy a Ruandai Nemzetközi Törvényszékkel való együttműködés belső jogalapját és a gyakorlati együttműködés kereteit megteremtsük.

A Ruandai Nemzetközi Törvényszék és a volt Jugoszlávia területén elkövetett, a nemzetközi humanitárius jogot súlyosan sértő cselekmények megbüntetésére létrehozott Nemzetközi Törvényszék feladata, működése és a velük való együttműködési kötelezettség hasonlósága folytán az alapokmányok szövege túlnyomórészt megegyezik. Ezért a Ruandai Nemzetközi Törvényszék Alapokmányból fakadó kötelezettségek végrehajtásáról szóló törvény megegyezik a volt Jugoszlávia területén elkövetett, a nemzetközi humanitárius jogot súlyosan sértő cselekmények megbüntetésére létrehozott Nemzetközi Törvényszék Alapokmányából fakadó kötelezettségek végrehajtásáról szóló 1996. évi XXXIX. törvénnyel.