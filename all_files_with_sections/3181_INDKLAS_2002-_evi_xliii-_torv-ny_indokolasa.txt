2002. évi XLIII. törvény indokolása

az egyszerűsített vállalkozói adóról

-----STARTING---POINT---ALTALANOS--- 

Az egyszerűsített vállalkozói adó (eva) bevezetésével új adónemmel bővül a magyar adórendszer. Az egyszerűsített vállalkozói adóról szóló törvény a Kormány programjának megfelelően, széleskörű társadalmi érdekegyeztetést követően tartalmazza az evára vonatkozó szabályokat. Az új adónem az általános forgalmi adóval együtt számítottan 15 millió forintot meg nem haladó éves bevételt elérő egyéni vállalkozók és társas vállalkozások számára kínál választási lehetőséget annak érdekében, hogy nyilvántartási kötelezettségeik egyszerűsödjenek és egyben adóterhelésük is mérséklődjön.

A törvény szerint az eva az adóalanyok bevételét terhelő adó, amely a központi költségvetést illeti meg. Az adózó az evával összefüggő adókötelezettségeinek teljesítése során elsősorban a törvényben foglaltakat köteles alkalmazni, de - más adónemekhez hasonlóan - az adózás rendjéről szóló törvény rendelkezéseit is figyelembe kell vennie.

Az eva az egyéni vállalkozók esetében kiváltja a vállalkozói személyi jövedelemadót és a vállalkozói osztalékalap után fizetendő személyi jövedelemadót (vagy a vállalkozói átalányadót), valamint a cégautó adót és az általános forgalmi adót. Társas vállalkozások esetében az eva megfizetésével az adózó a társasági adóval, az osztalék utáni személyi jövedelemadóval, a cégautó adóval, valamint az általános forgalmi adóval összefüggő adókötelezettségei alól mentesül.

Az új szabályozás fontos jellemzője, hogy a törvény tartalmazza az egyes kiváltott adónemekkel összefüggő rendelkezéseket, valamint az új szabályozás révén érintett más törvényekre (például a számvitelről szóló törvényre és a helyi adókról szóló törvényre, továbbá a társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló törvényre) vonatkozó módosításokat is.

Az adóalanyok számára a helyi adókról szóló törvény is egyszerűsített adóalap-meghatározási módot kínál, így a meghirdetett célkitűzésekkel összhangban egyszerűsödik a helyi iparűzési adó alapjának kiszámítási módja is.

-----STARTING---POINT---RESZLETES---

Az 1. §-ához

A törvény alapelvi jelleggel kimondja, hogy az eva egyes személyek vállalkozási tevékenységből származó bevételét terhelő adó és az ebből származó költségvetési bevétel a központi költségvetést illeti meg. Az evával összefüggő hatósági ügyben az állami adóhatóság jár el.

A 2. §-ához

A törvény egyik központi jelentőségű része az adóalanyiság választásához előírt feltételek meghatározása. A adóalanyiságnak három alapvető feltétele van: a törvényben meghatározott vállalkozási formában kell működni, meg kell felelni a meghatározott feltételeknek, valamint az adóalanyiság választását minden adóév előtt be kell jelenteni az állami adóhatóságnak.

Az eva rendszerében a társas vállalkozások közül a közkereseti társaság, a betéti társaság, a korlátolt felelősségű társaság, a szövetkezet, az ügyvédi iroda, a szabadalmi ügyvivői iroda, a végrehajtói iroda és az erdőbirtokossági társulat válhat adóalannyá. Az egyéni vállalkozók a feltételeknek való megfelelés esetén szintén választhatják az evát. Az egyéni vállalkozó fogalmának meghatározása - amely a személyi jövedelemadóról szóló törvény szerinti fogalmi meghatározásnak felel meg - a törvény Értelmező rendelkezései között található.

Az adóalanyiság feltételei között a folyamatos működésre, a választást kizáró tevékenységi körökre, a bevételi értékhatárra és a más vállalkozásokban való részesedésre vonatkozó előírások találhatóak.

A 3. §-ához

A választási feltételekhez szorosan kapcsolódva, tételesen határozza meg a törvény az adóalanyiság megszűnésének eseteit. Ez jellemzően az adóalany saját döntésének következménye, egyes esetekben azonban szankció jellegű (számla- vagy nyugtaadási kötelezettség elmulasztásakor).

A 4. §-ához

A törvény számos ponton csökkenti az adóalanyok adózással összefüggő kötelezettségeit, ezek közül egyik a nyilvántartási szabályok átalakítása. Az egyéni vállalkozók a törvény szabályainak megfelelő bevételi nyilvántartást vezetnek. Ugyanígy járnak el azok a közkereseti és betéti társaságok (vagyis a jogi személyiség nélküli gazdasági társaságok), amelyek választásuk alapján a törvény szabályai szerint kívánják vezetni nyilvántartásaikat. E jogi személyiség nélküli gazdasági társaságok számára azonban lehetőség kínálkozik arra is, hogy nyilvántartási kötelezettségeiknek a számvitelről szóló törvény kettős könyvvitelre vonatkozó előírásai szerint tegyenek eleget. Erről szóló döntésüket azonban a későbbiekben nem változtathatják meg.

A jogi személy adóalanyok minden esetben a számvitelről szóló törvény kettős könyvvitelre vonatkozó szabályai szerint vezetik nyilvántartásaikat. Az egyszerűsített nyilvántartás azonban ebben az esetben is érvényesül, hiszen az adóalanyt - négy adónem helyett - egyetlen adónemmel összefüggésben terheli adózási szempontú adminisztráció, és lehetőség van a helyi iparűzési adó alapjának egyszerűsített megállapítására is.

Az 5-8. §-ához

Az eva rendszerében az adó alapját kizárólag az adóalany által megszerzett bevételek képezik. A törvény ehhez egyrészt részletesen meghatározza, mi tekintendő bevételnek, másrészt növelő és csökkentő tételekkel korrigálja a bevételt.

A szabályozást az egyes bevétel-típusokra vonatkozóan a bevétel-megszerzés időpontjának meghatározása teszi teljessé. E szabályok közül kiemelendő, hogy mivel az adóalany olyan bizonylatot bocsáthat ki, amely mást az általános forgalmi adó levonására jogosít, indokolt - az általános forgalmi adóról szóló törvénynek az adófizetési kötelezettség halasztására vonatkozó rendelkezéseit is figyelembe véve - a bizonylat kibocsátását követő 30. napon az azon feltüntetett összeget megszerzett bevételnek tekintetni, és így a rá jutó eva (eva-előleg) megfizetését attól függetlenül előírni, hogy a bevétel ténylegesen befolyt-e.

Az eva-alap megállapításának különös szabályai azt a célt szolgálják, hogy az adó alanya kétszeresen ne fizessen adót olyan bevétel után, amelyet a bejelentés adóévében a társasági adó alapjánál már figyelembe kellett venni, de ne is kerülhesse el az adófizetést olyan esetben, ha a bevétel az adóalanyiság első adóévét megelőző adóévben a társasági adó alapjának még nem volt része.

A 9. §-ához

Az adó mértéke - a meghirdetett elképzeléseknek megfelelően - a törvény szerint egységesen 15 százalék.

A 10. §-ához

A feltételeknek megfelelő adózó az adóévet megelőző év decemberében, december 20-ig köteles bejelenteni az állami adóhatóságnak az eva választását. Ezt követően minden évben bejelentéssel kell megerősíteni azt a szándékot, hogy a következő adóévben is az eva hatálya alatt kíván maradni. Annak érdekében, hogy már a 2003. évben is lehetőség legyen az eva szerinti adózásra, a törvény alapján e rendelkezés már a kihirdetéssel hatályba lép.

A 11-12. §-ához

Az evát adóévenként kell megállapítani, valamint bevallani. Az adóév általában naptári évnek felel meg, az adóalanyiság megszűnésekor pedig a naptári év első napjától az adóalanyiság megszűnésének napjáig terjedő időszak tekintendő adóévnek. Ha az adóalanyiság év közben szűnik meg, az adóalany adókötelezettségeinek az adóalanyiság megszűnését követő 45 napon belül (a számvitelről szóló törvény hatálya alá tartozó adózó esetében a beszámoló letétbe helyezésére előírt 150 napon belül) köteles eleget tenni.

A bevallás határideje jellemzően az adóévet követő év február 15-e, míg a számvitelről szóló törvény hatálya alá tartozó adóalany esetében a beszámoló letétbe helyezésére előírt határidő.

Az adóalany az egyszeri nagy összegű adófizetési kötelezettség elkerülése érdekében az adóév első három negyedévére negyedévenként (a negyedévet követő hónap 12-éig) adóelőleget fizet. A fennmaradó összeget a bevallással egyidejűleg kell megfizetni, illetve „túlfizetés” esetén a különbözetet a bevallásban lehet visszaigényelni.

Az adóelőleg alapjának meghatározásánál a számvitelről szóló törvény hatálya alá tartozó adóalanynál figyelembe kellett venni azt is, hogy a kapott előleg alapján kiállított számlát helyettesítő okmány az azt fizetőt feljogosíthatja az általános forgalmi adó visszaigénylésére, ezért legalább negyedévenként gondoskodni kell a kapott előlegre jutó, az általános forgalmi adót (is) kiváltó eva megfizetéséről.

A 13-15. §-ához

A törvény szabályozza - az általános forgalmi adóról szóló törvény vonatkozó rendelkezéseivel összhangban - az adóalany számla- és nyugtaadási kötelezettségét. A számlán többek között fel kell tüntetni az adott termékértékesítésre vagy szolgáltatásnyújtásra az általános forgalmi adóról szóló törvényben meghatározott adómértéket is, mivel az adóalany által kibocsátott számla feljogosíthatja a számlát befogadót az általános forgalmi adó levonására.

A 16. §-ához

A törvény egyes más adókra, valamint számviteli kötelezettségekre vonatkozó fejezete az általános forgalmi adóval összefüggő rendelkezésekkel kezdődik. Az adóalany az általa kiállított bizonylattal mást az általános forgalmi adó levonására jogosíthat, de a rá áthárított általános forgalmi adót - mivel magának az általános forgalmi adóról szóló törvénynek nem alanya - nem igényelheti vissza, és később sem alapíthat általános forgalmi adó-levonási jogot az eva-alanyiság időszakára.

Az eva választása esetén az általános forgalmi adóról szóló törvénynek a jogutódlással való megszűnésre vonatkozó szabályait kell alkalmazni. Ez annyit jelent, hogy a megszűnéshez kapcsolódó adóbevallásban az adóalanynak a tulajdonában lévő olyan termékek után, amelyekhez levonható előzetesen felszámított általános forgalmi adó kapcsolódik, nem kell adót fizetnie.

Az általános szabály szerint az evát választó általános forgalmi adó alanyoknak a bejelentkezés évének utolsó bevallásában fizetendő adóként kell bevallaniuk az egy évnél nem régebben beszerzett tárgyi eszközök levont adójának a beszerzéstől az eva választásáig terjedő időszakra jutó áfán felüli részét.

Bár az evát választó adóalanynak általános forgalmi adókötelezettsége nincs, a 15 százalékos eva-átalány nem tartalmazza a termékimport után a vámhatóság által kivetett általános forgalmi adó összegét. Így - hasonlóan az egyszerű állampolgárokhoz, vagy például az alanyi adómentességben részesülő általános forgalmi adó-alanyokhoz - az eva alanyának is meg kell fizetnie a hatósági határozattal rá kivetett általános forgalmi adó összegét.

A 17-18. §-ához

Tekintettel arra, hogy az evát választó egyéni vállalkozók korábban a személyi jövedelemadóról szóló törvény szerint adóztak, a törvény rendelkezik az evára való áttérés, illetve a személyi jövedelemadóról szóló törvény hatálya alá való visszatérés speciális szabályairól. A törvény kimondja továbbá, hogy abban az időszakban, amikor az egyéni vállalkozó az eva szerint adózik, nem alkalmazza a személyi jövedelemadóról szóló törvénynek és az adózás rendjéről szóló törvénynek a vállalkozói jövedelem szerinti adózást vagy az átalányadózást alkalmazó egyéni vállalkozóra, valamint a cégautó adóra vonatkozó rendelkezéseit. Az egyéni vállalkozó az őt kifizetőként, munkáltatóként terhelő adókötelezettségeknek azonban továbbra is köteles eleget tenni.

A törvény szerint a bevételi nyilvántartást választó közkereseti társaságnak és betéti társaságnak az evába történő átlépéskor rendeznie kell a korábban felhalmozott eredménytartalék további sorsát. Az említett társaságok az adóalanyiság időszaka előtt keletkezett vagyonnövekményüknek meghatározott - nem tárgyi eszközben, immateriális javakban megtestesülő - része után 20 százalékos mértékű adót fizetnek. Az adót három év alatt, egyenlő részletekben kell megfizetni. Ha a társaság kikerül a törvény hatálya alól, az ily módon leadózott, a magánszemélyre részesedése alapján arányosan jutó részt a magánszemély adózott vagyonából a vállalkozásba befektetett összegnek kell tekinteni.

A számvitelről szóló törvény hatálya alá tartozó adóalanyok esetében az adóalanyiság időszaka előtt keletkezett eredménytartalék, jóváhagyott osztalék alapján csak akkor kell adót fizetni (a személyi jövedelemadóról szóló törvénynek az osztalékból származó jövedelemre, a vállalkozásból kivont jövedelemre vonatkozó rendelkezései szerint), amikor ténylegesen „kivonás” történik. Ezt a folyamatos, a számviteli szabályoknak megfelelő vagyonnyilvántartás teszi lehetővé.

A 20. §-ához

A számviteli kötelezettségek tekintetében a számvitelről szóló törvény hatálya alá tartozó adóalany esetében különös szabályok érvényesülnek: egyrészt az árbevétel, a bevétel magában foglalja a termékértékesítést, a szolgáltatásnyújtást terhelő általános forgalmi adó összegét is, másrészt az eredménykimutatásban - a társasági adó helyett - a fizetendő eva összegét kell szerepeltetni adófizetési kötelezettségként. A törvény emellett rendelkezik az adóalanyiságának megszűnéséhez kapcsolódó beszámolókészítési kötelezettségről is.

A számviteli törvény hatálya alá nem tartozó jogi személyiség nélküli gazdasági társaságok esetében speciális rendelkezést található a felszámolási eljárással, végelszámolással kapcsolatosan.

-----STARTING---POINT---VEGE---

A 21-23. §-ához

A törvény az egységes jogalkalmazás érdekében megadja az egyéni vállalkozó, illetve a kapott előleg fogalmak tartalmát.

Kiemelendő, hogy a bevételi nyilvántartást választó közkereseti társaság és betét társaság adóalanyra a gazdasági társaságokra vonatkozóan más jogszabályban meghatározott (például a számvitelről szóló törvény szerinti beszámolóval, mérleggel, saját tőkével, valamint az osztalékkal kapcsolatos) előírások nem vonatkoznak.

Az adóalanyiság időszaka alatt nem határozható el átalakulás, egyesülés és szétválás, valamint nem születhet döntés a jegyzett tőkének a jegyzett tőkén felüli saját tőke terhére történő felemeléséről.

A törvény alapján a hatályba lépés időpontja 2003. január 1-je, kivéve a bejelentésre vonatkozó szabályokat, amelyek már a kihirdetéstől kezdve alkalmazhatóak. A törvény általános forgalmi adót érintő egyik rendelkezését (a bejelentkezés évének utolsó bevallásában fizetendő adóként kell bevallani az egy évnél nem régebben beszerzett tárgyi eszközök levont adójának a beszerzéstől az eva választásáig terjedő időszakra jutó általános forgalmi adón felüli részét) a 2002. szeptember 30. után beszerzett tárgyi eszközökre kell először alkalmazni.

A 24. §-ához

A törvény egyértelműen rendelkezik az evát választó adóalanynak az általános forgalmi adóról szóló törvényhez való viszonyáról olyképpen, hogy az eva alanya csak akkor alkalmazza az általános forgalmi adóról szóló törvény előírásait, ha arra kifejezett rendelkezés utal. Ez lényegében csak a számla- és nyugtaadási kötelezettség teljesítésében, a teljesítés időpontjának megállapításában, és az általános forgalmi adó áthárításában nyilvánul meg.

A törvény az általános forgalmi adóról szóló törvény módosításával biztosítja, hogy az eva alanya által adott szabályszerű áfás számla ugyanolyan, általános forgalmi adó-levonására jogosító bizonylat lehessen, mintha azt általános forgalmi adóról szóló törvény hatálya alá tartozó adóalany bocsátotta volna ki.

A 25. §-ához

A társasági adóról és osztalékadóról szóló törvény módosítása a „Társasági adóalanynak nem minősülő szervezetek” közé illeszti az eva szerint adózó vállalkozásokat.

A 26. §-ához

Az egyszerűsített vállalkozói adóról szóló törvény előírásaihoz kapcsolódóan módosítani szükséges a számvitelről szóló törvényt, tekintettel arra, hogy az egyszerűsített vállalkozói adóról szóló törvény hatálya alá tartozó jogi személyiség nélküli gazdasági társaságok nyilvántartási kötelezettségeiknek - választásuk szerint - az egyszerűsített vállalkozói adóról szóló törvény előírásai szerint is eleget tehetnek. Ez esetben az érintett vállalkozásokat mentesíteni kell a számvitelről szóló törvény szerinti számviteli kötelezettségek teljesítése alól azon időpontig, amíg nyilvántartási kötelezettségeiknek az egyszerűsített vállalkozói adóról szóló törvény előírásai szerint tesznek eleget.

A törvény külön előírást tartalmaz arra vonatkozóan, amikor az adóalany kikerül az egyszerűsített vállalkozói adóról szóló törvény hatálya alól és átkerül (visszakerül) a számvitelről szóló törvény hatálya alá. A számvitelről szóló törvény hatálya alá átkerülő (visszakerülő) vállalkozásnak tételes leltárral (és leltározással) alátámasztott, könyvvizsgálóval ellenőrzött nyitómérleget kell készítenie.

Ezen túlmenően a törvény rendelkezést tartalmaz a piaci szereplők tájékoztatása érdekében arra is, hogy a beszámoló kiegészítő mellékletében az egyszerűsített vállalkozói adóról szóló törvény szerinti nyilvántartás választására, illetve az egyszerűsített vállalkozói adóról szóló törvény szerinti nyilvántartásról a számvitelről szóló törvény szerinti nyilvántartásra történő későbbi áttérésre (visszatérésre) külön utalni kell.

A 27. §-ához

A törvény - az eva alanyai számára - a helyi adókról szóló törvény módosításával lehetővé teszi az iparűzési adóalap egyszerűsítet megállapításának módját, annak érdekében, hogy számukra ne jelentsen többletadminisztrációt az iparűzési adó alapjának általános szabályok szerinti kiszámítása, a vonatkozó költségszámlák gyűjtése. Ennek megfelelően az iparűzési adó alapja az érintett körben az eva alapjának 50%-ában is meghatározható, amennyiben az adózó élni kíván ezzel a lehetőséggel. A törvény ezen jogintézménnyel kapcsolatban néhány eljárási rendelkezést is tartalmaz (az egyszerűsített adóalap-megállapítási módot be kell jelenteni az önkormányzati adóhatóságnak), illetve előírja, hogy ha az adózó bármely okból kifolyólag kikerül az eva hatálya alól, akkor az adóév további részében vagy az általános szabályok szerint, vagy - amennyiben az arra vonatkozó feltételek fennállnak - szintén egyszerűsített módon, de más metodika alapján állapíthatja meg az iparűzési adó alapját.

A 28. §-ához

A főállású egyéni vállalkozó a hatályos szabályozás alapján a személyes munkavégzés címén elszámolt összeg, vagyis a vállalkozói kivét után köteles járulékfizetésre, de legalább a tárgyhónapot megelőző hónap első napján érvényes minimálbérnek megfelelő összeg a járulékfizetés alapja.

A törvény az evát választó egyéni vállalkozók esetében is a minimálbérnek, mint a járulékfizetés kötelező minimumának megtartását javasolja azzal, hogy az eva választásával egyidejűleg a vállalkozó nyilatkozhat arról, hogy a minimálbérnél magasabb összegű járulékot fizet. A nyilatkozatban foglalt emelt összegű kötelezettség az adóévre szól.

A többes jogviszonyban álló egyéni vállalkozó, illetve a kiegészítő tevékenységet végző (nyugdíjas) vállalkozó esetében a járulékfizetésnek nincs kötelező minimuma. Tekintettel arra, hogy esetükben a hatályos szabályozás szerint a tényleges járulékalapot képező jövedelem, vállalkozói kivét a járulékfizetés alapja és az eva ezt kiváltja, a többes jogviszonyban álló egyéni vállalkozó a törvény szerint az eva alap 4%-a, a kiegészítő tevékenységet folytató egyéni vállalkozó az eva alap 10%-a után lenne köteles járulékfizetésre.

A 29. §-ához

Az új szabályozás miatt szükséges az egészségügyi hozzájárulás fizetési kötelezettség rendezése is. A törvény szerint a tételes egészségügyi hozzájárulási kötelezettség ugyanolyan feltételekkel terheli az evát választó egyéni vállalkozókat, mint egyébként a személyi jövedelemadó rendszerében adózókat.

A Melléklethez

A törvény melléklete a nyilvántartási kötelezettség teljesítésének részletes szabályait tartalmazza. Itt szerepel a bizonylatok formai és tartalmi követelményeinek összefoglalása, a szigorú számadási kötelezettség teljesítésének szabályai, valamint a vezetendő egyes nyilvántartások és az azokhoz kapcsolódó tartalmi elemek felsorolása.