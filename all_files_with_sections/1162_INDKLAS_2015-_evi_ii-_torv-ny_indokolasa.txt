2015. évi II. törvény indokolása

a pénzügyi intézmények fogyasztói kölcsönszerződéseivel összefüggő, valamint egyéb magánjogi tárgyú törvények módosításáról

-----STARTING---POINT---ALTALANOS--- 

A Kúriának a pénzügyi intézmények fogyasztói kölcsönszerződéseire vonatkozó jogegységi határozatával kapcsolatos egyes kérdések rendezéséről szóló 2014. évi XXXVIII. törvény (a továbbiakban: jogegységi törvény) 4. § (1) bekezdése főszabályként felállította a fogyasztói kölcsönszerződések részévé váló általános - illetve egyedileg meg nem tárgyalt - szerződési feltételek (a továbbiakban: ÁSZF) egyoldalú kamatemelést, költségemelést, illetve díjemelést lehetővé tevő szerződéses kikötései vonatkozásában a tisztességtelenség törvényi vélelmét. A jogegységi törvény ezzel egyidejűleg lehetővé tette a pénzügyi intézmények számára, hogy pert indítsanak a Magyar Állammal szemben e vélelem megdöntése iránt, felperesi pozícióban bizonyítva az érintett szerződéses kikötések tisztességességét.

A jogegységi törvény 6. § (2) bekezdése ugyanakkor kivételt határoz meg a főszabály alól. A 2010. november 26-át követően közzétett vagy módosított ÁSZF-ek érintett szerződéses kikötései tekintetében nem kell vélelmezni azok tisztességtelenségét. E kikötéseket a jogszabályi rendelkezések alapján a Magyar Nemzeti Bank (a továbbiakban: Felügyelet) vizsgálhatja meg, és amennyiben egyes kikötéseket tisztességtelennek talál, közérdekű keresettel pert indíthat a tisztességtelenség megállapítása iránt.

A közérdekű keresettel indított perekre vonatkozó szabályokat a Kúriának a pénzügyi intézmények fogyasztói kölcsönszerződéseire vonatkozó jogegységi határozatával kapcsolatos egyes kérdések rendezéséről szóló 2014. évi XXXVIII. törvényben rögzített elszámolás szabályairól és egyes egyéb rendelkezésekről szóló 2014. évi XL. törvény (a továbbiakban: elszámolási törvény) határozza meg, utalva a jogegységi törvényben rögzített polgári peres eljárás szabályaira is.

A pénzügyi intézmények fogyasztói kölcsönszerződéseivel összefüggő, valamint egyéb magánjogi tárgyú törvények módosításáról szóló törvény kiegészíti az elszámolási törvény közérdekű keresettel indított perekre vonatkozó szabályait. Részletesen meghatározásra kerül, hogy a pénzügyi intézmény érintett szerződéses kikötésekkel kapcsolatos adatszolgáltatásának milyen tartalmi és formai követelményeknek kell megfelelnie ahhoz, hogy az alapján a Felügyelet a megfelelő tartalmú keresetlevelet előkészíthesse. Ezen túlmenően a törvény további, az eljárási mechanizmust egyszerűsítő-segítő, valamint a szükséges körű igényérvényesítést hatékonyabban biztosító eljárási szabályt vezet be a közérdekű keresettel indított perek vonatkozásában.

A törvény pontosítja továbbá a pénzügyi intézmények fogyasztói kölcsönszerződéseivel összefüggő, valamint egyéb magánjogi tárgyú törvények rendelkezéseit, azok alkalmazásának megkönnyítése érdekében, a jogalkalmazói visszajelzések alapján. A törvény a jogegységi törvény és az elszámolási törvény mellett módosítja

- a fogyasztónak nyújtott hitelről szóló 2009. évi CLXII. törvényt,

- a hitelintézetekről és a pénzügyi vállalkozásokról szóló 2013. évi CCXXXVII. törvény (a továbbiakban: Hpt.)

- a Polgári Törvénykönyvről szóló 2013. évi V. törvény hatálybalépésével összefüggő átmeneti és felhatalmazó rendelkezésekről szóló 2013. évi CLXXVII. törvényt (a továbbiakban: Ptké.), valamint

- az egyes fogyasztói kölcsönszerződések devizanemének módosulásával és a kamatszabályokkal kapcsolatos kérdések rendezéséről szóló 2014. évi LXXVII. törvényt.

-----STARTING---POINT---RESZLETES---

Az 1. §-hoz

A fogyasztónak nyújtott hitelről szóló 2009. évi CLXII. törvényt (a továbbiakban: Fhtv.) érintő módosítások részben koherencia-zavart megszüntető, részben szövegpontosító jellegűek.

A 2. §-hoz

Az (1) bekezdés szerinti módosítás a Polgári Törvénykönyvről szóló 2013. évi V. törvény hatálybalépésével összefüggő átmeneti és felhatalmazó rendelkezésekről szóló 2013. évi CLXXVII. törvényt (a továbbiakban: Ptké.) érintő módosításokkal összefüggésben szövegpontosítást tartalmaz.

A Ptké. 12. § (3) és (4) bekezdésének, továbbá a 18. § (3) és (4) bekezdésének a módosítása egyértelművé teszi, hogy ha a gazdasági társaság esetén a létesítő okirat, illetve szövetkezet esetén az alapszabály módosítására - kizárólag a Ptk.-val való összhang formális megteremtése érdekében - a Ptké. alapján nincs szükség, akkor arra vonatkozóan sem kell társasági határozatot, illetve szövetkezet esetén közgyűlési határozatot a cégbírósághoz benyújtani, hogy a cég arról nyilatkozzon, hogy ezen okból nem csatol a Ptk. rendelkezései szerint való továbbműködés folyományaként módosított létesítő okiratot, alapszabályt.

A törvény hatályon kívül helyezi a Ptké. 15. §-át és 22. §-át, ezzel megszűnik a Ptké. által előírt, a bejelentés elmulasztása miatti automatikus bírságolhatóság.

A Ptké. törvény szerinti 49. § (2) bekezdése a jogalkalmazási gyakorlatban felmerült abban a kérdésben ad kifejezett és egyértelmű, norma szintű iránymutatást, hogy a Ptk. hatálybalépése előtt, a korábban hatályos zálogjogi szabályok alapján kötött zálogszerződéssel létrejött keretbiztosítéki zálogjog szolgálhat-e olyan követelések biztosítékául, amelyek már a Ptk. hatálybalépése után kötött szerződésekből származnak. A módosítás ezt a kérdést igenlően válaszolja meg, a jogalkotónak ugyanis nyilvánvalóan nem állt szándékában a korábban hatályos Ptk. alapján már létrejött zálogjogok hatályának, terjedelmének a Ptk. hatálybalépésével történő korlátozása vagy megszüntetése. A korábban hatályos Ptk. alapján kötött zálogszerződéssel létrejött keretbiztosítéki zálogjog azonban csak akkor biztosíthatja a Ptk. hatálybalépését követően kötött szerződésekből eredő követeléseket, ha a korábbi feltételek e szerződések, illetve e szerződésekből eredő követelések tekintetében is fennállnak. Nem valósulhat meg tehát a biztosítéki funkció, ha akár a zálogszerződés, akár pedig a biztosítandó követelés alapjául szolgáló szerződés kizárta, hogy a keretbiztosítéki zálogjog az adott szerződésből származó követelést biztosítsa, illetve a Ptk. hatálybalépése után kötött szerződésből eredő követelés nem illeszkedik ahhoz a jogviszonyhoz vagy jogcímhez, amelyet a felek a zálogszerződésben meghatároztak.

A Ptké. törvény szerinti 49. § (3) bekezdése - a § (1) bekezdésében meghatározott főszabály alóli kivételként - lehetővé kívánja tenni, hogy a korábban hatályos Ptk. alapján kötött zálogszerződéssel létrejött járulékos jelzálogjogok a Ptk. hatálybalépését követően felhasználhatók legyenek refinanszírozási célra a különvált zálogjogra vonatkozó szabályok alkalmazásával. Ennek a jogalkotó azért sem látta akadályát, mert egyfelől az érintett jelzálogjogok biztosítéki célú átruházására már a Ptk. hatálybalépését követően kerülne sor, olyan jogi tény (jogátruházás) alapján, amelyre egyébként is a Ptk. rendelkezései lennének irányadók. Másfelől pedig e lehetőség biztosítása a zálogkötelezettre nézve sem járna hátránnyal, hiszen a különvált zálogjog annak járulékos jellege miatt a zálogkötelezett helyzetét lényegében nem változtatná meg, nem kerülhetne tehát hátrányosabb helyzetbe annál, mint amikor a zálogjogosult engedményezési szerződése alapján a követeléssel együtt száll át a zálogjog a követelés új jogosultjára, márpedig ennek lehetősége már a korábban hatályos Ptk. alapján is adott volt. A zálogkötelezettet legfeljebb abból érheti hátrány, hogy a különvált zálogjog jogosultja a Ptk. rendelkezései alapján már erre irányuló megállapodás hiányában is, pusztán a törvény rendelkezése alapján a zálogjogának bírósági végrehajtáson kívüli érvényesítését választhatná, ezért a módosítás ennek lehetőségét arra az esetre korlátozza, amikor a bírósági végrehajtáson kívüli érvényesítésre már az eredeti zálogjogosult is jogosult volt, vagy ha a zálogtárgyból való kielégítés e módjában a zálogkötelezettel a különvált zálogjog jogosultja megállapodott.

A pénztartozás tekintetében fennálló kamatfizetési kötelezettség körében a kamatfeltételek változása esetén előfordulhat, hogy a kikötött, vagy alkalmazásra kerülő referencia-kamatláb 0%-ossá vagy negatív előjelűvé válik, ebben az esetben indokolt, hogy a jogosult legalább a piaci gyakorlatban szokásos minimális kamathozamhoz hozzájuthasson, hiszen aligha tekinthető a pénzhasználat ellenértékének az, hogy a pénzhasználatot biztosító szolgáltatásért az a fél fizessen, aki más számára e használatot biztosította. A kamatfizetés ezért csak pozitív tartalmú pénzszolgáltatásként értelmezhető, olyan jogi fogalmat jelent, amelynek értelmezési tartománya a dolog természete folytán pozitív. Ennek ellenére - főként az ilyen esetre irányadó kamatmérték meghatározása szempontjából - indokolt a jogalkalmazás számára egy olyan értelmező szabály megfogalmazása, amely a Ptk. hatálybalépésekor fennálló jogviszonyból eredő pénztartozások tekintetében a kamatozás negatív előjelűvé válása esetén legalább 0.01%-os kamatot tekint kikötöttnek, illetve irányadónak. Erről rendelkezik a törvény 2. § (5) bekezdésével megállapított Ptké. új 52/A. §-a. A hitelezési gyakorlatban alkalmazott legkevesebb - 0-tól különböző pozitív irányú - kamat az említett egy bázisponti kamatnak felel meg, ezért a kamat az értelmező rendelkezés szerint sem csökkenhet ennél alacsonyabb mértékűre. Ezt a rendelkezést értelemszerűen az olyan pénztartozásokra is alkalmazni kell, amelyek ugyan már a Ptk. alapján létrejött jogviszonyokból származnak, de amelyek esetében a kamatfeltételek tekintetében ugyanilyen helyzet állt elő.

A 3. §-hoz

A Ptk. szerinti betétszerződés lényegi eleme az, hogy a bank köteles az elhelyezett betét után kamatot fizetni, majd egy későbbi időpontban ugyanakkora összeget a betétesnek visszafizetni. Fontos társadalmi, gazdasági érdek fűződik azonban ahhoz, hogy a hazai pénzügyi rendszer a nemzetközi pénzügyi intézmények gyakorlatához igazodjon és a hazai pénzügyi intézmények ne szenvedjenek hátrányt más országok hasonló intézményeihez képest. Ezért szükségessé vált, hogy a bankok a hazai szabályok szerint is kiköthessenek, illetve érvényesíthessenek negatív előjelű kamatot, de kizárólag abban az esetben, ha a betétes nem természetes személy. Az ilyen betéti kamat kikötése nyilvánvalóan nem felel meg a Ptk. rendelkezéseinek, hiszen nem eredményez pozitív hozamot a betétes számára, sőt annak lehetőségét sem biztosítja, hogy a betét visszafizetésének esedékessé válásakor az elhelyezett betét összegével azonos pénzösszeget kaphasson vissza. Ezért a módosítás a Hpt. egyes szerződésekre vonatkozó különös rendelkezései között speciális szabályként a bank számára biztosítja, hogy a nem természetes személlyel fennálló jogviszonyában a Ptk. betétszerződésre vonatkozó szabályaitól eltérő betéti (betétszerződési) konstrukciót alkalmazhasson.

A Hpt. 292. § (4)-(7) bekezdése az időközben bekövetkezett jogszabály-módosítások eredményeként meghaladott rendelkezéseket tartalmaz, ezért azok hatályon kívül helyezése indokolt.

A 4. §-hoz

A törvény kiegészíti az elszámolási törvény közérdekű keresettel indított perekre vonatkozó szabályait. Részletesen meghatározásra kerül, hogy a pénzügyi intézmény érintett szerződéses kikötésekkel kapcsolatos adatszolgáltatásának milyen tartalmi és formai követelményeknek kell megfelelnie ahhoz, hogy az alapján a Felügyelet a megfelelő tartalmú keresetlevelet előkészíthesse. A pénzügyi intézménynek az új szabályok szerint elkészített, a szükséges adatokat tartalmazó kivonatát, a módosítás hatályba lépésétől számított 30 napon belül kell benyújtania a Felügyelet részére.

Annak érdekében, hogy az új adatszolgáltatás alapján legyen lehetősége a Felügyeletnek közérdekű kereseteit megfelelően előkészítenie és benyújtania, a törvény módosítja a jogegységi törvény keresetindításra vonatkozó határidejét is. A Felügyelet 2015. február 28-a helyett 2015. április 30. napjáig terjesztheti elő keresetét.

Az 5. §-hoz

A törvény hozzáigazítja az elszámolás kézbesítésének időpontjához a központi hitelinformációs rendszerről szóló 2011. évi CXXII. törvény 15. § (6) bekezdés szerinti értesítés megküldésének határidejét.

A törvény kiegészíti az elszámolási törvény közérdekű keresettel indított perekre vonatkozó szabályait. Részletesen meghatározásra kerül, hogy a pénzügyi intézmény érintett szerződéses kikötésekkel kapcsolatos adatszolgáltatásának milyen tartalmi és formai követelményeknek kell megfelelnie ahhoz, hogy az alapján a Felügyelet a megfelelő tartalmú keresetlevelet előkészíthesse. A pénzügyi intézménynek az új szabályok szerint elkészített, a szükséges adatokat tartalmazó kivonatát, a módosítás hatálybalépésétől számított 30 napon belül kell benyújtania a Felügyelet részére.

A pénzügyi intézmény ugyanakkor mentesül a kivonat-készítési kötelezettség alól azon pénzügyi szolgáltatás-típusai (termékei) vonatkozásában, amelyek alapján 2010. november 26-át követően nem került sor egyoldalú kamat-, díj- illetve költségemelést eredményező szerződésmódosításra. A mentesülés feltétele, hogy a pénzügyi intézmény e pénzügyi szolgáltatás-típusokról, az azokra vonatkozó ÁSZF-ek egyértelmű megjelölésével külön nyilatkozatban tájékoztassa a Felügyeletet. Ezekben az esetekben ugyanis nem érte tényleges joghátrány a fogyasztót, amely az elszámolási törvényen alapuló elszámolást e szerződéses kikötések vonatkozásában ténylegesen befolyásolná.

A pénzügyi intézménynek az érintett szerződéses kikötésekkel kapcsolatos kivonatát a törvény 1. melléklete szerinti adattartalom alapulvételével elkészített, a Felügyelet által kidolgozott és rendszeresített nyomtatványon kell benyújtania. Mindez azt a célt szolgálja, hogy a meghatározott esetekben igen nagy mennyiségű, de megfelelően formalizált adatok alapján, áttekinthető módon készíthesse elő keresetleveleit a Felügyelet, ami a szükséges körű igényérvényesítést, de az eljáró bíróságok munkáját, az eljárások mielőbbi lezárhatóságát is segíti.

A törvény ugyanakkor további, a fogyasztókkal történő mielőbbi elszámolást elősegítő szabályokat is tartalmaz. Amennyiben a pénzügyi intézmények közokiratba foglalt nyilatkozatban vállalják a kivonat-készítésre előírt határidőben, hogy a szabályozással érintett valamennyi fogyasztóval vagy meghatározott szerződéses kört érintő fogyasztóval az elszámolási törvény szabályai szerint elszámolnak, úgy az e nyilatkozat hatálya alá tartozó fogyasztói kölcsönszerződések vonatkozásában mentesülnek a kivonat készítés kötelezettsége alól. Mindez természetszerűleg azt is jelenti, hogy az önként vállalt elszámolási kötelezettség miatt közérdekű keresetindításra sem kerül sor, ilyen esetekben erre a Felügyeletnek a vonatkozó jogszabályi rendelkezés alapján nincs lehetősége. Az elszámolási törvény szabályai szerint történő elszámolás ugyanis azzal a következménnyel jár, hogy - függetlenül attól, hogy a 2014. évi XXXVIII. törvény 4. § (1) bekezdése szerinti vélelem azokra kiterjed-e vagy sem - az egyoldalú szerződésmódosítás miatt felszámított kamat-, díj- illetve költségemelések alapján megfizetett összegekkel (a fogyasztónak minősülő ügyfelei javára) e törvény rendelkezései szerint, túlfizetésként elszámol. Fontos rámutatni ugyanakkor arra, hogy a pénzügyi intézmény közokiratba foglalt nyilatkozatát a kivonat készítési határidő lejártát követően is megteheti mindaddig, amíg a vele szemben a Felügyelet által közérdekű keresettel megindított perben a perindítás hatályai be nem állnak a kereset közlésével. Ebben az esetben a kivonat-készítés kötelezettsége alól ugyan nem mentesül, de lehetősége van a peres eljárás lefolytatásának elkerülésére, vagy a vele szemben megvalósuló igényérvényesítés korlátozására. E szabályok is azt a célt szolgálják, hogy az új alapokon nyugvó elszámolásra az érintett fogyasztói kölcsönszerződések vonatkozásában lehetőleg peres eljárás lefolytatása nélkül, a lehető legrövidebb idő alatt sor kerüljön.

A Felügyelet részére a Magyar Nemzeti Bankról szóló 2013. évi CXXXIX. törvény (a továbbiakban: MNB törvény) VII. fejezet 29. alcíme szerinti fogyasztóvédelmi ellenőrzési eljárás természetesen ez esetben is rendelkezésre áll annak érdekében, hogy a kivonat-készítési és nyilatkozattételi kötelezettség, illetve az e nyilatkozatokba foglalt adattartalom hitelességének és teljes körűségének ellenőrzése megfelelő módon biztosított legyen. A törvény szerint e körben a fogyasztóvédelmi ellenőrzési eljárást a Felügyelet hivatalból indíthatja meg.

A törvény azt is pontosan meghatározza, hogy a keresetlevélhez milyen mellékletek csatolása szükséges. Tekintettel arra, hogy a perben eljáró bíróság kizárólag azt vizsgálja, hogy a Felügyelet által tisztességtelennek tartott szerződéses kikötések a 2014. évi XXXVIII. törvény 4. § (1) bekezdése alapján tisztességesek-e, a kötelező jogi képviselettel és a hivatalból figyelembe veendő körülményekkel kapcsolatos igazolásokon túl elegendő a vitatott szerződéses kikötéseket tartalmazó kivonat becsatolása és az azokkal összefüggő jogi indokolás előterjesztése. Mindez nem zárja ki azt, hogy ha valamelyik fél a perben rendelkezésre álló adattartalmat bármilyen okból vitatja, úgy további okirat becsatolását kezdeményezze, ugyanakkor ennek hiányában az eljárás kizárólag a kikötések tisztességtelenségének vizsgálatára irányul. Ha további adatszolgáltatásra van szükség, mely adatok jellemzően az alperes pénzügyi intézmény birtokában lehetnek az érintett ügyek jellegére tekintettel, annak sincs akadálya, hogy a bíróság a polgári perrendtartásról szóló 1952. évi III. törvény 190. § (2) bekezdése alapján a felperes indítványára az alperest kötelezze a birtokában lévő okirat kiadására.

A törvény a megfelelő, hiteles, teljes körű adatszolgáltatás és a valamennyi fogyasztói kölcsönszerződéssel összefüggő jogos igény érvényesítésének biztosítása érdekében lehetőséget teremt a Felügyeletnek arra, hogy meghatározott esetekben 2015. április 30. napját követően is érvényesíthesse az érintett fogyasztói kölcsönszerződésekkel kapcsolatos igényét. Erre akkor kerülhet sor, ha bármely 2016. december 31. napjáig megindított eljárásában észleli, hogy a pénzügyi intézmény adatszolgáltatása hiányos vagy valamely részében valótlan tartalmú volt. Ebben az esetben pótlólagos adatszolgáltatásra hívhatja fel a pénzügyi intézményt. Ha a Felügyelet 2015. április 30. napjáig nem indított pert a pénzügyi intézménnyel szemben, de a hiánypótlási eljárás eredménye alapján erre szükség lett volna, akkor a hiánypótlási eljárás jogerős befejezésétől számított 60 napon belül megilleti a perindítás joga. A hiánypótlási eljárás eljárást megszüntető végzéssel zárul le, melynek feltétele, hogy a pénzügyi intézmény eleget tesz hiánypótlási kötelezettségének. Ha a pénzügyi intézmény a Felügyelet felhívását határidőben nem teljesítené, a Felügyelet az érintett eljárásában az MNB törvényben meghatározottak szerint járhat el.

Amennyiben további igényérvényesítést megalapozó információ jut a Felügyelet birtokába és a közérdekű keresettel indított per még folyamatban van, úgy a Felügyeletnek igényét e perben kell érvényesítenie. Erre azért van szükség, mert a Felügyeletnek az elszámolási törvény vonatkozó rendelkezése értelmében egy adott pénzügyi intézmény valamennyi érintett szerződéses kikötésével kapcsolatban egy keresetben kell kérnie a tisztességtelenség megállapítását, azaz az ítélet hatályának a pénzügyi intézmény valamennyi pénzügyi szolgáltatására ki kell terjednie.

Ha a Felügyelet hiánypótlási eljárást megalapozó felhívásának kiadása időpontjában a pénzügyi intézménnyel szembeni közérdekű keresettel indított per már folyamatban van, a Felügyeletnek az eljáró bíróságot haladéktalanul tájékoztatnia kell a hiánypótlási felhívás kiadásáról. A bíróság a hiánypótlási eljárást lezáró végzés jogerőre emelkedéséig a per tárgyalását felfüggeszti. Keresetváltoztatásra a törvényben meghatározott határidőben, de legkésőbb az elsőfokú tárgyalás berekesztéséig van lehetőség. Ha a per a másodfokú eljárás szakaszában tart, szükség esetén az elsőfokú ítélet részben vagy egészben történő hatályon kívül helyezésére kerülhet sor, amennyiben a rendelkezésre álló adatok alapján a keresetváltoztatás lehetőségének biztosítása szükséges.

Ha a per már jogerősen befejeződött, a törvény alapján speciális perújítási eljárás keretében kerülhet sor az újonnan beszerzett adatok alapján módosuló igény érvényesítésére. Ezekben az eljárásokban is érvényesülnek a jogegységi és elszámolási törvény polgári peres eljárásra vonatkozó speciális szabályai, azaz a bíróság gyorsított eljárás keretei között folytatja le a szerződéses kikötések vizsgálatát.

Annak sincs akadálya, hogy az alperes maga jelentse be, ha tévesen szolgáltatott adatot, az ezzel kapcsolatos eljárási szabályokat is meghatározza a törvény.

Ha a Felügyelet által indított polgári peres eljárás befejezésére 2015. augusztus 1. napja után kerül sor, az elszámolás fogyasztó részére történő megküldésének véghatárideje a polgári peres eljárás jogerős befejezésétől számított hatvanadik nap, abban az esetben is, ha a korábban megvalósult elszámolás felülvizsgálata szükséges az elszámolást követően befejeződött polgári peres eljárás kimenetele alapján.

A törvény ezen túlmenően az elszámolási törvényt érintő szövegpontosító, koherencia-zavart kiküszöbölő rendelkezéseket is tartalmaz.

A 6. §-hoz

A törvény hozzáigazítja az elszámolás kézbesítésének időpontjához a központi hitelinformációs rendszerről szóló 2011. évi CXXII. törvény 15. § (6) bekezdése szerinti értesítés megküldésének határidejét.

A jelenlegi szabályok szerint forintalapú kölcsönszerződések esetén az elszámolás napja későbbi időpont, mint a kamatperiódus kezdő dátuma, ezen kölcsönszerződések esetén tehát indokolt eltérő kamatperiódus, kamatfelárperiódus megállapítása.

A fogyasztói kölcsönszerződéssel kapcsolatos díj- és költségemelés szabályairól 2015. február 1-jétől az Fhtv. tartalmaz általános rendelkezéseket. Szükséges, hogy az egyes fogyasztói kölcsönszerződések devizanemének módosulásával és a kamatszabályokkal kapcsolatos kérdések rendezéséről szóló 2014. évi LXXVII. törvény (a továbbiakban: Fttv.) az általános szabályoktól való eltérést határozza meg. Ennek megfelelően a törvény rögzíti, hogy a díjak, jutalékok, valamint az Fhtv. értelmében már költségnek nem minősülő, egyéb fizetési kötelezettségek a pénzügyi intézmény által kizárólag évente egyszer, az infláció mértékével emelhetőek.

Abban az esetben, ha a 2009. július 26-án vagy azt megelőzően megszűnt szerződések esetén a fogyasztók kérhetnék az elszámolási törvény 6. § (3) bekezdésében foglalt elszámolást, de azt még nem tették, a forintra átváltás pedig az Fttv. 15. § (1) bekezdése alapján 2015. február 1. napjával megtörtént, a forintra átváltásról nem kapnak külön értesítést, tekintettel arra, hogy azt a törvény az elszámolás közléséhez köti. Szükséges tehát a fenti esetre egy kiegészítő szabály megalkotása.

A törvény egyértelműsíti az Fttv. 7. § (2) bekezdésében meghatározott új kamat- és kamatfelár-periódus és a 11. § (3) bekezdésében szereplő, a referencia-kamatláb második periódusának egymáshoz való viszonyát.

A törvény mindezeken túlmenően további szövegpontosító rendelkezéseket tartalmaz.

-----STARTING---POINT---VEGE---

A 7. §-hoz

A 7. § hatályba léptető rendelkezést tartalmaz.