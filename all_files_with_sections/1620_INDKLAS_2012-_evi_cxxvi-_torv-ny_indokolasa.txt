2012. évi CXXVI. törvény indokolása

a Magyar Agrár-, Élelmiszergazdasági és Vidékfejlesztési Kamaráról

-----STARTING---POINT---ALTALANOS--- 

A gazdasági kamaráknak a fejlett piacgazdaságú országokban hagyományosan nagy szerepük van a gazdaság fejlődésének és szerveződésének előmozdításában, a gazdasági tevékenységet folytatók általános, együttes érdekeinek érvényre juttatásában és egyes sajátos ágazati problémák megoldásában. A magyar nemzetgazdaság egyik meghatározó jelentőségű ágazata az agrár- és élelmiszergazdaság, valamint a vidékfejlesztés, amely a társadalom számára közvetlenül érzékelhetően az elmúlt húsz évben, - azonban ténylegesen az elmúlt nyolcvan-száz évben - számos viszontagságon ment keresztül. A megújuláshoz pontos célok és ezzel együtt a feladatok újragondolása és újrafogalmazása szükséges. A magyar agrár- és élelmiszergazdaság megerősítésének egyik sarkalatos pontja az agrárkamarai rendszer újjáalakítása.

A törvény koncepciója értelmében az agrárkamarai rendszer újjáalakításának általánosan megfogalmazott célja a magyar agrár- és élelmiszergazdaság, valamint a vidékfejlesztés ágazatainak erősítése, a gazdálkodók piacra jutásának elősegítése és versenyképességének növelése, az Európai Unió Közös Agrárpolitikájának elsődleges célkitűzéseit figyelembe véve a vidékfejlesztés ügyének előmozdítása, valamint az agrár- és élelmiszergazdaság szereplőinek minél szélesebb körű integrálása.

-----STARTING---POINT---RESZLETES---

Az 1. §-hoz

Meghatározza a törvény hatályát, mely szerint a törvény hatálya a Magyarország területén lakóhellyel, tartózkodási hellyel, székhellyel vagy fiókteleppel rendelkező gazdákra és gazdálkodó szervezetekre, valamint a Magyar Agrár-, Élelmiszergazdasági és Vidékfejlesztési Kamarára (a továbbiakban: agrárkamara) terjed ki.

A 2. §-hoz

A törvény megadja néhány, az alkalmazása szempontjából lényeges fogalom definícióját.

Új fogalom a törvényben a gazda meghatározása.

A gazdálkodó szervezet fogalmát hatályos jogunk az egyes jogágak különböző nézőpontjaiból adódóan többféleképpen határozza meg. A Polgári Törvénykönyvről szóló 1959. évi IV. törvény (a továbbiakban: Ptk.) 685. § c) pontja pl. gazdálkodó szervezetként olyan szerveződéseket is felsorol, amelyeket elsődlegesen nem agrár- és élelmiszergazdasági tevékenység folytatására hoztak létre. A törvény ezért - a Ptk.-val összhangban ugyan - saját meghatározást ad a fogalomra és ezáltal a Ptk.-hoz képest speciális szabályokat fogalmaz meg.

Az agrárgazdasági tevékenység fogalma felöleli a mezőgazdasági termelés, a mezőgazdasági termékek feldolgozása, a szőlő termelése, feldolgozása, az erdőgazdálkodás, a halgazdálkodás, a vadgazdálkodás, az élelmiszer feldolgozása, valamint az ezekhez kapcsolódó, közvetlen ipari, kereskedelmi, szolgáltató tevékenységeket.

A törvény a hozzátartozó értelmezésénél a Ptk. definícióját veszi át.

A 3. §-hoz

A törvény az agrárkamarát önálló jogi személyiséggel rendelkező önkormányzati és közfeladatot ellátó köztestületnek minősíti.

A Ptk. 65. §-a alapján a köztestület nem az egyesülési jog alapján jön létre, hanem megalapítását törvény rendeli el. Törvény meghatározhat olyan közfeladatot, amelyet a köztestület köteles ellátni, és meghatározott tevékenység csak köztestület tagjaként folytatható. A hasonlóságok miatt (önkormányzatiság, nyilvántartott tagság) a Ptk. a köztestületet az egyesülettel egy alcím alatt tárgyalja, és a köztestületekre vonatkozó speciális szabályozás hiányában az egyesületekre irányadó szabályok megfelelő alkalmazását írja elő (az egyesületi törvény alkalmazása azonban kizárt).

A kamara önkormányzati és közfeladatait e törvényben, az alapszabályban, valamint a kamara önkormányzati szabályzatában meghatározottak szerint testületi szervei, tisztségviselői és ügyintéző szervezete útján látja el.

A 4. §-hoz

Az agrárkamarát a Fővárosi Törvényszék veszi nyilvántartásba. Az agrárkamara megszűnésére vonatkozó rendelkezéseket a civil szervezetek bírósági nyilvántartásáról és az ezzel összefüggő eljárási szabályokról szóló 2011. évi CLXXXI. törvény tartalmazza.

Az 5-6. §-hoz

A törvény 5-6. §-a tartalmazza a kamarai tagsági jogviszony keletkezésének szabályait.

Az agrárkamara létrejöttének napján e törvény erejénél fogva az agrárkamara tagjává válnak az ezen időpontban agrárgazdasági tevékenységet folytató személyek.

A 7-8. §-hoz

Az agrárkamara tagjairól tagjegyzéket vezet. A tagjegyzék tartalmazza a tag adatait. A törvény az információs önrendelkezési jogról és az információszabadságról szóló 2011. évi CXII. törvény szabályainak megfelelően rendelkezik az általa kezelt adatok köréről, az adatkezelés céljáról, az adatokba való betekintés feltételeiről, valamint arról, hogy a tagsági viszony megszűnése után a kamara meddig jogosult az adatkezelésre.

Az agrárkamarai tag adatainak a Központi Statisztikai Hivatal részére történő adattovábbítás célja, hogy a KSH biztosítsa az agrár- és élelmiszergazdasági tevékenységet végzők teljesebb körű megfigyelését. Ez hozzájárul a gazdaságszerkezeti felmérésekről és a mezőgazdasági termelési módszereket vizsgáló felmérésről szóló, az Európai Parlament és a Tanács 1166/2008/EK rendeletében előírt lefedettségi kritérium teljesítéséhez, valamint a mezőgazdasági statisztikai adatok minőségének javulásához.

Az agrárkamara az alapszabályban meghatározottak szerint a tag gazdasági tevékenységéről gazdaságszerkezeti nyilvántartást vezet.

A 9-10. §-hoz

A törvény 9. §-a az agrárkamara tagjainak jogait, a 10. §-a a kötelességeit határozza meg.

A törvény meghatározza, hogy ha a tag a kötelezettségeit megszegi, az alapszabályban meghatározottak szerinti testület határozatával, meghatározott időre, de legfeljebb három évig a tag által térítésmentesen igénybe vehető szolgáltatások, vagy azok meghatározott körének igénybevételéből kizárható.

A 11. §-hoz

A törvény szerint az éves tagdíj mértékét és megfizetésének módját az agrárkamara alapszabálya határozza meg.

A meg nem fizetett kamarai tagdíj köztartozás. A tagdíj meg nem fizetése esetén azt az állami adóhatóság adók módjára hajtja be.

A 12-13 §-hoz

Az agrárkamara feladatait határozzák meg. Az agrárkamara törvényben foglalt felhatalmazása alapján szolgáltatási és igazgatási jellegű közfeladatokat lát el. Az agrárkamara részére közfeladatot abban az esetben állapíthat meg törvény, ha a közfeladat ellátásához szükséges pénzügyi forrás biztosított. Az agrárkamarát az általa ellátott közfeladat ellátásáért támogatás vagy díjazás illeti meg.

Az agrárkamara közfeladatai ellátása érdekében az információs önrendelkezési jogról és az információszabadságról szóló 2011. évi CXII. törvény és az agrárkamara alapszabályában rögzített adatgyűjtésre vonatkozó rendelkezéseknek megfelelően tagjairól adatokat gyűjt, valamint azokat kezeli, összesíti és nyilvántartja.

A 14-15. §-hoz

A törvény részletesen meghatározza az agrárkamara alábbi igazgatási jellegű közfeladatait:

- az agrár- és élelmiszergazdaság fejlesztése valamint a vidékfejlesztés,

- az üzleti forgalom biztonságának és a tisztességes piaci magatartás megteremtése, megőrzése, illetve fokozása,

- az agrárgazdasági tevékenységet folytatók általános, együttes érdekeinek érvényesítése,

- közreműködik az agrár- és élelmiszergazdaság egyes ágazataival kapcsolatos stratégiák és programok kidolgozásában.

Az agrárpolitikáért felelős miniszter és az agrárkamara szükség szerint, de legalább évente kétszer szakmai konzultációt tart a tagok széles körét érintő jogszabályok, szabályozási koncepciók tárgyában.

A 16. §-hoz

Az agrárkamara szolgáltatási közfeladatai keretében országos szaktanácsadói hálózatot működtet, tájékoztatást nyújt a gazdasággal összefüggő magyar és külföldi jogszabályokról, valamint a gazdálkodó szervezetek tevékenységét érintő gazdaságpolitikai döntésekről és intézkedésekről, előmozdítja a gazdasági együttműködés fejlődését.

Az agrárkamara tagjai részére térítésmentesen az alábbi alapszolgáltatásokat nyújtja:

a) biztosítja a kamarai ügyfélszolgálat igénybevételét;

b) az alapszabályban rögzített feltételek szerint biztosítja az agrárkamara által szervezett szakmai konferenciákon való részvételt;

c) általános agrometeorológiai tájékoztatást ad;

d) a tag kérelmére közreműködik a tagot érintő hatósági vagy más szerv előtti eljárás megindításához szükséges kérelem, beadvány összeállításában;

e) tájékoztatást nyújt földügyekkel kapcsolatosan a földtulajdonnal, földhasználattal és földforgalmazással összefüggő kérdésekben, valamint a Nemzeti Földalapkezelő Szervezet által kiírt pályázatokkal kapcsolatosan;

f) a tag kérelmére tanácsadás keretében tájékoztatást ad a tevékenységét érintő

fa) közösségi, valamint nemzeti forrásból folyósított támogatási lehetőségekről és a igénybevétel feltételeiről,

fb) gazdasági és jogi információkról,

fc) finanszírozási lehetőségekről;

g) a tag kérelmére közreműködik az egységes támogatási kérelem összeállításában és annak elektronikus benyújtásában;

h) növényvédelmi előrejelzést ad;

i) piaci információkat ad;

j) általános információt szolgáltat a piaci szereplők minősítéséről.

Az agrárkamara alapszabálya meghatározza a tagok részére térítés ellenében nyújtandó szolgáltatások körét.

A 17. §-hoz

Az agrárkamara tagjainak önkormányzati jogaikat e törvénynek és a kamara alapszabályának megfelelően kell gyakorolniuk.

A 18. §-hoz

A törvény tételesen meghatározza, hogy az agrárkamara alapszabályában mit kell meghatározni.

A 19. §-hoz

Az agrárkamara legfőbb szerve a tagok által öt évre választott országos küldöttgyűlés. Az országos küldöttgyűlés választott tagjai az agrárkamarai országos küldöttek, valamint az agrárkamara megyei szervezetének elnökei. A törvény tételesen felsorolja a küldöttgyűlés kizárólagos hatáskörébe tartozó feladatokat.

Az alapszabály - a törvényben meghatározottakon túl - más ügyet is a küldöttgyűlés hatáskörébe utalhat.

A 20. §-hoz

A törvény meghatározza, hogy a küldöttgyűlést a kamara elnöke az alapszabályban meghatározott időközönként, de legalább évente egyszer hívja össze. A küldöttgyűlést akkor is össze kell hívni, ha azt legalább a küldöttek egyötöde, az ok és a cél megjelölésével írásban kéri.

A küldöttgyűlés akkor határozatképes, ha a küldöttek több mint a fele jelen van. Ha a küldöttgyűlés nem volt határozatképes, az emiatt megismételt küldöttgyűlés az eredeti napirenden szereplő ügyekben a jelenlevő küldöttek számától függetlenül határozatképes.

A küldöttgyűlés határozatait szótöbbséggel hozza. A küldöttek legalább kétharmados többséggel hozott határozata szükséges a 19. § (1) bekezdés a)-d) pontjában meghatározott ügyekben való döntéshez.

Az alapszabály valamely döntés meghozatala vonatkozásában nagyobb arányú többségi döntés feltételét is előírhatja.

Az agrárkamara alapszabálya és más önkormányzati szabályzata állapítja meg a küldöttgyűlés összehívására, lefolytatására, határozatainak meghozatalára vonatkozó részletes szabályokat.

A 21. §-hoz

A megyékben, valamint a fővárosban az alapszabályban meghatározottak szerint működik az agrárkamara területi szervezete. A megyei (fővárosi) küldöttgyűlés az agrárkamara területi önkormányzatiságának szervezete.

A megyei (fővárosi) küldöttgyűlés feladata:

a) az agrárkamara megyei szervezete elnökének, valamint alapszabályban meghatározott tisztségviselőinek megválasztása,

b) az országos küldöttek megválasztása,

c) az alapszabályban meghatározott döntések meghozatala.

A 22. §-hoz

Az elnökség feladata a küldöttgyűlések közötti időszakban, a küldöttgyűlés határozatainak megfelelően a gazdasági kamara működésének irányítása. Az elnökség testületi szerv. Az elnökség tagjai az agrárkamara elnöke, alelnökei és a megyei szervezetének elnökei.

A 23. §-hoz

Az agrárkamarát az elnök önállóan képviseli. Jogkörét az alapszabályban meghatározott módon, valamint esetenként és az ügyek meghatározott csoportjaira nézve az alelnökre, főigazgatóra, igazgatóra írásban átruházhatja.

Az agrárkamara küldöttgyűlése négy alelnököt választ, akik közül 1-1 fő felelős:

a) a mezőgazdaságért,

b) az élelmiszeriparért,

c) a vidékfejlesztésért,

d) a mikro-, kis-, és középvállalkozásokért, valamint az általános agrárgazdasági ügyekért és egyben az elnök általános helyettese.

A kamarai osztályok szakmai tevékenységét - az alapszabályban meghatározottak szerint - az alelnök felügyeli. Az alapszabály az alelnököket felhatalmazhatja az agrárkamara általános vagy meghatározott ügyekben történő képviseletére. Az elnök és az alelnökök az agrárkamarával munkaviszonyban álló választott tisztségviselők, akik feladatuk elvégzése során a törvényeknek valamint az agrárkamara alapszabályának és más önkormányzati szabályzatának alávetve az agrárkamara érdekében járnak el. A munkáltatói jogokat a jogviszony létesítése és megszüntetése tekintetében az országos küldöttgyűlés gyakorolja.

A 24. §-hoz

A törvény szerint a küldöttgyűlés legalább háromtagú ellenőrző bizottságot választ. Az ellenőrző bizottság testületi szerv, amely elnökét tagjai közül maga választja. Az ellenőrző bizottság vizsgálja, hogy az agrárkamara tevékenysége, gazdálkodása megfelel-e a jogszabályoknak, a kamara alapszabályának és más önkormányzati szabályzatainak. Az ellenőrző bizottság vizsgálja a gazdálkodás célszerűségét is. Az ellenőrző bizottság a kamara tisztségviselőitől és ügyintéző szervezetétől minden olyan adatot, tájékoztatást megkérhet, illetve minden olyan iratot megtekinthet, amely feladatainak ellátásához szükséges. Az ellenőrző bizottság köteles a kamara gazdálkodását legalább évenként független könyvvizsgálóval megvizsgáltatni.

A küldöttgyűlés az agrárkamara éves költségvetéséről és az éves beszámolóról (mérlegről) csak az ellenőrző bizottság véleményének ismeretében dönthet.

Az ellenőrző bizottság tevékenységéről az országos küldöttgyűlésnek számol be, tagjai részére feladataik ellátása körében utasítás nem adható.

A 25. §-hoz

Az ellenőrző bizottság felhívja az elnökséget a szükséges intézkedések megtételére annak érdekében, hogy az agrárkamara tevékenysége, gazdálkodása megfeleljen a jogszabályoknak, a kamara alapszabályának és más önkormányzati szabályzatainak, továbbá a gazdálkodási célszerűségnek is. Ha az elnökség nem tesz eleget a felhívásnak, az ellenőrző bizottság kezdeményezi a küldöttgyűlés összehívását. Az ellenőrző bizottság elnöke összehívja a küldöttgyűlést, ha az elnök nem tesz eleget erre vonatkozó kötelességének.

A 26. §-hoz

Az etikai bizottság látja el - az etikai szabályok megállapítása kivételével - a 14. § (2) bekezdésének a)-c) és g)-h) pontjában meghatározott agrárkamarai feladatokat. Az etikai és fegyelmi szabályokat az agrárkamara küldöttgyűlése fogadja el. A szabályok megalkotása során figyelemmel kell lenni a törvényben megfogalmazott garanciális kitételre, a fellebbezés lehetőségének biztosítására.

Az agrárkamara tisztségviselői az etikai bizottság tevékenységében - szükség szerint - közreműködnek. Az etikai bizottság testületi szerv, amelynek tagjait az országos küldöttgyűlés, elnökét tagjai közül maga választja. Az alapszabály az etikai bizottság testületén belül külön-külön tanácsokat is létrehozhat, ügycsoportonként vagy kamarai osztályonként meghatározva a feladatkörüket.

Az etikai bizottság elnöke a bizottság feladatkörében képviseli az agrárkamarát. E jogkörét esetenként vagy az ügyek meghatározott csoportjaira nézve a bizottság tagjaira - külön alapszabályi rendelkezés esetén az etikai testületek vezetőire - írásban átruházhatja.

A 27. §-hoz

A főigazgató az agrárkamara országos ügyintéző szervezetének, az igazgató az agrárkamara megyei (fővárosi) ügyintéző szervezetének vezetője, az agrárkamarával munkaviszonyban állnak. Főigazgató és igazgató csak az lehet, aki a közszolgálati tisztviselők jogállásáról szóló törvény szerint kormányzati szolgálati viszonyba kinevezhető. A főigazgató kinevezését megelőzően annak személyéről a miniszter véleményét ki kell kérni.

A főigazgató a megyei elnökkel történt előzetes egyeztetés alapján gyakorolja az igazgatók és az agrárkamara ügyintéző szervezetében dolgozó munkavállalók felett a munkáltatói jogokat. A főigazgató felett a munkaviszony létesítésével és megszüntetésével, továbbá a munkaszerződés módosításával kapcsolatos munkáltatói jogokat az elnökség, az egyéb munkáltatói jogokat pedig az elnök gyakorolja. Az agrárkamara hatáskörébe utalt közigazgatási ügyekben a főigazgató a közigazgatási szerv vezetőjeként jár el. Ezekben az ügyekben ügyintézőként csak az járhat el, aki a közszolgálati tisztviselők jogállásáról szóló törvény szerint köztisztviselőnek vagy ügykezelőnek kinevezhető.

A 28. §-hoz

Az agrárkamara országos és megyei ügyfélszolgálati rendszert működtet. Az agrárkamara az ügyfélszolgálaton keresztül teljesíti a 14-16. §-ban előírt igazgatási és szolgáltatási jellegű feladatait. Az ügyfélszolgálat működési rendjét az elnökség által elfogadott szervezeti és működési szabályzat tartalmazza, amelyet a főtitkár köteles előterjeszteni.

A kamara országos tanácsadói hálózatot működtet.

A 29. §-hoz

A törvény meghatározza az agrárkamara tisztségviselőit, akik az elnök, az alelnökök, az ellenőrző bizottság elnöke, az etikai bizottság elnöke, és a főigazgató.

Az összeférhetetlenség eseteit e törvénnyel összhangban az alapszabály határozza meg.

A 30. §-hoz

Az agrárkamarai tisztségre választható az agrárkamara rendes tagja, ha büntetlen előéletű és vele szemben összeférhetetlenségi ok nem áll fenn.

A törvény meghatározza az összeférhetetlenség eseteit és az összeférhetetlenség bejelentésének módját.

A 31. §-hoz

Az agrárkamarán belül testületi szervként szakmai osztályokat kell létrehozni. Az agrárkamara feladatainak ellátásához további szervezeti egységeket hozhat létre. Ebben az esetben meg kell állapítani a szervezeti egységek feladatkörét, továbbá az agrárkamara más szerveivel való kapcsolódásuk rendjét.

Az alapszabály a 31. § (2) bekezdésben említett szervezeti egységet testületi szervnek minősítheti.

A 32. §-hoz

Az agrárkamara állandó választottbíróságot működtet, amely alávetés esetén a tagok közötti, agrárgazdasági tevékenységgel kapcsolatos jogvitákban kizárólagos hatáskörrel rendelkezik. Az állandó választottbíróság tagjait a küldöttgyűlés öt évre titkos szavazással választja.

A 33. §-hoz

Az agrárkamara tagjai az agrárkamarai küldöttek (pótküldöttek) választása céljából megyénként országos küldöttválasztó közgyűlést tartanak.

A 34. §-hoz

Az országos küldöttgyűlésbe a megyei (fővárosi) küldöttgyűlések az alapszabályban rögzített arányban delegálhatnak tagokat és póttagokat.

A 35-37. §-hoz

Az országos, illetve a megyei küldöttválasztó közgyűlés eljárásáról szóló részletes szabályokat az agrárkamara alapszabálya vagy egyéb önkormányzati szabályzata határozza meg. Az alapszabályban - e törvény keretei közt - rendelkezni kell a kamarai osztályok megalakításáról, összehívásáról, üléseinek és határozathozataluk rendjéről.

A küldöttválasztó közgyűlés eljárási szabályainak figyelemmel kell lenni a tagok és a küldöttek ágazati érdekeinek és területi tagozódásának arányos meghatározására. A kamarai osztály szükség szerint, de évente legalább egyszer tart ülést. A kamarai osztály ülését akkor is össze kell hívni, ha az osztály legalább egyötöde írásban kéri. A kamarai osztály tagjait egy-egy szavazat illeti meg.

Az országos, illetve a megyei küldöttek, a testületi szervek tagjai, valamint a kamara elnöke, alelnökei és más választott tisztségviselői legfeljebb ötévi időtartamra választhatók meg, és - ha az alapszabály eltérően nem rendelkezik - újraválaszthatók. Az országos, illetve a megyei küldöttet, a testületi szervek tagját, valamint a agrárkamara elnökét, alelnökeit és más választott tisztségviselőjét az őket megválasztó szerv visszahívhatja. A visszahívás feltételeit és eljárási szabályait az alapszabály határozza meg.

A törvény meghatározza, hogy országos-, illetve megyei küldöttnek, testületi szerv tagjának, illetve a kamara elnökének, alelnökének ki választható, illetve meghatározza azokat az okokat, amelyek fennállása esetén nem választhatóak.

A törvény meghatározza, hogy ki nem viselhet tisztséget az agrárkamarában, illetve ki nem választható az agrárkamara elnökének, alelnökének, az agrárkamara megyei, fővárosi szervezete elnökének.

A 38. §-hoz

A törvény kinyilvánítja, hogy az agrárkamara feladatainak ellátása nem érinti az egyesülési szabadság érvényesülését, így különösen nem korlátozza a társadalmi szervezetek ahhoz való jogát, hogy tevékenységük célját - az egyesülési jogról szóló törvény rendelkezéseivel összhangban - szabadon határozzák meg. Ha az agrárkamara tagja egyidejűleg más gazdasági kamara, szakmai kamara vagy hegyközségi szervezet tagja is, úgy az agrárkamara köteles egyeztetést kezdeményezni annak érdekében, hogy a testületek a tagjukkal szemben egymásnak ellentmondó döntést vagy ellentétes tartalmú határozatot ne hozzanak. Amennyiben más gazdasági kamara, szakmai kamara vagy hegyközség döntése a tagra nézve - agrárkamarai tagságával összefüggésben - indokolatlan hátrányt okoz, az agrárkamara köteles fellépni tagjának védelme és a hátrány megszüntetése érdekében.

A 39. §-hoz

Az agrárkamara feladatai ellátása érdekében együttműködik más gazdasági és hivatásrendi kamarákkal, az állami, a helyi önkormányzati szervekkel és a fogyasztóvédelmi érdekvédelmi szervezetekkel. Az agrárkamara feladatainak ellátása és a közös érdekek előmozdítása érdekében együttműködik más gazdasági kamarával, szakmai kamarákkal, a hegyközségekkel, valamint a feladatköréhez kapcsolódó érdekképviseleti szervezetekkel. Az agrárkamara az alapszabályában meghatározottak szerint kapcsolatot tarthat a külföldi gazdasági kamarák országos és megyei szervezeteivel, továbbá más nemzetközi gazdasági, társadalmi szervezetekkel. Az agrárkamara feladatai ellátása során köteles betartani és betartatni a tisztességtelen piaci magatartás és a versenykorlátozás tilalmáról szóló törvényben, valamint az Európai Unió működéséről szóló szerződésben (különösen a szerződés 101. és 102. cikkében) és az európai uniós jogi aktusokban foglaltakat.

A 40. §-hoz

Az agrárkamara az agrárgazdaság szereplőinek általános és együttes érdekét tömörítő, megfogalmazó és az összérdeket képviselő szervezet, ezért az egyes osztályok ágazati érdekeinek képviseletét más osztályok érdekével szemben nem képviselheti. Az osztályok egymás közötti belső egyeztetésének folyamatát az alapszabályban vagy a szervezeti és működési szabályzatban kell meghatározni.

A 41. §-hoz

Az agrárkamara a közfeladatai ellátásával, illetve működésével járó költségeket a következő bevételekből fedezi:

a) tagdíjakból;

b) kamarai hozzájárulásból;

c) a kamara szolgáltatásaiért fizetett díjakból;

d) a kamara által alapított gazdasági társaság tevékenységéből származó bevételből;

e) a költségvetési törvényben megállapított támogatásból

f) egyéb bevételekből, ideértve az önkéntesen felajánlott hozzájárulásokat is;

A 41. § (1) bekezdés e) pontjában megállapított, az agrárkamara közfeladatainak ellátásához kapcsolódó költségvetési támogatást Vidékfejlesztési Minisztérium költségvetési fejezetében kell megtervezni.

A 42. §-hoz

A kamara üzletszerűen - nyereség és vagyonszerzés céljából - termelő, feldolgozó kereskedelmi vagy szolgáltató tevékenységet nem folytathat, gazdasági társaságnak nem lehet tagja és ilyen társaságban nem szerezhet részesedést. A kamara - gazdasági tevékenységet is igénylő közfeladatainak ellátása érdekében - gazdasági társaságot alapíthat, a gazdasági tevékenység során elért adózott eredményét azonban kizárólag csak a kamara működésére fordíthatja.

A kamara közfeladatainak ellátása érdekében csak olyan gazdasági társaságnak lehet tagja, illetve olyan társaságban szerezhet részesedést, amelyben felelőssége vagyoni hozzájárulásának mértékét nem haladja meg.

A kamara és a 42. § (2) bekezdés szerinti gazdasági társasága közfeladatok ellátását veszélyeztető mértékű kölcsönt nem vehet fel, váltót, illetve más hitelviszonyt megtestesítő értékpapírt nem bocsáthat ki, az államháztartás alrendszereitől kapott támogatást kölcsön fedezetéül, illetve kölcsön törlesztésére nem használhatja fel, továbbá ideiglenesen felszabaduló szabad pénzeszközeit csak állami garanciavállalás mellett kibocsátott értékpapírba fektetheti.

A 43-44. §-hoz

Meghatározzák az agrárkamara állami felügyeletét és önkormányzati határozatainak bírósági felülvizsgálatát.

Az agrárkamara felett a törvényességi felügyeletet az ügyészség - az e törvényben foglalt kivételekkel - az ügyészségre irányadó külön jogszabályok rendelkezései szerint gyakorolja. A törvényességi felügyelet nem terjed ki az állandó választottbíróságra, továbbá az olyan ügyekre, amelyekben egyébként bírósági vagy közigazgatási hatósági eljárásnak van helye. Az ügyészség ellenőrzi, hogy az agrárkamara alapszabálya és más önkormányzati szabályzatai, illetve azok módosításai megfelelnek-e a jogszabályoknak, működése, határozatai nem sértik-e a jogszabályokat, az alapszabályt vagy az egyéb önkormányzati szabályzatokat.

Ha az agrárkamara működésének törvényessége másképpen nem biztosítható, az ügyészség törvényességi felügyeleti jogkörében eljárva keresettel bírósághoz fordulhat.

A felügyelőbiztos köteles a működés törvényességének helyreállítása céljából haladéktalanul összehívni az agrárkamara országos küldöttgyűlését. Amennyiben a bíróság az elnök vagy az elnökség működését függesztette fel, a felügyelőbiztos a halaszthatatlan ügyekben intézkedik az elnök, illetve az elnökség jogkörében.

Az Állami Számvevőszék külön törvény rendelkezéseinek megfelelően rendszeresen ellenőrzi az agrárkamarát.

Az agrárkamara tagja kérheti a bíróságtól az agrárkamara valamely testületi szerve vagy tisztségviselője által a kamarai önkormányzati jogkörben, illetve közfeladat ellátási vagy átvett közigazgatási hatáskörben hozott határozatának felülvizsgálatát, amely e törvény rendelkezéseibe, más jogszabályba, az alapszabályba vagy más önkormányzati szabályzatába ütközik.

Perindítás előtt a tag köteles a jogsértést az ellenőrző bizottságnak bejelenteni. Az ellenőrző bizottság a bejelentést követő harminc napon belül köteles írásban állást foglalni.

A pert a tagnak az ellenőrző bizottság állásfoglalásától, vagy a 44. § (3) bekezdés szerinti határidő eredménytelen elteltétől számított harminc napon belül kell megindítania. A perindításnak nincs halasztó hatálya, a bíróság azonban a határozat végrehajtását felfüggesztheti.

A 44. § (4) bekezdésben megállapított határidő elmulasztása esetén igazolásnak nincs helye. A bíróság eljárására egyebekben a polgári perrendtartásról szóló törvény szabályait kell alkalmazni.

A 45-48. §-hoz

Átmeneti rendelkezéseket tartalmaznak.

Az agrárkamara az első választások alapján megválasztott küldöttgyűlés megalakulásával és az alapszabály elfogadásával egyidejűleg jön létre.

A gazdasági kamarákról szóló törvény szerint létrehozott Magyar Agrárkamara és a területi agrárkamarák az agrárkamara megalakulásával egyidejűleg beolvadnak az agrárkamarába. Ezt követően a jogelőd területi agrárkamarák és az országos agrárkamara egyetemes és általános jogutódjaként az agrárkamara, mint egyetlen önálló jogi személy folytatja működését, amely egységes országos szervezetként működteti az országos és a területi szintű ügyintézői szervezetet.

A Magyar Agrárkamarának, illetve a területi agrárkamaráknak a gazdasági kamarákról szóló törvényben és az annak felhatalmazása alapján kibocsátott kormányrendeletekben meghatározott feladatait és szerződésben vállalt kötelezettségeit az agrárkamara létrejöttétől az agrárkamara látja el.

A kamarai biztos átadja az átmeneti elnökség részére a Magyar Agrárkamara és a területi agrárkamarák jogutódlás fordulónapjával elkészített vagyonleltárral alátámasztott zárómérlegét és a jogutód agrárkamara átalakulási nyitómérleg tervezetét valamint az összes folyamatban lévő szerződés, ügyek, pályázatok listáját teljességi nyilatkozattal alátámasztva.

A jogelőd területi agrárkamarák által korábban megkötött és a jogutódlás időpontjában folyamatban lévő szerződéseket változatlan tartalommal veszi át a jogutód agrárkamara.

A Magyar Agrárkamara és a gazdasági kamarákról szóló törvény szerint létrehozott területi agrárkamarák választott tisztségviselőinek mandátuma az átmeneti elnökség megválasztásával megszűnnek.

E törvény hatálybalépését követő harminc napon belül a vidékfejlesztési miniszter kinevezi az agrárkamara húsz fős átmeneti elnökségének tagjait és az átmeneti elnököt, továbbá kitűzi a megyei-, illetve országos küldöttválasztó gyűlések időpontját. Az átmeneti elnökség tagjává csak olyan személy nevezhető ki, aki megfelel a tisztségviselővé választás e törvényben meghatározott feltételeinek.

Az átmeneti elnökség megbízatása a választásokkal létrejövő agrárkamara megalakulásáig, de legfeljebb 2013. március 31-ig szól, működését az általa elfogadott ideiglenes ügyrend alapján gyakorolja. Az átmeneti elnökség az elnökségi tagok kinevezését követő 30 napon belül köteles elfogadni ideiglenes ügyrendjét.

Az agrárkamara megyei küldötteinek megválasztását az átmeneti elnökség készíti elő. Az átmeneti elnökség feladatait a kormányhivatali hálózat közreműködésével látja el. A választási szabályokat az átmeneti elnökség jóváhagyását követően a miniszter hagyja jóvá.

Az agrárkamara működésének jogfolytonosságát és az ügyintéző szervezet működését az átmeneti elnökség alatt az átmeneti elnök irányítja és ellenőrzi, e körben biztosítja a jogelőd területi agrárkamarák törvényben meghatározott vagy szerződésben vállalt kötelezettségeinek és a Magyar Agrárkamara nemzetközi szerződésekben vállalt kötelezettségeinek folyamatos teljesítését.

Az agrárkamara leendő tagjai a kamarai tagnyilvántartás összeállítása és működtetése érdekében 5.000,- forint kamarai regisztrációs díj megfizetésére kötelesek. A törvény abban az esetben enged kivételt a nyilvántartásba vételi díj megfizetése alól, amennyiben a gazdálkodó szervezet igazolja, hogy a gazdasági kamarákról szóló törvény 37/A. § (2) bekezdésében foglalt összeget korábban a kereskedelmi és iparkamara részére befizette. Az ilyen vállalkozások tekintetében az átmeneti elnökség és a Magyar Kereskedelmi és Iparkamara elnöksége köteles elszámolni, és a kereskedelmi és iparkamara köteles az agrárkamara tagjai által befizetett kamarai hozzájárulást megfizetni az agrárkamara részére.

A 7. § (6) bekezdésére figyelemmel a 7. § (1) a)-g) pontokban meghatározott adatok körét - azaz a tagjegyzék bizonyos adatait - az agrárkamara első alkalommal a megalakulását követő hatvan napon belül egyedi azonosításra alkalmas módon, statisztikai célra, térítésmentesen átadja a Központi Statisztikai Hivatal részére.

-----STARTING---POINT---VEGE---

A 49-54. §-hoz

A vegyes és záró rendelkezéseket tartalmazzák.