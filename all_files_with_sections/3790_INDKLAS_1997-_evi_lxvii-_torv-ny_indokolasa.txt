1997. évi LXVII. törvény indokolása

a bírák jogállásáról és javadalmazásáról

-----STARTING---POINT---ALTALANOS--- 

A bírák jogállásáról, előmeneteléről és javadalmazásáról, valamint az egyéb juttatásaikról jelenleg több, törvényi és miniszteri rendeleti szintű jogszabály rendelkezik. A bíróságokról szóló 1972. évi IV. törvény (a továbbiakban: Bsz.) szabályozza a bírói tisztség keletkezését, megszűnését, a fegyelmi és anyagi felelősséget, de a bírói szolgálati viszony tartalmát illetően a jelenlegi szabályozás - figyelemmel a nemzetközi összehasonlításra is - szűkszavú. Az igazságszolgáltatás átfogó reformjának ezért nélkülözhetetlen eleme a bírák jogállásáról és javadalmazásáról szóló önálló törvény megalkotása.

A bírák jogállásáról és javadalmazásáról szóló törvény több évtizedes hiányt pótol azzal, hogy külön törvényben részletesen szabályozza a bírói szolgálati viszony tartalmának valamennyi elemét és törvényi szintre emeli az eddig alacsonyabb szintű jogszabályban foglalt kérdéseket.

A bírói szervezeten belül a szorosan értelmezett igazságszolgáltatási tevékenységet, az ítélkezést, a bírák gyakorolják. Jogállásukat és munkavégzésüket minden tekintetben a bírói függetlenség és pártatlanság alkotmányos követelménye határozza meg és hatja át. Ez a sajátos személyi függetlenség különbözteti meg a bírákat az igazságszolgáltatás más alanyaitól, valamint a bírói szervezetben működő jogi vagy nem jogi végzettségű alkalmazottaktól és teszi szükségessé önálló törvény megalkotását. A törvény személyi hatálya ezért csak a bírákra terjed ki. Az ügyészek és más igazságszolgáltatási alkalmazottak előmenetelét és javadalmazását külön törvényben kell szabályozni.

A törvény a bírák jogállása és javadalmazása tekintetében a hatályos rendelkezéshez képest olyan változtatásokat vezet be, amelyek hosszú távon biztosítják a bírói kar állandóságát, a bírákkal szemben támasztott fokozott szakmai és etikai követelmények maradéktalan érvényesülését.

1. A hatályos szabályozás szerint a bírói kinevezés határozatlan időre szól. A törvény szigorítja a bírói kinevezés feltételeit azzal, hogy bevezeti a kötelező titkári működést és a pályaalkalmassági vizsgálatot. A bírói pályára történő felkészülés érdekében egyéves kötelező titkári működést ír elő, amely alól csak szűk körben - az egyes jogi pályák átjárhatósága érdekében - enged kivételt. A törvény kötelezővé teszi a pályaalkalmassági vizsgálatot, amelyen a bírói kinevezés előtt kell részt venni. A bírói kinevezés feltételeinek szigorítása mellett a törvény új intézményként vezeti be a határozott időre szóló bírói kinevezést.

2. A törvény a bírói álláshelyek betöltésénél általánosan kötelezővé teszi a pályázati rendszert és meghatározza a pályázat elbírálásának rendjét.

3. A törvény részletesen meghatározza a bírói szolgálati viszony tartalmát alkotó jogokat és kötelezettségeket, ezzel értelmezhetővé teszi a bírói függetlenség tartalmát. A kötelezettségek megfogalmazásánál arra törekszik, hogy azok megtartása számonkérhető és ellenőrizhető legyen. Szigorítja az összeférhetetlenségi szabályokat annak érdekében, hogy a bírói függetlenség politikai okból, gazdasági érdekeltségre hivatkozással vagy meghatározott személyi kapcsolatok miatt ne legyen megkérdőjelezhető. A bírói munkavégzéssel kapcsolatos egyéb feltételeket a hatályos szabályozás kiegészítésével a törvény egyértelműbbé teszi.

4. A hatályos szabályozás szerint a bíró munkáját csak a kinevezést követő három év elteltével kell értékelni. A tapasztalatok azt mutatják, hogy ez nem elegendő, ezért a törvény szerint - a határozatlan idejű kinevezés előfeltételeként meghatározott alkalmassági vizsgálaton túl - további két alkalommal kell az értékelést elvégezni. Ezáltal az értékelés a bírói pálya jelentős szakaszát végigkíséri. Soron kívül kell értékelni a bíró munkáját akkor, ha szakmai alkalmasságának kérdése merül fel.

5. A törvény részletesen szabályozza a bírói tisztség megszűnésének eseteit.

6. A törvény egyértelműen meghatározza a munkáltatói jogkör gyakorlására jogosultakat.

7. A törvény a fegyelmi eljárás gyakorlatban bevált rendelkezéseit fenntartja, azokat csak kisebb mértékben egészíti ki, illetve pontosítja.

8. A törvény bírák, az ügyészek, a bírósági és az ügyészségi dolgozók előmeneteléről és javadalmazásáról szóló 1990. évi LXXXVIII. törvény rendelkezéseihez képest új alapokra helyezi a bírák előmenetelét és javadalmazását. A bírák - a bírói függetlenség elvéből következő - eltérő jogállásának az előmenetel és a javadalmazás módjában is kifejezésre kell jutnia. A bírák illetményalapját a köztisztviselőkétől függetlenül kell meghatározni. A bírák javadalmazása mértékének is igazodnia kell a hivatás és felelősség súlyához, a bíróvá válás feltételeinek megváltozásához és a bírákkal szemben támasztott követelmények szigorításához.

9. A törvény rendelkezik az ítélkezésben résztvevő ülnökök jogállásáról és javadalmazásáról.

-----STARTING---POINT---RESZLETES---

I. FEJEZET

A BÍRÓ SZOLGÁLATI VISZONYA

Az 1. §-hoz

A törvény e rendelkezése kifejezi a bíró sajátos jogállásának kettős vonását: az ítélkezési tevékenységében független, ugyanakkor mint munkát végző személy szolgálati jogviszony alanya. A rendelkezés tartalmából az is következik, hogy az őt megillető jogok mellett kötelezettségek is terhelik. A „szolgálat” kifejezés használata arra is utal, hogy a bíró tisztségét az igazságszolgáltatási tevékenység iránti tisztelettel köteles ellátni.

A 2. §-hoz

A törvény a hatályos alkotmány 48. § (2) bekezdésének és a Bsz-nek megfelelően úgy rendelkezik, hogy a bíró szolgálati viszonya kinevezéssel jön létre, a kinevezés és a felmentés a köztársasági elnök jogköre. Ez a megoldás kifejezi a hatalmi ágak elválasztásának elvét, a köztársasági elnök ugyanis csak az előterjesztett személyt nevezheti ki vagy tagadhatja meg kinevezését, illetőleg felmentését.

A 3-5. §-hoz

A bíró kinevezéséhez szükséges feltételeket a törvény a hatályos szabályozáshoz képest szigorítja. A törvényben írt feltételek azt a célt szolgálják, hogy a bírói pályára erkölcsileg kifogástalan életvitelű, szakmailag felkészült személyek kerüljenek, ítélkezési funkciót csak arra méltó személyek láthassanak el.

1. A bírói pályára való felkészülés folyamatának az első állomása a fogalmazói joggyakorlat teljesítése, majd a jogi szakvizsga megszerzése. A hatályos szabályozás szerint a fogalmazói joggyakorlat időtartama két év. Az egyetemen megszerzett elméleti ismeretek elmélyítésére és a joggyakorlat megismerésére, a szakmai felkészülésre ez kevésnek bizonyult. Ezért az igazságügyi alkalmazottak jogviszonyáról szóló törvény a fogalmazói joggyakorlat idejét három évre emeli.

A bírói munkára felkészülés szempontjából különös jelentőséggel bír a jogi szakvizsgát követően a bírósági titkári működés. A bírósági titkár ugyanis a hatályos jogszabályok szerint számos bírósági ügyben önálló hatáskörben járhat el, ennek során elsajátíthatja a bírói munka végzéséhez elengedhetetlen képességeket, mint például a lényeglátás, a döntési kényszer elviselésének képessége és a döntésért érzett felelősség, az empátia stb.

Az elmúlt időszakban a titkári működés bírói létszámgondok miatt nem volt általános, ez a kezdő bírák szakmai felkészültségét kedvezőtlenül érintette. A bírósági reform céljával összhangban javítani kell a bírák szakmai felkészültségét, ezért a törvény előírja a kötelező titkári működést, mint a bírói kinevezés egyik fontos előfeltételét. A titkári működés időtartamát a törvény egy évben határozza meg. Ez nem vonatkozik azokra, akik korábban bíróként, ügyészként, közjegyzőként, ügyvédként, stb. működtek [3. § (1) bekezdés f) pontja].

A törvény a jogászi pályák átjárhatósága céljából a kötelező titkári működés időtartamába legfeljebb hat hónap beszámítását engedi meg a 3. § (1) bekezdésében nem említett jogászi foglalkozások esetében.

2. A bíróval szemben támasztott követelmények közül kiemelkedő jelentőségű a büntetlen előélet sajátos tartalmú meghatározása. Ez azt jelenti, hogy a bírói állásra pályázónak számot kell adnia a büntetőjogi értelemben vett büntetlenségen felül a már mentesülés alá esett, de a bűnügyi nyilvántartásban még szereplő büntetéseiről, illetve a vele szemben foganatosított intézkedésről [3. § (2) bekezdés].

Ha a pályázóval szemben bűncselekmény miatt szabadságvesztést, vagy közérdekű munkát szabtak ki, vagy büntetőeljárás során kényszergyógykezelését rendelték el, nem lehet bíró. Ezek az esetek tehát abszolút kizáró okok.

A törvény e rendelkezésében az fejeződik ki, hogy az említett esetekben már nem lehet hitelesen gyakorolni az igazságszolgáltatást.

Azt, hogy a bűnügyi nyilvántartásban szereplő más büntetés kizárja-e a bírói kinevezést, az előterjesztés megtételére jogosult OIT mérlegelési jogkörében dönti el. A törvény azért biztosítja az OIT részére a mérlegelési jogot, mert csak a konkrét eset körülményeinek az ismeretében lehet eldönteni, hogy az elkövetett bűncselekmény miatt a pályázó valóban érdemtelen-e a kinevezésre.

3. A bírói tisztség ellátásához megfelelő egészségi, fizikai és pszichés állapot szükséges. A bíró tevékenysége során naponta emberek sorsáról, vagyonáról dönt, tehát rendelkeznie kell ilyen képességgel és el kell viselnie az ezzel szükségképpen együtt járó pszichikai terhelést. A törvény erre figyelemmel előírja a pályaalkalmassági vizsgálaton való kötelező részvételt [3. § (3) bekezdés].

A pályaalkalmassági vizsgálat egészségi, fizikai, pszichikai vizsgálatot jelent. A törvény - garanciális okokból - meghatározza a vizsgálat főbb szempontjait [5. § (1) bekezdés].

A vizsgálat részletes szempontjait, módját és eljárását az igazságügyminiszter a népjóléti miniszterrel együtt - az OIT egyetértésével - rendeletben szabályozza [5. § (2) bekezdés].

A pályaalkalmassági vizsgálatot a bírói állás betöltésére pályázatot kiíró bíróság elnöke kezdeményezi [5. § (3) bekezdés].

4. A törvény azokat is kizárja a bírói kinevezésre előterjeszthetők közül, akikkel szemben a legsúlyosabb fegyelmi büntetést - hivatalvesztést, elbocsátást, ügyvédi kamarából kizárást stb. - szabták ki és e fegyelmi büntetés hatálya alatt állnak [3. § (7) bekezdés.].

5. A törvény a katonai bíróvá kinevezés előfeltételeként - a hatályos szabályozáshoz hasonlóan - előírja, hogy a kinevezendő személynek a Magyar Honvédség hivatásos tisztjének kell lennie. A kinevezési előterjesztéshez a honvédelmi miniszter előzetes egyetértése szükséges. A katonai bírót erre a tisztségre kell kinevezni, ezzel egyidejűleg a honvédelmi miniszter rendelkezési állományba helyezi [3. § (3)-(4) bekezdés].

6. A törvény kimondja, hogy a pályázónak igazolnia kell a kinevezéshez szükséges adatokat és tényeket. A bűnügyi nyilvántartás megkereséséhez a törvény szerint szükséges a pályázó hozzájárulása, ennek hiányában a kinevezésre nem lehet előterjesztést tenni (4. §).

A 6-10. §-hoz

1. A törvény a hatályos szabályozástól eltérően a bírói állás betöltéséhez kötelezővé teszi a pályázat kiírását. Megállapítja azokat az eseteket is, amikor erre nincs szükség. A pályázat kiírása alól a bíróságok szervezetéről és igazgatásáról szóló törvény is kivételt tesz, például a vezetői tisztség megszűnése esetén.

2. A törvény megjelöli a pályázat kiírására jogosult bírósági elnököket (7. §).

3. A törvény meghatározza a pályázat elbírálásának rendjét. A pályázat elbírálása során sem a bírói testület, sem az elnök javaslata nem köti a pályázat elbírálására jogosultat. E rendelkezés indoka az, hogy a bíróság igazgatását végző elnök, illetve a bíróságok igazgatásáért felelős OIT köteles a bíróságok működéséhez szükséges személyi és tárgyi feltételeket biztosítani. A bírói testületnek ilyen felelőssége nincs.

4. Az eredménytelen pályázat esetén új pályázatot kell kiírni.

Az adatvédelmi rendelkezésekre is tekintettel a pályázatokat titkosan kell kezelni, a pályázati anyagot az eredmény közlésével egyidejűleg a pályázónak vissza kell küldeni (10. §).

A 11-12. §-hoz

1. A törvény új intézményt honosít meg jogrendszerünkben, a határozott időre szóló bírói kinevezést. Az intézmény azt a célkitűzést szolgálja, hogy a bírói pályára azok kerüljenek, akik szakmai tudásukat tekintve a legalkalmasabbak a hivatás gyakorlására. A határozott időre szóló első kinevezést követően a bírói működés vizsgálata olyan szempontok mérlegelésére ad lehetőséget, amelyek csak a bírói hivatás tényleges gyakorlásakor mutatkoznak meg. Ilyenek például: a lényeglátó és döntési képesség, az ügyfelekkel való megfelelő kapcsolatteremtés képessége, a döntési kényszer és a munkateher tűrésének képessége.

A határozott és a határozatlan időre kinevezett bírák jogállása között nincs különbség.

2. A jogintézmény rendeltetéséből következik, hogy a határozatlan idejű kinevezéshez további feltételek megvalósulása szükséges. Az egyik az, hogy a bírónak kérnie kell a végleges kinevezést. Ha a bíró a 3 év letelte előtt 90 nappal korábban nem kéri a határozatlan időre történő kinevezését, bírói szolgálati viszonya a harmadik év utolsó napján megszűnik. Ugyanakkor a törvény rendelkezik arról, hogy a bíróság elnöke időben köteles a bírót szándékáról megnyilatkoztatni.

Ha a bíró kéri a határozatlan idejű kinevezését, tevékenységét az értékelés általános szabályai szerint kell megvizsgálni, különbség csak a határidőben és az értékelés eredményének elnevezésében van. Ha az értékelés szerint a bíró alkalmas a határozatlan idejű kinevezésre, akkor olyan határidőben kell a javaslatot a köztársasági elnökhöz felterjeszteni, hogy a bíró szolgálati viszonya folyamatos maradjon. Ebben az esetben a bírót pályázat nélkül nevezik ki.

A 13. §-hoz

Az igazságszolgáltatási tevékenység gyakorlásának feltétele a törvényben meghatározott eskü letétele, ennek határideje a kinevezéstől számított 8 nap. A törvény tekintettel van az akadályoztatás lehetőségére, ezért erre az esetre úgy rendelkezik, hogy a határidőt az akadály megszűnésétől kell számítani. Ha a bíró a kinevezéstől számított 3 hónap alatt az esküt nem teszi le (objektív határidő), bírói tisztsége megszűnik.

A 14-16. §-hoz

E rendelkezések határozzák meg a bíró beosztásának szabályait. A törvény a beosztás alatt a bíró tényleges szolgálati helyének kijelölését érti.

1. A törvény rendelkezik a beosztási jogkör gyakorlójáról, a katonai bírákra pedig speciális szabályokat tartalmaz. Az adó, vám, illeték és jövedéki, illetve társadalombiztosítási ügyekben, valamint a fiatalkorúak büntető ügyeiben eljáró bírákat az OIT jelöli ki.

A törvény garanciális szabályként rögzíti, hogy a beosztáshoz és a kijelöléshez a bíró hozzájárulása szükséges.

A bírót ítélkező tevékenységen kívüli feladatra be lehet osztani a Legfelsőbb Bíróságra, az OIT Hivatalába és az Igazságügyi Minisztériumba.

2. A bíró beosztása főszabályként határozatlan időre szól. Ez alól csak a 3 évre szóló első kinevezés kivétel. A beosztásról rendelkező okirat kötelező tartalmi elemeit a 16. § (3) bekezdése határozza meg.

A 17. §-hoz

A törvény lehetővé teszi, hogy a bíró meghatározott korlátok között, ideiglenesen másik szolgálati helyen végezze igazságszolgáltatási tevékenységét. A kirendelés pontos szabályozása a bírói függetlenség és a törvény által rendelt bíróhoz való jog alapelveinek érvényesülése szempontjából rendkívül fontos.

A bíró hozzájárulása nélküli kirendelésére csak az adott megyei bíróság illetékességi területén belül van lehetőség.

A bírót 3 évenként, ezen belül legfeljebb 1 évre lehet kirendelni és a kirendelés tényét legalább 30 nappal előbb írásban kell közölni.

Kivételes esetben kerülhet sor a bíró kirendelésére az ítélőtábla vagy a megyei bíróság illetékességi területén kívüli más szolgálati helyre. Erre azonban csak a bíró hozzájárulásával és az érintett bíróságok elnökei véleményének beszerzése után van lehetőség; elrendelésére az OIT jogosult.

A kirendelés minden esetére irányadó követelmény, hogy az nem sértheti a bíró méltányos érdekeit.

A 18-19. §-hoz

A törvény meghatározza az áthelyezés alapvető szabályait. Az áthelyezés a bíró szolgálati helyének megváltozását jelenti. Áthelyezésnek csak a bíró kérelmére van helye.

A bíró kérelmére történő áthelyezés esetén is alkalmazni kell a kötelező pályázati rendszer szabályait.

Kivételes eset, amikor a bíró további foglalkoztatása a bíróság megszűnése vagy illetékességi területének lényeges csökkenése miatt nem lehetséges. A törvény erre az esetre is tartalmaz rendelkezéseket, melyek a bíró érdekeit védik. Ilyenek például, hogy a bíró részére másik bírói beosztást kell felajánlani, méltányos érdekeit figyelembe kell venni, alacsonyabb szintű bíróságra beosztása esetén megtartja korábbi bírói címét és illetményét stb.

A 20. §-hoz

A törvény a kirendelés és áthelyezés közös szabályaként fogalmazza meg, hogy az adott megyei bíróságon belül a bíróság elnöke, egyébként pedig az OIT jogosult a kirendelésre, illetve az áthelyezésre.

II. FEJEZET

A BÍRÓ JOGAI ÉS KÖTELEZETTSÉGEI

A 21. §-hoz

Az Európa Tanács Miniszteri Bizottságának 1994. október 13-án elfogadott 12. számú Ajánlása értelmében a bírák jogainak és kötelezettségeinek törvényi szintű meghatározása a bírói függetlenség érvényesülésének és a hatékony, tisztességes bírósági jogalkalmazásnak az előfeltétele. Egyaránt nélkülözhetetlen a bíró és a bírósági eljárással érintett felek szempontjából. A Bsz. nem tett eleget ennek a követelménynek. Ez a gyakorlatban azt eredményezte, hogy a bírói függetlenség és a bírói szolgálati viszony tartalmi kérdései számos értelmezési problémát vetettek fel.

A törvény - a bevezető rendelkezésben meghatározott elvből kiindulva - részletesen szabályozza a bírói szolgálati viszony tartalmát, a bíró jogainak és kötelezettségeinek rendszerét. Így a bírói függetlenség biztosításán túl a bírósági vezetők számára lehetőséget ad a bíró munkájának, teljesítményének, tisztségéhez méltó magatartásának értékelésére, a kötelezettségek számonkérésére. Mindez közvetve a bírák munkájának hatékonyságát is növelheti, ami egybeesik a jogkereső állampolgárok indokolt elvárásaival.

A törvény a bíró kötelezettségeinek rendszerét a legáltalánosabb szinten fogalmazza meg annak kimondásával, hogy hivatását esküjéhez hűen köteles gyakorolni, és igazságszolgáltatási feladatainak teljesítését nem tagadhatja meg, a rábízott ügyekben folyamatosan és lelkiismeretesen köteles eljárni. E rendelkezésekből az is következik, hogy a bíró törvényesen sem általában, sem a rá kiosztott konkrét ügyben alapos indok nélkül nem tagadhatja meg az igazságszolgáltatási tevékenység gyakorlását. Ilyen alapos indok elsődlegesen az eljárási törvényekben szabályozott elfogultság, az érdekösszeütközés esete, amikor a bírónak kötelessége lemondani az ügy elbírálásáról. A szabályozás szerint a folyamatos és lelkiismeretes eljárás kötelezettségével összeegyeztethetetlen az eljárás szándékos lassítása, az eljárási határidők és más eljárási, ügyviteli szabályok megsértése.

A 22-24. §-hoz

A törvény meghatározza azokat az összeférhetetlenségi szabályokat, melyek következetes érvényesítése előfeltétele annak, hogy a bíró a társadalom előtt független, elfogulatlan és minden részrehajlástól mentes jogalkalmazóként jelenjék meg.

1. A törvény a 22. § (1) bekezdése a politikai összeférhetetlenség megfogalmazását tartalmazza. A bírói hivatás gyakorlójának a politikai tevékenységtől és a politikához kapcsolódás minden megnyilvánulási formájától tartózkodnia kell, mert az veszélyeztetheti függetlensége és pártatlansága látszatát. Ezért nem lehet a bíró politikai párt tagja, még akkor sem, ha abban a passzív tagsági viszonyon kívül konkrét politikai tevékenységet nem végez. A törvény tiltja a párttagságtól független politikai tevékenység folytatását is.

A politikai tevékenység általános tilalmából következik az a rendelkezés, amely a hatályos szabályozáshoz képest szigorúbb, mert ha a bíró képviselő- vagy polgármesterjelöltként a választáson indul, bírói tisztségéből fel kell menteni. Az összeférhetetlenséget már a jelölés ténye megalapozza, ugyanis a választási kampányban való részvétel nem egyeztethető össze a bíró függetlenségével és pártatlanságával kapcsolatos társadalmi elvárással sem. Ez a tilalom arra az esetre is vonatkozik, amikor a bíró nem politikai párt tagjaként, hanem független jelöltként indul a választáson, hiszen ekkor is politikai tevékenységet kell kifejtenie megválasztása érdekében.

2. A hatályos szabályozás elvét követve a 23. § (1) bekezdése taxatív módon felsorolja azokat a kereső tevékenységeket, melyeket a bíró a függetlenség sérelme nélkül folytathat. Ebből következik az a tilalom, hogy a bíró az itt felsoroltakon kívül semmilyen más kereső tevékenységet nem végezhet. Az eddigi szabályozáshoz képest a törvény még a megengedett kereső tevékenységek folytatását is korlátozza két irányban: a bíró nem veszélyeztetheti függetlenségét és pártatlanságát, valamint ennek látszatát sem, és az ilyen tevékenység hivatali kötelezettségei teljesítését nem akadályozhatja.

A törvényben szereplő „látszat” fogalma, amely - a nemzetközi gyakorlatnak megfelelően - azt jelenti, hogy nem elegendő a pártatlanság, függetlenség tényleges érvényesülése, hanem ennek a jogkereső állampolgárok számára is nyilvánvalóvá és egyértelművé kell válnia. Például politikai jellegű összejövetelen való oktató munka végzése már veszélyeztetheti a függetlenség látszatát.

A törvény előírja a bíró számára a kereső tevékenység megkezdésének előzetes bejelentését.

3. A törvény szerint nem megengedett a bíró számára a gazdasági társaságban vezetői tisztség betöltése, a személyes közreműködés, illetve a korlátlan anyagi felelősség vállalása.

4. A korábbi szabályozástól eltérően a törvény nem teszi lehetővé azt, hogy a bírósági szervezet tagjaként működő hivatásos bíró egyúttal választottbíróság tagja is legyen. Ennek indoka az, hogy bíró számára az igazságszolgáltatási tevékenység (a választottbíráskodás quasi igazságszolgáltatási jellege miatt) csak egyféle minőségben, hivatásos bíróként gyakorolható.

5. A törvény az összeférhetetlenségi okok egy speciális esetét szabályozza, az un. együttalkalmazási tilalmat. Ez a rendelkezés a bírósági vezetés tisztaságát és elfogulatlanságát biztosítja. Az együttalkalmazási összeférhetetlenség feloldásaként a törvény elsődlegesen az érintettekre bízza a választást az összeférhetetlenségi ok megszüntetési módja tekintetében. Abban az esetben, ha ezt közös megállapodással nem tudják rendezni, a törvény az érintett bírósági vezető vezetői tisztségének megszüntetését írja elő. Kivételes esetben az OIT adhat felmentést, de erre csak akkor kerülhet sor, ha ez nem veszélyezteti a bíró és a bírósági szervezet függetlenségét.

A 25. §-hoz

Az igazságszolgáltatás hatékonyságának és tisztességének javítása szempontjából különösen fontos, hogy a bírák javadalmazása összhangban legyen felelősségükkel. A bírói hivatás fontosságát, megbecsültségét, az igazságszolgáltatás kellő tiszteletét a társadalom a bírák megfelelő anyagi javadalmazásával is kifejezi.

A megfelelő és függetlenséget biztosító javadalmazás egyrészt azt jelenti, hogy a bírói jövedelem lehetővé tegye a jól képzett jogászok megszerzését és megtartását, a hivatásuk súlyának megfelelő életszínvonalat biztosítva számukra. Másrészt a megfelelő javadalmazás azt is jelenti, hogy a bírák előmeneteli rendszerének egyértelműen meghatározottnak és objektív kritériumokon alapulónak kell lennie, ezzel is kizárva a befolyásolás minden lehetőségét.

A törvénynek a feladatok megfelelő ellátásához szükséges feltételek biztosításáról szóló rendelkezése a hatékony bírói munkavégzés feltételrendszerét jelenti: az ügyforgalommal arányos, megfelelő számú bírót a munkához szükséges személyzetet és felszerelést, a bírák biztonságos munkavégzését és fizikai védelmét megvalósító intézkedéseket, stb.

A 26. §-hoz

E rendelkezés a pártatlan, részrehajlástól mentes eljárás alapelvét fogalmazza meg, a bíró kötelezettségének oldaláról értelmezve. A törvény kifejezetten előírja a bíró számára a döntése befolyásolására irányuló minden kísérlet elhárítását. Fontos az, hogy a bírósági vezető az ilyen kísérletekről megfelelő információval rendelkezzen, ezért a törvény a bíró számára tájékoztatási kötelezettséget ír elő.

A 27. §-hoz

A törvény rendelkezik a bíró titoktartási kötelezettségéről; lényeges hogy ez a bírót szolgálati viszonya megszűnése után is terheli.

A 28. §-hoz

1. A bíró munkája során és magánéletében is köteles olyan magatartást tanúsítani, amely megfelel a társadalom részéről a bírói hatalom képviselőjével szemben támasztott magas szintű elvárásoknak. A bírónak minden körülmények között gondosan kell ügyelnie arra, hogy a figyelem középpontjában áll, viselkedésével és életmódjával óvnia kell az igazságszolgáltatásba, a bíróságba és a bírósági eljárásba vetett bizalmat. A törvény a bírói magatartás alapvető etikai követelményét rögzíti. A részletszabályok megállapítása az etikai kódex feladata lesz.

2. A törvény a szolgálati viszony keretein belül teszi lehetővé a bíró számára a konkrét bírósági ügyekkel kapcsolatos véleménynyilvánítást. Ennek a rendelkezésnek a bevezetését az indokolja, hogy a bíráknak saját vagy más bírósági ügyről nyilvánosan alkotott értékítélete számottevően befolyásolhatja a társadalomnak az igazságszolgáltatásról alkotott képét.

Véleménynyilvánítás alatt a törvény különösen a konkrét, beazonosítható bírósági ügyben a bíróság eljárásának, határozatának helyességével, jogszabályszerűségével, illetve az ügy bármely résztvevőjével vagy körülményével kapcsolatos értékelést, állásfoglalást érti. A szolgálati viszonyon e vonatkozásban a bíróságon belüli munkavégzést kell érteni, tehát a szintén titoktartásra kötelezett bíró kollégákkal történő szakmai konzultáció során a véleménynyilvánítás megengedett. Nyilvánosság alatt érti a törvény a bírósági szervezeten belüli szakmai konzultációkon kívül eső minden más véleményközlést, a baráti körben történő állásfoglalástól a sajtó nyilvánosságáig. A törvény rendelkezései kiterjednek a folyamatban lévő és befejezett ügyekre, valamint a saját ügyein kívül más bíró által elbírált ügyekre is.

A 29. §-hoz

A törvény rendelkezik a médiák részére történő tájékoztatás alapvető szabályairól. A tájékoztatás nem azonos fogalom az előző szakaszban szabályozott vélemény-nyilvánítással, mert a tájékoztatás csak az ügy lényegét érintő adatok és tények közlését jelenti a nyilatkozó szubjektív álláspontjának megjelenése nélkül. A bírósági ügyről az eljáró bíró még tájékoztatást sem adhat, csak a bíróság elnöke vagy az általa megbízott személy, de nyilvános véleményalkotásra ők sem jogosultak.

A 30. §-hoz

A törvény meghatározza a bíróság időszerű eljárásának kötelezettségét. Az eljárás határidejével kapcsolatban minden ügyre egyformán alkalmazható konkrét időtartamot nem lehet megállapítani. A törvény meghatározza azt a három követelményt, melynek teljesülése esetén az eljárás időszerűnek tekinthető. Figyelemmel kell lenni az ügy munkaigényességére, az eljárás sajátosságaira, az eljárási cselekmények ésszerű megválasztására.

A törvény a kötelezettség teljesítése érdekében garanciát is nyújt a bírói kar számára annak kimondásával, hogy a bíró munkaterhét a bírósági vezetőnek úgy kell alakítania, hogy az objektíven lehetővé is tegye a bíró számára az időszerű eljárást és a határidők betartását.

A 31. §-hoz

A törvény itt szabályozza a bíró-ügyfél kapcsolat alapelvét, összhangban az 1. §-ban megfogalmazottakkal. Nem elegendő ugyanis az, ha a bíró betartja a jogszabályokat, köteles az ügyféllel szemben tisztességes és pártatlan magatartást tanúsítani. Ez rendkívül összetett követelmény, ennek része például az, hogy a bíró az ügyfelet kulturáltan, udvariasan kezelje, a tárgyalás vezetése során alkalmazkodjon az ügyfél jogi jártasságához, eljárási cselekményeit és határozatait az ügyfél számára érthető módon indokolja, tartózkodjon minden olyan megnyilvánulástól, mely a részrehajlás látszatát keltheti stb. A téma részletes kibontása a bírói etikai kódex feladata.

A 32. §-hoz

1. A bírói kar magas szakmai színvonalának biztosításához nem elegendő a kiválasztási szakaszban megkövetelni a pályázók megfelelő képzettségét. A bírák számára egész pályafutásuk során biztosítani kell a szakmai fejlődést lehetővé tevő továbbképzést. Ezt szolgálja a törvény azon rendelkezése, amely a térítésmentes képzést a bíró számára nemcsak jogként, hanem kötelezettségként is meghatározza. A bíró csak akkor tekinthető függetlennek, ha szakmailag is független, tehát rendelkezik az ügyek jó szakmai szintű elbírálásához szükséges tudásanyaggal.

A képzés rendszerének részletes szabályait az OIT állapítja meg, különös tekintettel arra, hogy mi tekinthető olyan alapképzésnek, ami a bírói feladatok ellátásához szükséges. E körben elsősorban arra kell törekedni, hogy a bírák lépést tarthassanak a jogszabályalkotás és jogalkalmazási gyakorlat változásaival.

2. A törvény a bírói utánpótlás szakmai felkészülésével kapcsolatban is megfogalmaz bírói kötelezettséget. A bírósági fogalmazó és a titkár a bírói hivatás majdani ellátásához szükséges gyakorlati ismeretanyagot legjobban a bíróval történő közös munka során tudja elsajátítani, ezért különösen fontos annak tudatosítása, hogy a jövőbeni bírák szakmai felkészüléséért a mindenkori bírói kar is felelős.

A 33. §-hoz

Az ítélkező tevékenységében független bíró a szolgálati jogviszony alanyaként köteles alávetni magát a bírósági vezető igazgatási intézkedéseinek, amennyiben azok megfelelnek két követelménynek: törvényen alapulnak és nem érinthetik az ítélkezés érdemét.

A 34-36. §-hoz

1. A törvény meghatározza a bíró munkaidejével és a munkarendjével kapcsolatos alapvető szabályokat, melynek további részleteit a bíróságok szervezeti és működési szabályzatai tartalmazzák.

2. A törvény rendelkezik a készenlét és az ügyelet teljesítéséről is. A két intézmény közös vonása a munkaidőn túli munkavégzés, legfontosabb különbség közöttük pedig az, hogy a bíró csak az ügyeletet köteles a bíróság épületében teljesíteni, míg a készenlét idején otthon is tartózkodhat, de bármikor elérhetőnek kell lennie.

3. A bírónak lehetősége van arra, hogy munkáját csak a tárgyalási napjain végezze a bíróságon. A bírói munka jellege nem követeli meg, hogy a bíró mindig jelen legyen hivatalában. Az ügyekre történő felkészülés, a döntési mechanizmus, a határozatok írásba foglalása olyan mértékű koncentrációt igényel, amelyhez a feltételek a bírósági épületekben nem mindig biztosíthatók. Az otthondolgozás intézménye lehetőséget ad a bírónak arra, hogy munkamódszerét személyiségéhez igazítsa és ezzel elősegítse ítélkező tevékenysége hatékonyságát.

A bíróságon kívüli munkavégzés lehetősége azonban csak azt a bírót illeti meg, aki már kellő szakmai biztonsággal kezeli az ügyeket, akinél a munkavégzés kötetlensége nem eredményez ügyintézési késedelmet, és emellett egyéb hivatali kötelezettségeinek is rendszeresen eleget tesz.

A fentiek biztosítását szolgálja az, hogy az otthondolgozás kedvezménye nem alanyi joga a bírónak, hanem a bíróság elnöke külön kérelemre engedélyezi, 1 év tényleges bírói gyakorlat után. További biztosítékként építi be a törvény a visszavonás lehetőségét azokban az esetekben, amikor a bíró munkavégzése nem megfelelő, illetve többszöri vagy súlyos ügyintézési késedelem következik be.

A bíró a bíróságon kívüli munkavégzés esetén is köteles hivatali kötelezettségeit teljesíteni, a szakmai képzéseken, értekezleteken részt venni, és a bírósági vezető egyéb igazgatási intézkedéseit akkor is teljesíteni, ha az tárgyalási napon kívül a bíróság épületében történő munkavégzést tesz szükségessé.

A 37. §-hoz

Az időszerű és hatékony ítélkezés egyik fontos feltétele a tárgyalási napok kihasználása. Ezt a kötelezettségét a bíró akkor teljesíti, ha a tárgyalásokat - a tényállás bonyolultságára, az elvégzendő eljárási cselekményekre figyelemmel - úgy tűzi ki, hogy az a teljes hivatalos munkaidőt kitöltse és a lehetőségekhez képest elkerülje az érdemi tárgyalás nélküli időszakokat. A rendelkezés célja a bíróságok tárgyalás-kitűzési gyakorlatának javítása.

A 38. §-hoz

A munkaidő szabályaihoz szorosan kapcsolódnak a bíró szabadságára vonatkozó rendelkezések, a 30 munkanap alapszabadság a fizetési fokozatokhoz igazodva emelkedik évi 40 munkanapig, a bírósági vezetőt pedig pótszabadság illeti meg.

A 39-46. §-hoz

1. Ezek a rendelkezések azokra a bírákra vonatkoznak, akiket az ítélkező tevékenységtől eltérő feladatok ellátására oszt be az OIT. Ezek a szolgálati helyek a következők lehetnek: az OIT Hivatala, az Igazságügyi Minisztérium és a Legfelsőbb Bíróság.

A bíró jogállását mindhárom esetben a következő közös szabályok jellemzik: a bíró ítélkező tevékenységet nem gyakorolhat, a határozott időre kinevezett bíró ezekre a helyekre nem osztható be, a bíró megtartja bírói tisztségét és javadalmazását, jogaira és kötelezettségeire az általános szabályok irányadók azzal, hogy az ítélkező tevékenység gyakorlásához kapcsolódó jogok és kötelezettségek esetükben értelemszerűen tárgytalanok, beosztásuk megszűnése esetén pályázat nélkül kell őket tényleges bírói álláshelyre beosztani.

2. Az OIT Hivatala a bíróságok igazgatásának egyik legfontosabb intézménye. Az igazgatás szakszerűsége szempontjából lényeges, hogy a Hivatalban a bíróságok gyakorlati működését és az igazságszolgáltatási tevékenység részleteit ismerő bírák dolgozzanak. Ezek a bírák azért nem ítélkezhetnek, mert a vezetői intézkedések végrehajtására vonatkozó kötelezettségük összeegyeztethetetlen a bírói függetlenséggel. Határozott időre kinevezett bíró azért nem osztható be a Hivatalba, mert még nem rendelkezik az igazgatási munkához szükséges bírói gyakorlattal.

A bíró jogosult a térítésmentes képzésre hivatali munkája szakmai színvonalának fejlesztése céljából, de jogosult a korábban ítélkező bíróként ellátott ügyszak szerinti képzésre is annak érdekében, hogy tudását szinten tartva bármikor vissza tudjon térni az ítélkezéshez.

3. Az Igazságügyi Minisztériumba a törvény 42. § (1) bekezdésében meghatározott feladatok ellátására osztható be a bíró. Jogállásának speciális jellemzője az, hogy a vezetői intézkedéseket és utasításokat a köztisztviselői foglalkoztatásából eredően köteles végrehajtani, emiatt ő sem láthat el ítélkező tevékenységet.

4. A Legfelsőbb Bíróságra a jogegységi határozatok előkészítésével kapcsolatos feladatok ellátására lehet beosztani bírót, aki szintén nem ítélkezhet. Ennek az indoka az, hogy a jogegységi határozatok előkészítésének feladata és a legmagasabb szintű bírói fórum hatáskörébe tartozó ügyek eldöntése nem azonos jellegű feladatok.

III. FEJEZET

A BÍRÓ MUNKÁJÁNAK ÉRTÉKELÉSE

A 47-50. §-hoz

1. A hatályos szabályozás szerint a bíró munkáját a kinevezést követő három év elteltével kell értékelni. A gyakorlati tapasztalatok azonban azt mutatják, hogy a bírói munkát a pályán való előrehaladás során később is értékelni kell, hogy ezáltal kiküszöbölhetők legyenek a munkavégzés során elkövetett hibák, esetleges hiányosságok.

2. A törvény kimondja, hogy a határozatlan időre kinevezett bíró tevékenységét a kinevezést követően legalább két alkalommal, hat éves időszakonként kell értékelni. Mivel a bíró munkáját a határozott idő - három év - elteltével, a határozatlan időre szóló kinevezést megelőzően már értékelni kell, 15 év szolgálati idő után erre csak kivételesen kerül sor.

3. A törvény úgy rendelkezik, hogy az értékelés a bíró tevékenységének az anyagi, eljárási és ügyviteli szabályok alkalmazása szempontjából történő vizsgálatát jelenti. Az értékelés során a jogerősen befejezett ügyek közül kell vizsgálni.

4. A törvény meghatározza az értékelés elrendelésére jogosultat: ez a bíróság elnöke (49. §). Az értékelés elrendelését a bíróval írásban kell közölni. A vizsgálatot a bíróság elnöke vagy az általa kijelölt bíró végzi.

5. A szolgálati időtől függő értékelésen kívül más okból is felmerülhet az értékelés szükségessége. Soron kívül kell értékelni a bíró munkáját, ha a bíró alkalmatlanságának megállapítását kezdeményezték [54. § (2) bekezdés a) pont] vagy ha azt, a bíró maga kéri.

6. A vezetői munka értékelése a bíróságok szervezetéről és igazgatásáról szóló törvény 75. §-a szerint történik.

Az 51-53. §-hoz

1. A törvény 60 napos határidőt állapít meg a vizsgálat és az értékelés elvégzésére. Az eljárás során helyi bíró (munkaügyi bíró) esetében a helyi (a munkaügyi bíróság) elnökét célszerű meghallgatni, ennek lehetőségét a törvény biztosítja. A vizsgálat tartalmi követelménye, hogy a bíró munkáját összességében kell értékelni.

Az értékeléshez szükséges ügyek kiválasztási rendjének, a vizsgálat részletes szempontjainak meghatározását a törvény az OIT feladatává teszi. A vizsgálati szempontok ugyanis az ítélkezés helyzetének alakulásától függően az idők során változhatnak.

2. Az értékelést a bíróval írásban is közölni kell, annak ismertetésén az érintetteken kívül a vizsgált bíró szakterülete szerint illetékes kollégium vezetője is részt vesz. A vizsgált bíró szóban és írásban is tehet észrevételeket.

3. A törvény szerint az értékelésben csak tényszerűen megalapozott értékítéletek szerepelhetnek. Az értékelés eredményeként megállapíthatják, hogy a bíró „kiválóan alkalmas”, vagy „alkalmas”, illetve „alkalmatlan” a bírói munka végzésére.

A törvény lehetővé teszi, hogy ha az „alkalmas” értékelést kapott bíró vitatja e megállapítást, a bíróság elnöke kikérje a kollégium véleményét. E rendelkezés jelentősége abban áll, hogy a bíró ítélkező munkáját egyébként jól ismerő szakmai kollégium is véleményt nyilváníthat.

Ha a bíró alkalmatlanságát állapítják meg, a jogorvoslatért a bírósághoz fordulhat.

Az 54-55. §-hoz

A hatályos Bsz. is ismeri az alkalmatlanság jogintézményét. A szabályozás a gyakorlatban azonban nem bizonyult kielégítőnek. A törvény szerint az alkalmatlanság szakmai, vagy egészségügyi okból merülhet fel.

Ha bármely okból arra lehet következtetni, hogy a bíró tartósan nem képes a bírói munka végzésére, a bíróság elnöke (49. §) felszólítja őt, hogy bírói tisztségéről 30 napon belül mondjon le. Garanciális jelentőségű a törvénynek az a rendelkezése, amely szerint a felszólításban röviden meg kell jelölni az alkalmatlanságra utaló okokat. A felszólítás lehetővé teszi, hogy a bíró - ha az alkalmatlanságát maga is belátja - méltó módon visszavonulhasson. Ha azonban a felszólítás ellenére nem mond le bírói tisztségéről, szakmai ok esetén munkáját soron kívül értékelni kell, egészségügyi ok fennállása esetén pedig meg kell vizsgálni egészségi állapotát.

Ha az értékelés vagy a pályaalkalmassági vizsgálat eredménye szerint a bíró alkalmatlan, előterjesztést kell tenni szolgálati viszonya megszüntetésére [57. § (1) bekezdés c) pontja].

Ha a bíró egészségügyi okból - a felszólítást követően - lemond bírói tisztségéről, vagy egészségügyi alkalmatlanság miatt mentik fel, részére a szolgálati idejétől függően 9 havi, illetve 13 havi illetményt kell kifizetni. Ez a juttatás azonban nem illeti meg a bírót, ha saját jogú nyugellátást állapítanak meg részére.

Az 56. §-hoz

A törvény rendelkezik a Legfelsőbb Bíróságra, az OIT Hivatalába, valamint az Igazságügyi Minisztériumba beosztott bírák munkájának értékeléséről is.

IV. FEJEZET

A BÍRÓI TISZTSÉG MEGSZŰNÉSE

Az 57-59. §-hoz

1. Az Alkotmány 48. §-ának (2)-(3) bekezdésében megfogalmazott fontos alapelv, hogy a hivatásos bírákat törvényben meghatározott módon a köztársasági elnök nevezi ki és a bírákat tisztségükből csak törvényben meghatározott okból és eljárás keretében lehet elmozdítani. A törvény ezzel összhangban kimondja, hogy a bírót a köztársasági elnök nevezi ki és menti fel [2. § (2) bekezdés].

A garanciális elv érvényesülése a bírói tisztség megszűnése körében speciális szabályozást igényel, ugyanis az un. megszűnési okok felmerülése esetén is mindig szükséges a köztársasági elnök általi felmentés.

2. A bírói tisztség megszűnésének eseteit a törvény 57. §-a sorolja fel.

Ezek a következők:

A bíró bármikor lemondhat bírói tisztségéről.

A határozott idejű bírói kinevezéssel kapcsolatos új megszűnési ok, ha a bíró határozatlan idejű kinevezésére nem tettek előterjesztést [12. § (4) bekezdés].

A bírói tisztség megszűnését eredményezi az alkalmatlanság megállapítása (54-55. §).

Ha a bírót a 3. § (2) bekezdésében írt büntetéssel sújtják vagy kényszergyógykezelését rendelik el, ugyancsak megszűnik a bírói tisztsége.

A bíró tisztsége megszűnik, ha az eskü letételét véglegesen elmulasztja, ha elveszti magyar állampolgárságát vagy választójogát.

A törvény a hatályos szabályozáshoz képest nem teszi lehetővé, hogy a bíró szolgálati viszonya szüneteljen. Ha országgyűlési vagy önkormányzati képviselőnek, illetőleg polgármesternek jelölik, a bírót tisztségéből fel kell menteni. E szigorú szabályozás indoka az, hogy ha a bíró a jelölést elfogadja, szükségszerűen politikai tevékenységet folytat.

A törvény a bírói tisztség sajátosságait tartja szem előtt, amikor lehetővé teszi, hogy a bíró 70 éves koráig gyakorolja bírói tevékenységét. E felső korhatár elérése előtt a bíró szolgálati viszonyát a kinevező az általános nyugdíjkorhatár betöltése miatt nem szüntetheti meg. A bíró azonban dönthet úgy, hogy maga kéri nyugállományba helyezését bírói tisztségének megszüntetésével együtt. Ez különbözik attól az esettől, amikor a bíró szolgálati viszonya megszüntetése nélkül csak a nyugdíja megállapítását kéri.

A törvény a hatályos Bsz. rendelkezésétől eltérően a legsúlyosabb fegyelmi büntetés - a bírói tisztségből való felmentés indítványozása - esetére úgy rendelkezik, hogy annak következménye a bírói tisztség megszűnése, tehát intézkedni kell a bíró felmentése iránt.

A törvény a bíróság megszűnése, illetve hatáskörének vagy illetékességi területének nagymértékű csökkenése esetére előírja, hogy ha az érintett bíróságon a bíró további foglalkoztatása nem lehetséges, részére új bírói beosztást kell felajánlani [19. § (1) bekezdés]. Ha azonban a bíró a felajánlott állást nem fogadja el, bírói tisztségét meg kell szüntetni.

A törvény rendelkezik a lemondási időről, illetve az ahhoz kapcsolódó munkavégzési kötelezettség alóli mentesítésről.

A 60-61. §-hoz

A törvény a bírói tisztség megszűnésének oka szerint különböző felmentési időket állapít meg. Nyugállományba helyezés, illetőleg a felső korhatár elérésekor, valamint a felajánlott bírói állás el nem fogadása esetén a bíró felmentési ideje hat hónap, egyébként egy hónap. A törvény meghatározza a munkavégzés alóli felmentés eseteit és időtartamát.

A felmentésre vonatkozó javaslatot - amelyben meg kell jelölni a jogcímet és a megszűnés időpontját is - az OIT terjeszti fel a köztársasági elnökhöz. A katonai bíró felmentésével kapcsolatban hasonlóan a kinevezéshez, az OIT a javaslatot a honvédelmi miniszterrel együttesen teszi meg.

A törvény garanciális okokból úgy rendelkezik, hogy a katonai bírónak a Magyar Honvédségnél fennálló szolgálati viszonya csak akkor szüntethető meg, ha bírói tisztsége is megszűnik. Ez alól kivétel, ha a bíró a Magyar Honvédségnél fennálló szolgálati viszonyáról lemond.

Ha a bíró felmentésének oka a felső korhatár elérése, a törvény szerint az előterjesztést olyan időpontban kell megtenni, hogy a felmentési idő a bíró 70. életévének betöltése előtt leteljen. A rendelkezést az indokolja, hogy a 70. életévét betöltött személy nem működhet bíróként. A bíró tisztségének megszűnését a felmentés állapítja meg.

V FEJEZET

A MUNKÁLTATÓI JOGKÖR

A 62. §-hoz

A bírák tekintetében a munkáltatói jogkör megosztott: így a kinevezés és a felmentés jogát a köztársasági elnök gyakorolja, a vezetők meghatározott körét az OIT nevezi ki, fegyelmi ügyekben fegyelmi bíróság jár el stb. A törvény e §-a azokra az esetekre nézve tartalmaz szabályozást, amikor a munkáltatói jogkör vonatkozásában más rendelkezések ettől eltérő előírásokat nem tartalmaznak.

A törvény meghatározott körben és korlátok között lehetővé teszi a munkáltatói jogkör átruházását is.

VI. FEJEZET

A BÍRÓ FEGYELMI FELELŐSSÉGE

A 63-66. §-hoz

1. A törvény fenntartja a fegyelmi vétség fogalmának jelenlegi meghatározását. A fegyelmi felelősség a szolgálati viszonyból eredő kötelezettség vétkes megszegésén vagy a bírói hivatás tekintélyét egyébként sértő magatartáson alapulhat.

2. A fegyelmi eljárás kezdeményezésére jogosultak meghatározásán túl, a törvény új rendelkezésként lehetővé teszi, hogy kisebb súlyú fegyelmi vétségek elkövetésénél az eljárás kezdeményezésétől való eltekintés mellett, a bíróval szemben figyelmeztetést alkalmazzanak. E figyelmeztetés esetén a bíró kérelmére a fegyelmi eljárás lefolytatása kötelező.

3. A fegyelmi eljárás kezdeményezéséről az érintett bírót, továbbá az OIT-ot minden esetben értesíteni kell. Az eljárás kezdeményezésének időbeli korlátait a törvény a hatályos rendelkezéseknek megfelelően állapítja meg.

A 67-72. §-hoz

1. A bírák fegyelmi ügyeiben a megyei bíróságon vagy ítélőtáblán első fokú, a Legfelsőbb Bíróságon pedig első- és másodfokú fegyelmi bíróságok járnak el. A fegyelmi bíróságok tagjait az adott megyei bíróság, vagy ítélőtábla, összbírói értekezlete, illetve a Legfelsőbb Bíróság teljes ülése választja meg a törvényben meghatározott szempontoknak megfelelő bírák közül.

2. A konkrét fegyelmi ügyben a fegyelmi bíróság kijelölt fegyelmi tanácsa jár el, az eljárást vizsgálóbiztos készíti elő. A törvény a fegyelmi bíró működését kizáró okokat a hatályos szabályokkal egyezően állapítja meg. A fegyelmi bírói tisztség a bírói jogviszony megszűnésén túl, a törvényben meghatározott más beosztásokba való kerüléssel, az e tisztségről való lemondással, fegyelmi vagy büntetőjogi felelősség jogerős megállapításával, továbbá a fegyelmi bíró megválasztását kizáró valamely körülmény utólagos bekövetkezésekor is megszűnik.

3. A fegyelmi eljárás alá vont bíró a vizsgálóbiztos, illetve a fegyelmi tanács tagjaival szemben elfogultsági kifogást terjeszthet elő. Az elfogultsági kifogás intézésére, más fegyelmi tanács kijelölésére vonatkozó eljárási szabályokat a törvény részletesen szabályozza.

A bírói tisztségből való felfüggesztés

A 73. §-hoz

A bírót a tisztségéből a fegyelmi tanács csak a törvényben meghatározott okok fennállása esetén függesztheti fel, a döntés ellen a bíró nem halasztó hatályú fellebbezéssel élhet. A felfüggesztés tartama alatt a bíró illetményének legfeljebb fele bizonyos ideig visszatartható. A teljes illetményt vissza kell tartani a bírói tisztségből való felmentés indítványozását tartalmazó fegyelmi határozat kézbesítésétől kezdve, annak jogerőre emelkedéséig. A határozat jogerőre emelkedése után a visszatartott illetményt - a bírói tisztségből való felmentés esetét kivéve - ki kell fizetni.

A fegyelmi eljárás

A 74-78. §-hoz

1. A bírói tisztség jellegéből következően a fegyelmi eljárást és a vizsgálatot a nyilvánosság kizárásával kell lefolytatni. Az eljárás előkészítése során a vizsgálóbiztos bizonyítást végez, majd eljárásáról a fegyelmi tanács részére írásbeli jelentést készít.

A fegyelmi tanács a vizsgálóbiztos jelentésének előterjesztését követően határoz az eljárás megindításáról, annak megtagadásáról, illetve felfüggesztéséről.

2. A fegyelmi eljárásban a bíró a képviseletével más bírót is megbízhat, továbbá a törvény - új rendelkezésként - ügyvéd igénybevételét is lehetővé teszi.

3. Fegyelmi eljárás megindítása esetén tárgyalást kell tartani, amelyre az eljárás alá vont bírót, a képviselőjét és az eljárás kezdeményezőjét meg kell idézni. A tárgyalást csak a bíró jelenlétében lehet megtartani, kivéve ha szabályszerű idézés ellenére nem jelent meg és távolmaradását alapos okkal nem mentette ki.

4. A fegyelmi tárgyalásra vonatkozó törvényi szabályozást igénylő kérdéseken túl a törvény meghatározza, hogy a fegyelmi tanács az ügyben milyen jellegű (felmentő, a vétkességet megállapító, az eljárást megszüntető) határozatot hozhat. A fegyelmi eljárás alapjául szolgáló cselekmény tekintetében a fegyelmi tanácsot más hatóság határozata - a büntető ügyben jogerősen megállapított felelősség kivételével - nem köti.

A 79. §-hoz

1. A törvény a fegyelemsértés súlyának és jellegének differenciáltabb megítélése érdekében a fizetési fokozatban visszavetés lehetőségével bővíti a kiszabható fegyelmi büntetések körét.

2. A fegyelmi felelősség megállapítása esetén a bíró viseli az általa indítványozott eljárási cselekményekkel és a képviselő igénybevételével kapcsolatban felmerült költségeket, az egyéb költségek pedig a bíróságot terhelik.

A másodfokú fegyelmi eljárás

A 80. § hoz

A fegyelmi határozat ellen a fegyelmi eljárás alá vont bíró és a fegyelmi eljárás kezdeményezője a másodfokú bírósághoz fellebbezéssel élhet. A másodfokú fegyelmi bíróság az első fokú eljárásra meghatározott szabályok megfelelő alkalmazásával jár el. Döntésével az első fokú határozatot helybenhagyja, megváltoztatja, meghatározott okok fennállásakor az eljárást megszünteti, továbbá lényeges eljárási szabálysértés esetén a határozatot hatályon kívül helyezi és új eljárás lefolytatását rendeli el.

A 81-82. §-hoz

1. A jogerős fegyelmi büntetésekhez - azok súlyának megfelelően - meghatározott ideig hátrányos jogkövetkezmények fűződnek. A törvényben előírt idő eltelte után a bíró e hátrányos jogkövetkezmények alól mentesül, a munkáltató azonban a bírót - kérelmére - korábban is mentesítheti.

2. A hatályos fegyelmi büntetést nyilván kell tartani, mentesülés esetén azonban azt a nyilvántartásból törölni kell.

Új eljárás kezdeményezése

A 83. §-hoz

A törvény a jogerős határozattal szemben továbbra is lehetővé teszi az eljárás felülvizsgálatát és új eljárás kezdeményezését. Felülvizsgálatnak csak a korábbi fegyelmi eljárásban el nem bírált bizonyítékok alapján lehet helye. A bíró terhére új eljárást csak életében és az elévülési időn belül lehet kezdeményezni.

A Legfelsőbb Bíróságra, az OIT Hivatalába és az Igazságügyi Minisztériumba beosztott bíróra vonatkozó sajátos rendelkezések

A 84. §-hoz

A Legfelsőbb Bíróságra, az OIT Hivatalába és az Igazságügyi Minisztériumba beosztott bíró fegyelmi felelősségére vonatkozóan a törvény sajátos szabályt tartalmaz az eljárás kezdeményezőjére, valamint az eljárást lefolytató bíróságra nézve.

VII. FEJEZET

A KÁRTÉRÍTÉSI FELELŐSSÉG

A bíró kártérítési felelőssége

A 85-87. §-hoz

1. Az ítélkező munka sajátos jellege és körülményei továbbra is indokolják azon szabály fenntartását, miszerint a bíró a szolgálati viszonyából eredő kötelezettsége szándékos vagy súlyosan gondatlan megszegésével okozott kárért tartozik a munkáltatónak anyagi felelősséggel.

2. A törvény a Munka Törvénykönyvéről szóló 1992. évi XXII. törvény (a továbbiakban: Mt) szabályaival összhangban megállapítja, hogy a bíró felelősségét, a kár bekövetkeztét a munkáltatónak kell bizonyítania, az anyagi felelősség mértékét a vétkesség fokától függően határozza meg.

3. A visszaszolgáltatási vagy elszámolási kötelezettség alapján átvett és az állandó őrizetében vagy az általa kizárólagosan használt dolgokban bekövetkezett kárért a bíró a vétkességére tekintet nélkül felel. A törvény egyben meghatározza a felelősség alóli mentesülés eseteit is.

A 88. §-hoz

A fegyelmi eljárásra vonatkozó rendelkezésekkel összhangban a törvény kimondja, hogy a fegyelmi vétség elkövetésével összefüggésben okozott kárért való felelősséget a fegyelmi bíróság bírálja el. Egyéb kártérítési ügyekben a munkáltató hoz határozatot, amely ellen a törvény bírói utat biztosít.

A munkáltató kártérítési felelőssége

A 89-95. §-hoz

1. A hatályos szabályozás a munkáltató által a bírónak okozott kárért való felelősség kérdését nem tartalmazza. A törvény e hiányt pótolva - az Mt. vonatkozó rendelkezéseit alapul véve - főszabályként megállapítja a munkáltató vétkesség nélküli (objektív) felelősségét, a kimentés eseteit és a bizonyítás sajátos szabályait.

2. A kártérítési felelősség a munkáltatót a bíró által a munkahelyére bevitt tárgyaiban bekövetkezett károkért is terheli. Megtilthatja azonban bizonyos tárgyak bevitelét, vagy előírhatja azok meghatározott helyen való elhelyezését. Ha a bíró e korlátozó előírásokat megszegi, a kárért a munkáltató csak szándékos magatartás esetén felel.

3. A törvény részletezi a kár különböző fajtáit (elmaradt jövedelem, dologi kár, nem vagyoni kár, indokolt költségek), meghatározza a kár kiszámítására vonatkozó szabályokat, a szükséges feltételek megléte esetén lehetőséget ad kártérítési járadék és általános kártérítés megállapítására.

A 96-98. §-hoz

A bíró kártérítési igényének az elismeréséről vagy elutasításáról - az elévülésre vonatkozó sajátos szabályokat is figyelembe véve - a munkáltató dönt, a döntés ellen a törvény ugyancsak bírósági utat biztosít. A körülmények utólagos megváltozása esetén a munkáltatót a törvényben meghatározott kötelezettségek terhelik.

VIII. FEJEZET

A BÍRÓI SZOLGÁLATI JOGVISZONYBÓL EREDŐ JOGVITA

A 99. §-hoz

A törvény több helyen utal arra, hogy a bíró a munkáltató valamely intézkedése, határozata (alkalmatlanság kimondása, fegyelmi és kártérítési ügyek) ellen bírósághoz fordulhat. A 99. § azonban a kereset indítás jogát általános jelleggel is kimondja. Mérlegelési jogkörben hozott döntések ellen csak akkor lehet a bírósághoz fordulni, ha a munkáltató a döntés meghozatalánál (a mérlegelésnél) irányadó jogszabályi rendelkezéseket megsértette.

A bíró fegyelmi ügyeiben és a fegyelmi felelősségével összefüggő kártérítési ügyekben a fegyelmi bíróságok, egyébként pedig a hatáskörrel és illetékességgel rendelkező munkaügyi bíróságok járnak el.

IX. FEJEZET

SZEMÉLYI NYILVÁNTARTÁS

A 100. §-hoz

A törvény a bírák személyi adatainak nyilvántartására vonatkozó szabályokat a személyes adatok védelméről és a közérdekű adatok nyilvánosságáról szóló 1992. évi LXIII. törvényben foglaltakkal összhangban állapítja meg, meghatározza az adatokat nyilvántartó szerveket és a nyilvántartható adatok körét (1. számú melléklet). Ezeken az adatokon kívül más adat nem kezelhető, a nyilvántartás pedig más rendszerrel nem kapcsolatható össze.

A bíró a róla készült nyilvántartásba betekinthet, kérésére az adatok helyesbítését és a jogellenesen nyilvántartott adatok törlését el kell végezni. A nyilvántartásba a bírón kívül csak a munkáltató, valamint a döntéseit előkészítő dolgozó tekinthet be.

A törvény tartalmazza az adatok felhasználása tekintetében a célhoz kötöttség szabályát és az adatokról való tájékoztatásra vonatkozó rendelkezéseket is.

X. FEJEZET

A BÍRÁK JAVADALMAZÁSA

A 101-106. §-hoz

1. A bíró a szolgálati viszonyából eredő feladatainak ellátásáért illetményre, külön juttatásra, továbbá egyéb javadalmazásra, kedvezményekre stb. jogosult.

A Legfelsőbb Bíróság elnökének az illetményét - a hatályos szabályoktól eltérően - a törvény rendelkezései alapján kell megállapítani.

2. A törvény meghatározza a bíró illetményének az összetevőit, megszünteti a hatályos szabályozás szerinti fizetési osztályokat és az alapilletmény összegét egységesen a bíró szolgálati idejéhez köti. A beosztási és vezetői pótlék alapilletmény jellegű. A bíróságok önálló hatalmi ág jellege indokolja, hogy a mindenkori legalacsonyabb bírói alapilletmény ne a köztisztviselőkre vonatkozó illetmény arányában, hanem külön törvényben kerüljön megállapításra. Ezt az illetményt - 1. fizetési fokozat - első ízben a törvény tartalmazza, ezt követően pedig az állami költségvetésről szóló törvényben kell meghatározni.

3. A bíró a 2. számú melléklet szerinti fizetési fokozatokban három évenként lép előre, a törvény emellett fenntartja a soron kívüli előresorolásra vonatkozó lehetőséget is. A Legfelsőbb Bíróság elnökét és elnökhelyettesét - sajátos közjogi jogállásukra figyelemmel - a legmagasabb fizetési fokozatba kell besorolni.

4. Az illetmény megállapításának az alapját képező szolgálati idő tekintetében a törvény a hatályos szabályokat fenntartja. A besorolásnál a bírói kinevezés időpontja a meghatározó, be kell számítani azonban a korábbi bírói vagy ügyészi működés idejét, a jogi szakvizsgához kötött munkakörökben eltöltött idő beszámítására pedig a törvény lehetőséget ad.

A 107. §-hoz

A megyei bíróságon, az ítélőtáblán, valamint a Legfelsőbb Bíróságon dolgozó bírák tevékenységét a törvény - az eddigi fizetési osztályok helyett - differenciált összegű beosztási pótlékkal ismeri el, lehetővé téve a tényleges beosztásnál eggyel magasabb szintű bíróságnak megfelelő bírói cím adományozását. A címekhez meghatározott mértékű pótlék jár.

A 108. §-hoz

A vezetői pótlék intézményét a törvény fenntartja, a pótlékra jogosító munkaköröket és azok százalékos mértékét a 3. számú melléklet állapítja meg. Vezetői pótlékot csak egyféle jogcímen, a magasabb beosztás után lehet megállapítani.

A 109-118. §-hoz

1. A törvényben szabályozott feltételek fennállása esetén a bírót egyéb díjazások, pótlékok, illetve juttatások illetik meg.

2. A hatályos szabályokhoz képest a törvény eltérően határozza meg az idegennyelv-ismereti pótlékra való jogosultság feltételeit. A rendelkezés szerint a nyelvpótlék megállapításához az idegen nyelv tényleges használata szükséges.

3. A 17. §-ban szabályozott kirendelés esetén a bírót - ha a kirendelés helyéről a lakóhelyére naponta nem tud visszautazni - a napidíjnak megfelelő összeg illeti meg.

4. A külön juttatásra vonatkozó szabályokat a törvény nem változtatja meg. A bíró minden naptári évben további egy havi (13. havi) illetményére jogosult. A külön juttatásból való kizárás, illetve a csökkentett összegű juttatás szabályai nem módosulnak.

5. Meghatározott idejű szolgálati viszony után (25, 30, illetve 40 év) a bíró jubileumi jutalomra válik jogosulttá. A jubileumi jutalomra való jogosultság szempontjából a törvény szűk körben lehetővé teszi egy korábbi jogviszonyok keretében eltöltött idő beszámítását is.

6. A belföldi kiküldetés esetén járó napidíjra vonatkozó szabályokat a törvény pontosítja, annak összegét az 1. fizetési fokozatban járó alapilletményhez igazodva határozza meg.

7. A bírák ruházati költségtérítésére és az ún. étkezési hozzájárulásra vonatkozó - eddig alacsonyabb szintű jogszabályokban meghatározott - rendelkezéseket a törvény törvényi szintre emeli. E juttatások a bírót - az előírt feltételek megléte esetén - kötelezően illetik meg.

A 119. §-hoz

A törvény felsorolja az olyan - leggyakoribb - támogatásokat, segélyeket és egyéb hozzájárulásokat, amelyek a bírák részére a költségvetési lehetőségektől függően adhatók.

Más településen működő bíróságra való beosztás esetén a bírót - ha azt igazságügyi érdek is indokolja - megilletik a költözködéssel járó költségek.

A 120. §-hoz

A Magyar Köztársaság kitüntetéseiről szóló törvényben szabályozott kitüntetések és díjak a bírák részére is adományozhatók. A bírói tevékenységgel összefüggő ilyen kitüntetésre vonatkozó előterjesztés megtételére az OIT jogosult.

A 121. §-hoz

A törvény rendelkezéseinek megfelelően a Legfelsőbb Bíróságra, az OIT Hivatalába és az Igazságügyi Minisztériumba beosztott bírák megtartják bírói jogállásukat, ezért illetményüket és egyéb javadalmazásukat alapvetően a bírákra vonatkozó általános szabályok alkalmazásával kell megállapítani. A törvény az e beosztások sajátosságaiból eredő eltérő rendelkezéseket is meghatározza.

XI. FEJEZET

AZ ÜLNÖK JOGÁLLÁSA ÉS JAVADALMAZÁSA

A 122-127. §-hoz

A törvény szerint az ítélkezésben továbbra is közreműködnek az ülnökök, akik megbízatásukat a népszuverenitás elve alapján választással nyerik el. A törvény az ülnökké választhatósághoz a 24. életév helyett a 30. életév betöltését írja elő. Ez összhangban áll a bírói kinevezéshez szükséges szigorúbb feltételekkel (3 év fogalmazói idő, egy év kötelező titkári működés).

A választás lényegében a hatályos szabályozásnak megfelelően történik. Néhány rendelkezés azonban pontosított tartalommal került a törvénybe. Az ülnökök jelölésében nagyobb szerepet kapnak az érdekképviseleti szervek.

A törvény a hivatásos bíróhoz hasonlóan az ülnökkel szemben is fokozottabb követelményeket támaszt a büntetlenség vonatkozásában. Ennek érdekében ugyan a bűnügyi nyilvántartásban szereplő adatokat a választásra jogosult a büntetőjogi értelemben vett büntetlen előéleten kívül nem vizsgálja, de a jelölt arról is köteles nyilatkozni, hogy volt e büntetve, rendelkezik e választójoggal. Így a választásra jogosult a jelölt teljes múltját mérlegelheti.

A törvény nem változtat azon, hogy az ülnökök megbízatása négy évre szól. A választás előkészítése, továbbá annak megállapítása, hogy a választó szerv melyik bírósághoz hány ülnököt válasszon az OIT jogkörébe tartozik. Az ülnökök választásának időpontját a köztársasági elnök tűzi ki.

Az ülnököket az ítélkező tanácsokba a bíróság elnöke osztja be.

A törvény a hatályos szabályozáshoz képest részletesen rendelkezik arról, hogy az ülnök megbízatása mikor és hogyan szűnik meg. Az ülnökre is vonatkozik az, hogy ilyen tisztséget a 70. életév betöltéséig láthat el. Az ülnök megbízatásáról a választó szervhez intézett írásbeli nyilatkozatával lemondhat, a bejelentés napjától kezdve ítélkezési tevékenységét nem gyakorolhatja.

A 128. §-hoz

Az ítélkezésben az ülnököket a hivatásos bírákkal azonos jogok illetik meg. A törvény szerint az eddig méltatlanul alacsony összegű és igazságügyminiszteri rendeletben meghatározott díjazás szabályozása törvényi szintre emelkedik és összegében is növekszik, igazodva a bírói tisztséggel együtt járó felelősséghez. A munkabérben (munkadíjban) nem részesülő ülnökök tiszteletdíja az ülnök működésének minden napjára a bírói 1. fizetési fokozat egy munkanapra eső összegének 25 százaléka. Ha az ülnök munkabérben részesül és az átlagkeresete nem éri el az így meghatározott tiszteletdíj arányos részét, azt a tiszteletdíj összegéig ki kell egészíteni.

-----STARTING---POINT---VEGE---

XII. FEJEZET

ZÁRÓ RENDELKEZÉSEK

A 129-130. §-hoz

1. A törvény a bírák szolgálati viszonyának sajátos szabályait teljes körűen tartalmazza. Vannak azonban olyan kérdések, amelyek nem igényelnek ilyen szabályozást, mert ugyanazok a rendelkezések alkalmazhatók, amelyeket az Mt. a munkavállalók más körére is meghatároz. Erre figyelemmel a törvény megjelöli az Mt. azon rendelkezéseit, amelyek a bírákra is irányadóak.

2. A katonai bíró szolgálati viszonyára vonatkozóan a törvény alkalmazni rendeli a fegyveres szervek hivatásos állományú tagjainak szolgálati viszonyáról szóló 1996. évi XLIII. törvény (a továbbiakban: Hszt.) rendelkezéseit is, azzal az eltéréssel, hogy bármilyen illetményre és a jubileumi jutalomra csak e törvény rendelkezései szerint jogosult a bíró, tehát például nem részesülhet rendfokozati pótlékban sem. A katonai bíró fegyelmi felelősségre vonása is kizárólag a törvény szerint történhet.

A 131. §-hoz

A törvény a hatálybalépés időpontját főszabályként 1997. október 1. napjában állapítja meg. A bírák javadalmazására vonatkozó rendelkezések később lépnek hatályba. A bíróságok szervezetéről és igazgatásáról szóló törvény szerint az OIT Hivatala működését 1998. február 1-jén kezdi meg, de az akkor még hatályos javadalmazási szabályok szerint a Hivatalba beosztott bíróra e vonatkozásban nincs rendelkezés. Ezért esetükben 1998. február 1-től, míg a többi bíróra és az ülnökre 1998. július 1. napjától kell az új javadalmazást alkalmazni.

Átmeneti rendelkezések

A 132. §-hoz

A törvény a bírói kinevezés feltételei közül a pályaalkalmassági vizsgálatra vonatkozó rendelkezéseket 1998. július 1. napjától rendeli alkalmazni, mivel az együttes miniszteri rendeletet csak az OIT működésének megkezdését követően lehet előkészíteni. A törvény a többi kinevezési feltétel tekintetében nem ad átmeneti rendelkezést, ez azt is jelenti, hogy például a kötelező titkári működéssel kapcsolatos előírásokat 1997. október 1. napjától alkalmazni kell.

A 133. §-hoz

Az ítélőtáblák felállítása - a jogorvoslatokkal kapcsolatos változások miatt - érinti a Legfelsőbb Bíróság szervezetét, bírói létszáma csökken. Az ítélőtáblára kerülő bírák esetében a törvény lehetővé teszi, hogy a legfelsőbb bírósági bírói címűket és illetményüket megtarthassák.

A 134. §-hoz

1. A törvény 23. §-ának (4) bekezdése szerint a bíró nem lehet választottbíróság tagja. Mivel jelenleg több bíró is ellát ilyen tisztséget, rendelkezni kell arról, hogy mikortól szűnik meg e tisztségük. Figyelemmel arra, hogy a folyamatban lévő eljárásokban az ügyintézés zavartalanságát biztosítani kell, a törvény a választottbírói tisztség megszűnését 1998. szeptember 30. napjában állapítja meg.

2. A törvény arra az esetre, ha az új rendelkezések szerint a bíró szabadsága kevesebb lenne, mint korábban, azt is kimondja, hogy átmenetileg a törvény hatálybalépése előtt megállapított szabadság illeti meg.

3. Ha a bíró a felső korhatárt a törvény hatálybalépése előtt már betöltötte, vagy kevesebb mint hat hónap van hátra azonnal meg kell indítani a felmentési eljárást és a hathónapos felmentési időre mentesíteni kell a munkavégzés alól.

A 135. §-hoz

A bíró munkájának értékelésével kapcsolatos rendelkezések változása miatt a törvény hosszabb határidőt biztosít a szükséges értékelések elvégzésére, kimondja, hogy az értékelést - a soronkívüli esetek kivételével - 2000. december 31. napjáig kell elvégezni. Nem kell értékelni a bíró munkáját, ha szolgálati ideje a 15 évet már meghaladja.

A 136-137. §-hoz

1. A törvény rendelkezik a javadalmazás vonatkozásában a törvény szerinti besorolások elvégzésének határidejéről és kimondja, hogy a bíró szolgálati ideje, illetménye - változatlan beosztás esetén - nem csökkenhet, a korábbi soronkívüli előresorolások hatásának is érvényesülnie kell.

A törvény megállapítja, hogy az 1. fizetési fokozat összege 1998. évben 160.000 Ft.

Tekintettel arra, hogy a törvény a nyelvpótlékra új szabályt állapít meg, rendelkezni kell arról is, hogy a korábban megállapított nyelvpótlékra való jogosultságot 1998. július 31. napjáig kell felülvizsgálni, és ha a törvény szerint a nyelvpótlék fizetésének előfeltételei már nem állnak fenn, a folyósítást a következő naptól kezdve meg kell szüntetni.

2. A törvény előírja, hogy meghatározott időponttól a bírót megillető javadalmazást és egyéb pénzbeli juttatást bankszámlára utalással vagy bankszámla hiányában postai úton kell kifizetni.

A 138. §-hoz

A bíróságokra vonatkozó igazságügyminiszteri rendeletek felülvizsgálatára a törvény egy éves határidőt jelöl meg.

Felhatalmazás

A 139. §-hoz

E rendelkezés a pályaalkalmassági vizsgálat rendeletben történő részletes szabályainak a megállapítására ad felhatalmazást az igazságügyminiszter részére.

Hatályukat vesztő rendelkezések

A 140. §-hoz

A törvény új rendelkezéseire figyelemmel több igazságügyminiszteri rendelet már a törvény hatálybalépésével egyidejűleg hatályát veszti, míg a javadalmazás későbbi hatálybalépése miatt a javadalmazással kapcsolatos törvényi rendelkezések 1998. június 30. napján vesztik hatályukat.

Módosuló rendelkezések

A 141-143. §-hoz

A törvény az OIT elnökét jogosítja fel a bűnügyi nyilvántartásból adatok kérésére, ezért a Büntető Törvénykönyvről szóló 1978. évi IV. törvény hatálybalépéséről és végrehajtásáról szóló 1979. évi 5. törvényerejű rendeletet módosítani kell.

Az OIT Hivatalának működéséhez szükséges lehet, hogy oda katonai bírót osszanak be, ehhez képest a Hszt. szövege is módosul.

Az egyes fontos tisztségeket betöltő személyek ellenőrzéséről és a Történeti Hivatalról szóló 1994. évi XXIII. törvény úgy rendelkezik, hogy a bizottság tagjává megválasztott bíró szolgálati viszonya a megbízatás időtartama alatt szünetel. Nem rendelkezik azonban arról, hogy a bíró hogyan térhet vissza az igazságszolgáltatásba. A törvény ezt a hiányt pótolja a hivatkozott törvény megfelelő módosításával.