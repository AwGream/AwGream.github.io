1995. évi LII. törvény indokolása

a foglalkoztatás elősegítéséről és a munkanélküliek ellátásáról szóló 1991. évi IV. törvény módosításáról

-----STARTING---POINT---ALTALANOS--- 

A gazdaság stabilizációjának igénye a költségvetéssel és az államháztartás alrendszereivel szemben szigorú követelményeket támaszt.

A foglalkoztatási folyamatok kedvezőtlen alakulása, a foglalkoztatottság további csökkenése, az elhelyezkedési esélyek romlása miatt a munkanélküliség jelentős mérséklődésére nem lehet számítani; a munkanélküliek között egyre nagyobb a hosszú ideje munka nélkül lévők, a munkanélküli járadékos időszakot már kimerített, jövedelempótló támogatásban részesülő tartós munkanélküliek aránya.

A szociális törvény munkanélküliek jövedelempótló támogatásával kapcsolatos szabályainak módosulásával összhangban szükségessé vált a foglalkoztatási törvényben meghatározott járadék-jogosultsági feltételek áttekintése, kedvezőbb szabályozása annak érdekében, hogy a jövedelempótló támogatásban részesülő munkanélküliek széles körének biztosítsa újból a lehetőséget a munkaerőpiacra történő rövid idejű visszatérésre.

A foglalkoztatás elősegítését és a munkanélküliek ellátását biztosító elkülönített állami pénzalapok működtetése során a pénzügyi források hatékonyabb kezelése mellett az eddiginél takarékosabb megoldásokra kell törekedni.

A fentiekre tekintettel, valamint a kormány gazdasági stabilizációt szolgáló kiigazító intézkedésekkel kapcsolatos határozatával is összhangban a foglalkoztatáspolitika eszközrendszerében olyan változtatásokra van szükség, amelyek ösztönöznek a munkavállalásra, csökkentik a fekete munka végzésének lehetőségét.

E célok megvalósítása érdekében a foglalkoztatási törvény most előkészített módosítása

- szigorítja a szabálytalan munkavégzés - ezen belül a külföldi munkavállalót engedély nélkül foglalkoztató munkáltatók és a kereső tevékenységgel kapcsolatos bejelentési kötelezettséget elmulasztó munkanélküli ellátásban részesülők - szankcionálását, bővíti az ellenőrző szervek jogosítványait,

- kedvezőbb támogatási feltételeket biztosít az önkormányzatok számára a munkanélküliek jövedelempótló támogatásában részesülők közhasznú foglalkoztatása esetén,

- átalakítja a munkanélküli ellátások rendszerét: egyes ellátásokat megszüntet, illetve új ellátási formát vezet be,

-----STARTING---POINT---RESZLETES---

Az 1. §-hoz

A hatályos törvényi szabályozás szerint a munkavállalási engedély nélkül külföldit foglalkoztató munkaadó a külföldi részére kifizetett munkabér kétszeresét köteles befizetni a Foglalkoztatási Alapba.

A Javaslat a magyar munkaerőpiac védelme, az ellenőrzés hatékonysága érdekében a törvény által meghatározott szankciót tovább szigorítja olymódon, hogy a befizetési kötelezettség mértékét az engedély nélküli foglalkoztatás három éven belüli második és további esetében a külföldi részére kifizetett munkabér ötszörösére emeli. Meghatározza továbbá a munkaadó által befizetett összeg alsó határát is. Ez első alkalommal az ellenőrzés időpontjában hatályos kötelező legkisebb munkabér ötszörösénél, második és további alkalommal a tízszeresénél nem lehet kevesebb. Ezt az összeget kell befizetni abban az esetben is, ha a külföldi részére kifizetett munkabér összege nem állapítható meg. A hatékony megelőzést, a foglalkoztatási fegyelem megszilárdítását kívánja szolgálni a Javaslat azzal a szabállyal, miszerint a befizetési kötelezettség a munkaadót az engedély nélkül foglalkoztatott személyenként és annyiszor terheli, ahányszor az engedély nélküli foglalkoztatást megállapítják.

A Javaslat a magyar munkaerőpiac védelme érdekében felhatalmazza a munkaügyi minisztert, hogy rendeletben határozza meg a Magyarországon összesen, megyénként, valamint az egyes foglalkozásokban munkát végző külföldiek legmagasabb számát, valamint azokat a foglalkozásokat, amelyekben külföldi részére munkavállalási engedély nem adható.

A 2. §-hoz

A foglalkoztatási törvény 8. §-a határozza meg az állami szervek, valamint a munkaerőpiac résztvevőinek szerepét és feladatait a munkanélküliség megelőzésében és a foglalkoztatás elősegítésében. A törvény által a kormány részére előírt feladatokat a Javaslat kiegészíti a foglalkoztatáspolitikai irányelvek kiadásával. Az irányelvek kiadására azért van szükség, hogy a kormány a következő naptári év költségvetésének és a várható munkaerőpiaci helyzet ismeretében meghatározza az erre az időtartamra szükséges kormányzati intézkedéseket.

A Javaslat az eddigieknél nagyobb szerepet kíván adni az önkormányzatoknak a munkanélküliek foglalkoztatásának megoldásában. Ezzel a szabályozással elő kívánja segíteni a munkanélküliek jövedelempótló támogatásában részesülő munkanélküliek munkához jutását. Erre azért van szükség, mert a szociális igazgatásokról és a szociális ellátásokról szóló 1993. évi III. törvény tervezett módosítása a munkanélküliek jövedelempótló támogatásának folyósítását csak meghatározott ideig teszi lehetővé. Ezen az időtartamon túl jövedelempótló támogatás folyósítására csak akkor lenne lehetőség, ha a munkanélküli tizenöt hónapon belül legalább kilencven napi munkaviszonnyal rendelkezik.

A 3. §-hoz

A Javaslat a Munkaerőpiaci Bizottságnak a Szolidarítási Alapban fennmaradó pénzeszközök felhasználására vonatkozó döntési hatáskörét úgy módosítja, hogy a Bizottság, az Országos Munkaügyi Központ, valamint a megyei (fővárosi) munkaügyi központok működésére fordítható pénzösszeg mértékét határozza meg.

Az 4. §-hoz

A Javaslat szigorítja a keresetpótló támogatás nyújtását és feltételeit. A munkanélküli pályakezdők képzését, átképzését elsősorban a képzési, átképzési költségek átvállalásával kívánja elősegíteni, ezért a törvény 32. §-a (1) bekezdésének a) pontjában meghatározott pályakezdő részére kizárja keresetpótló juttatás odaítélését.

A 5. §-hoz

A Javaslat egyszerűsíti a munkaadó által fizetendő munkabér átvállalása feltételeire vonatkozó szabályokat. A gyakorlati tapasztalatok alapján, a támogatás eredményességének biztosítása érdekében megszünteti a munkabért terhelő járulékok átvállalásának lehetőségét. A munkabér átvállalásának mértékét 50-100 százalékban állapítja meg.

A 6. §-hoz

A gyakorlati tapasztalatok alapján a Javaslat lehetőséget biztosít a munkaügyi központ számára, hogy - rendkívül indokolt esetben - a közhasznú foglalkoztatás támogatása esetében eltekintsen a hatályos szabályozás által előírt, a statisztikai állományi létszám bővítésére vonatkozó feltételtől. A Javaslat meg kívánja könnyíteni a hosszabb ideje munka nélkül lévők munkához jutását. Ezért előírja, hogy a közhasznú munkavégzés támogatásánál előnyben kell részesíteni azt a munkaadót, aki munkanélküliek jövedelempótló támogatásában részesülő munkanélküli foglalkoztatását látja el. Az általános szabályoktól eltérően a települési önkormányzatok által szervezett közhasznú foglalkoztatás támogatásának mértékét a foglalkoztatásból eredő közvetlen költség hetven százalékában állapítja meg, ha a támogatásra a Foglalkoztatási Alapba, céltámogatásként erre a célra adott keretből kerül sor.

A 7. §-hoz

A Javaslat az előnyugdíj helyett, az öregségi nyugdíj előtt álló munkanélküliek részére új ellátási formát, a nyugdíj előtti munkanélküli segélyt vezeti be. Ezért ezzel az ellátási formával kiegészíti a foglalkoztatási törvény munkanélküli ellátásokat felsoroló 24. §-át.

A 8. §-hoz

A Javaslat azok részére, akik a munkanélküli járadék folyósítási idejét már kimerítették, meg kívánja könnyíteni a munkanélküli járadékra való újabb jogosultság megszerzését, biztosítva ezzel a jövedelempótló támogatási rendszerbe történő visszakerülést. Ennek megfelelően a Javaslat ebben a körben már 180 napi jogosultsági idő alapján a munkanélküli járadék folyósítását lehetővé teszi negyvenöt napi időtartamra.

A foglalkoztatási törvény szerint, ha a munkaviszony a munkanélkülivé válást megelőző 180 napon belül a munkavállaló részéről rendes felmondással, azonnali hatállyal a próbaidő alatt, továbbá a munkáltató részéről rendkívüli felmondással szűnt meg, munkanélküli járadék csak a munkaviszony megszűnését követő 180 nap elteltével folyósítható, tekintet nélkül arra, hogy a munkanélküli járadék folyósításához szükséges feltételek fennállnak. Ez a szabályozás indokolatlan hátrányt eredményez a munkanélküli számára figyelemmel arra, hogy kilencven napra egészségügyi ellátás nélkül marad. Ezért a Javaslat a munkanélküli járadék folyósításának elhalasztását 180 napról 90 napra csökkenti. A Munka Törvénykönyvéről szóló 1992. évi XXII. törvény szerint a munkaviszonyt a próbaidő alatt mind a munkáltató, mind a munkavállaló azonnali hatállyal megszüntetheti. A foglalkoztatási törvény előbbiekben ismertetett hatályos rendelkezése, a munkavállalónak ezt a jogát korlátozza. A Javaslat ezért megszünteti a munkanélküli járadék folyósításának elhalasztását, ha a munkavállaló a munkaviszonyt azonnali hatállyal a próbaidő alatt szüntette meg.

A Javaslat a munkáltatótól kapott végkielégítésnek a munkanélküli járadék folyósításánál történő figyelembe vétele tekintetében a hatályos szabályozásnál szigorúbb szabályokat állapít meg. Egyrészt nem csupán a munkanélkülivé válást megelőző utolsó munkaviszony megszűnésekor kapott végkielégítés esetén írja elő a munkanélküli járadék folyósításának elhalasztását, másrészt az elhalasztás időtartamát a munkáltatótól ténylegesen felvett végkielégítés összege, nem pedig a törvény szerint járó összeg határozza meg.

A 9. §-hoz

A hatályos szabályozás szerint nem egyértelmű, hogy a munkanélküli kérelmére meg kell-e szüntetni a munkanélküli járadék folyósítását vagy sem. A Javaslat biztosítja azt a lehetőséget a munkanélküli számára, hogy kérje a munkanélküli járadék folyósításának megszüntetését.

A 10. §-hoz

A Javaslat szerint az előnyugdíjat, mint munkanélküli ellátást a nyugdíj előtti munkanélküli segély váltja fel, amelynek jogosultsági feltételei részben megegyeznek az előnyugdíjra való jogosultság feltételeivel. Az egyik lényeges különbség, hogy - a többi feltétel fennállása esetén - a nyugdíj előtti munkanélküli segély abban az esetben állapítható meg, ha a munkanélküli részére a munkanélküli járadék folyósítása ténylegesen befejeződött. A másik lényeges különbség, hogy a nyugdíj előtti munkanélküli segély összege megegyezik az öregségi nyugdíj mindenkori legkisebb összegének nyolcvan százalékával. A gyakorlatban felmerült tapasztalatok alapján a Javaslat részletesen szabályozza a nyugdíj előtti munkanélküli segély megszüntetésének és szünetelésének eseteit.

A 11. §-hoz

A foglalkoztatási törvény jelenlegi szabálya szerint a pályakezdők munkanélküli segélyének havi összege megegyezik a mindenkori kötelező legkisebb munkabér összegének 75 százalékával. A kötelező legkisebb munkabér évente történt rendszeresen emelése folytán, a pályakezdők munkanélküli segélyének mértéke meghaladja a munkanélküli járadék alsó határának mértékét, és magasabb a munkanélküliek jövedelempótló támogatásának összegénél is. Ezt a helyzetet a Javaslat úgy változtatja meg, hogy a pályakezdők munkanélküli segélyének összegét az öregségi nyugdíj mindenkori legkisebb összegének nyolcvan százalékában állapítja meg.

A 12. §-hoz

A korengedményes nyugdíjban, a munkanélküli ellátásban részesülőknek a kereső tevékenység folytatására bejelentési kötelezettségét jelenleg a törvény 8. §-ának (7) bekezdése szabályozza. A Javaslat egyrészt a bejelentési kötelezettséget előírja a nyugdíj előtti munkanélküli segélyben részesülők számára is, másrészt - a törvény jobb áttekinthetősége érdekében - az erre vonatkozó szabályt a munkanélküli ellátásokra vonatkozó közös rendelkezések között helyezi el.

A 13. §-hoz

A Javaslat szigorítja a jogalap nélkül felvett ellátások visszakövetelésének szabályait. A módosítás szerint az, aki ellátást jogalap nélkül vett fel, köteles azt visszafizetni, ha erre a felvételtől számított 180 napon belül írásban kötelezték. A hatályos szabályozás szerint ilyen irányú kötelezettség előírására csak a felvételtől számított 90 napon belül van lehetőség.

A Munka Törvénykönyvéről szóló 1992. évi XXII. törvény 100. §-ának (1) bekezdése szerint, ha a bíróság megállapítja, hogy a munkáltató a munkavállaló munkaviszonyát jogellenesen szüntette meg - azon túlmenően, hogy a munkavállalót kérelmére eredeti munkakörében kell továbbfoglalkoztatni - meg kell téríteni a munkavállaló részére elmaradt munkabérét (egyéb járandóságait) és felmerült kárát.

Nem kell megtéríteni a munkabérnek (egyéb járandóságnak), illetve kárnak azt a részét, ami máshonnan megtérült. Ez utóbbi szabály alapján, a kialakult ítélkezési gyakorlatnak megfelelően a bíróság a munkavállaló részére járó elmaradt munkabérből levonja a szóbanforgó időszakban felvett munkanélküli járadékot, és részére az elmaradt munkabér és a felvett munkanélküli járadék különbözetét ítéli meg.

Ez a helyzet azt eredményezi, hogy a munkáltató saját jogellenes magatartása folytán jut előnyösebb helyzetbe, azaz a munkáltatói kötelezettség egy részének teljesítése a Szolidarítási Alapból történik. Ezen kíván változtatni a Javaslat azzal az előírással, miszerint a munkaadó a munkavállaló munkaviszonyának jogellenes megszüntetése esetén a bíróság határozatának jogerőre emelkedéséig kifizetett munkanélküli járadék és járulékainak összegét köteles megtéríteni a Szolidarítási Alap javára.

A 14. §-hoz

A hatályos szabályozás szerint a munkanélküli ellátások, valamint a munkaügyi szervezet fenntartásának és fejlesztésének költségei a Szolidarítási Alapot terhelik. A Javaslat a munkanélküli ellátásoknak a foglalkoztatási törvény 43. §-a (3) bekezdésében lévő felsorolását kiegészíti a nyugdíj előtti munkanélküli segéllyel. A Javaslat biztosítja továbbá a pénzeszközök átcsoportosításának lehetőségét a Munkanélküliek Szolidarítási Alapjából a Foglalkoztatási Alapba, ha az a Szolidarítási Alapot terhelő, kifizetések biztonságos finanszírozását nem veszélyezteti. Az átcsoportosításhoz a Munkaerőpiaci Bizottság előzetes véleménye szükséges.

A 15. §-hoz

A Javaslat elő kívánja segíteni a munkerőpiaci szervezet ellenőrzési tevékenysége hatékonyságának növelését. Ez elsősorban a hatósági ellenőrzést végző szervek együttműködésével valósítható meg, a Javaslat azonban meg kívánja teremteni ennek jogszabályi feltételeit is. Ezért részletesen meghatározza, hogy a munkaügyi központ hatósági ellenőrzési tevékenysége milyen területekre terjed ki, a munkaügyi központot e tevékenysége során milyen jogosultságok illetik meg, továbbá az ellenőrzés tapasztalatai alapján milyen kötelezettségek terhelik. Az ellenőrzés eredményességének elősegítése érdekében a Javaslat lehetőséget biztosít - annak akadályozása esetén - rendbírság kiszabására.

A 16. §-hoz

A Javaslat - a hatályos szabályozással szemben - részletesen felsorolja azokat az államigazgatási határozatokat, amelyek azonnal végrehajthatók és meghatározza az azonnali végrehajthatóság feltételeit is.

A 17. §-hoz

A munkaügyi központ által végzett hatósági ellenőrzés eredményességének biztosítása érdekében a Javaslat lehetőséget biztosít - annak akadályozása esetén - rendbírság kiszabására. Meghatározza a kiszabható rendbírság összegét. Felhatalmazza továbbá a munkaügyi minisztert, hogy a rendbírság kiszabására, valamint a törvény végrehajtásához szükséges nyilvántartások vezetésére vonatkozó szabályokat rendeletben megállapítsa.

A 18. §-hoz

A módosítás kiegészíti a foglalkoztatási törvénynek a használt fogalmak értelmezésére vonatkozó rendelkezéseit a kötelező legkisebb munkabér, valamint a munkaviszonynak a munkaadó részéről rendes felmondással történő megszüntetése fogalmával. Ezen túlmenően a Javaslat szerint külföldi személyt nem csupán munkaviszony, hanem bármilyen jogviszony keretében foglalkoztató szervet munkaadónak kell tekinteni. A Javaslat módosítja a kereső tevékenységnek a törvény által használt fogalmát. A módosítás szerint a törvény alkalmazásában azt a személyt is kereső tevékenységet folytató személynek kell tekinteni, aki vállalkozói igazolvánnyal rendelkezik.

-----STARTING---POINT---VEGE---

A 19. §-hoz

A Javaslat a hatályba lépésének időpontjaként 1995. július 1-jét írja elő. A hatályba lépéssel egyidejüleg megszünteti a korengedményes nyugdíjazás költségeinek a Foglalkoztatási Alapból történő átvállalása lehetőségét. A Javaslat megteremti a lehetőséget a pénzeszközöknek a Szolidarítási Alapból a Foglalkoztatási Alapba történő átcsoportosítására. A közösségi munkavégzés elrendelésének a szociális igazgatásról és szociális ellátásokról szóló 1991. évi III. törvényben szabályozott lehetősége megszüntetésére figyelemmel a Javaslat hatályon kívül helyezi a foglalkoztatási törvény 44/C. §-át, amely a közösségi munkavégzésért járó díjazás 50 százalékának megtérítését írja elő a Foglalkoztatási Alapból. A szakképzéssel összefüggő érdekegyeztető tevékenységet a szakképzési törvény tervezett módosítása szerint az Országos Szakképzési Tanács fogja ellátni. Ezért a Javaslat hatályon kívül helyezi az Országos Képzési Tanács munkaerőpiaci képzéssel összefüggő érdekegyeztető tevékenységére utaló szabályokat.

A Javaslat a munkanélküli ellátásokra vonatkozó változások bevezetése tekintetében átmeneti szabályokat tartalmaz.

A 20. §-hoz

A társadalombiztosítási szabályokkal való összhang megteremtése érdekében a Javaslat módosítja a társadalombiztosításról szóló 1975. évi II. törvényt. A Javaslat szerint a nyugdíj előtti munkanélküli segély után negyvennégy százalékos mértékű társadalombiztosítási és hat százalékos mértékű nyugdíjjárulékot kell fizetni a Szolidarítási Alapból. Ennek megfelelően a folyósítás ideje szolgálati időnek számít, és a biztosítás kiterjed a nyugdíj előtti munkanélküli segélyben részesülő személyekre.