2006. évi XLI. törvény indokolása

a vámeljárások egyzerűsítéséről és összehangolásáról szóló, Kiotóban, 1973. május 18-án kelt nemzetközi egyezmény Brüsszelben, 1999. június 26-án létrehozott Módosító Jegyzőkönyvének kihirdetéséről

Indokolás

Az Európai Unióhoz való csatlakozásról szóló Szerződésben a Magyar Köztársaság vállalta, hogy csatlakozik valamennyi olyan nemzetközi szerződéshez, melyeknek a jelenlegi tagállamok és/vagy az Európai Közösség részese és azokat alkalmazza.

E szerződések sorába tartozik a vámeljárások egyszerűsítéséről és összehangolásáról szóló 1973. évi nemzetközi egyezmény, melyet az 1999. június 26-án létrehozott Módosító Jegyzőkönyvvel módosítottak.

A tagállamok mellett a Közösség 1974 óta önálló részes fele az Egyezménynek. Az Európai Unió Tanácsa a 2003/231/EK 2003. március 17-én határozattal elfogadta a Módosító Jegyzőkönyvet, és jóváhagyta a csatlakozást a Közösség nevében.

Magyarország az eredeti 1973. évi Egyezménynek részes állama. Az Egyezményt az 1982. évi 11. törvényerejű rendelettel hirdettük ki.

Jelen előterjesztés az Egyezmény korszerűsítéséről kidolgozott, az új, módosított rendelkezéseket magában foglaló Módosító Jegyzőkönyv kihirdetésére tesz javaslatot a jogalkotásról szóló törvény, valamint a nemzetközi szerződésekkel kapcsolatos eljárásról szóló törvény rendelkezéseinek megfelelően.

A Magyar Köztársaságnak az Európai Unióhoz történt csatlakozását követően fokozott érdeke, hogy a nemzetközi kereskedelem aktív részese maradjon a jövőben is, illeszkedjék a kialakított európai kapcsolatrendszerhez, ebből adódóan gyors, kiszámítható vámkezelési szabályok szerint járjon el. Az egységes szabályok alkalmazása megkönnyíti a kereskedelem résztvevőinek tevékenységét, ez által ösztönzően hat az áruk szabad mozgására, a gazdasági partnerek kapcsolatának fejlődésére.

A Jegyzőkönyv - melyben a 3. cikk (4) bekezdése negyven állam részvételét szabta a hatályba lépés feltételéül, ami a múlt év novemberében teljesült - a letéteményes értesítése szerint 2006. február 3-án hatályba lép.

A Jegyzőkönyv 6. cikke értelmében a Módosító Jegyzőkönyv és függelékei kizárólag a szóban forgó Jegyzőkönyv Szerződő felei tekintetében lép az 1973. évi Kiotói Egyezmény helyébe, ezért a korábbi sokoldalú Egyezményt kihirdető 1982. évi 11. tvr. hatályon kívül helyezésére az előterjesztés nem tesz javaslatot, további alkalmazását a harmadik országokkal való kapcsolataink indokolják.