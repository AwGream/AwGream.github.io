2014. évi LI. törvény indokolása

a Magyarország Kormánya és Románia Kormánya között, a magyar-román államhatáron átvezető közúti kapcsolatokról szóló megállapodás kihirdetéséről

-----STARTING---POINT---ALTALANOS---

Általános indokolás

A törvény célja a Magyarország Kormánya és Románia Kormánya között, a magyar-román államhatáron átvezető közúti kapcsolatokról szóló megállapodás (a továbbiakban: megállapodás) törvénnyel történő kihirdetése.

A XX. század elején a magyar-román határ térségében a két külön országba került települések közötti mindennapi kapcsolatok fokozatosan elsorvadtak. Ehhez a folyamathoz jelentősen hozzájárult a század második felében megszigorodó határellenőrzés. Az érintett térségek periférikussá, fejlődésükben korlátozottá váltak. Az addig természetes családi, társadalmi, gazdasági kapcsolatok visszafejlődtek. Romániának az Európai Unióhoz történt csatlakozását követően a határtérségben élőkben egyre fokozódó igény jelenik meg arra, hogy a régi, használaton kívül helyezett utak ismét megépüljenek, illetve igény szerint új közlekedési kapcsolatok jöhessenek létre.

A Magyarország és Románia között jelenleg is hatályban lévő, 2006. évi LXXXV. törvény a Magyar Köztársaság és Románia között a magyar-román államhatár rendjéről, az együttműködésről és a kölcsönös segítségnyújtásról szóló, Bukarestben, 2005. október 20-án aláírt Szerződés kihirdetéséről szóló törvény szerint a felek a határnyiladékban semmilyen építkezést nem engedélyeznek, amennyiben az adott beruházásról külön megállapodás nem rendelkezik. Emiatt a határtérséget érintő bármilyen útépítési munkálat megkezdése előtt nemzetközi szerződést szükséges kötni a román féllel.

A magyar és a román fél a megállapodással egyszerre kívánja megteremteni a határtérségben történő munkavégzés jogi feltételeit minden olyan közúti közlekedési kapcsolat esetén, amelyek érintik a közös határ vonalát. (A gyorsforgalmi úti kapcsolatokra, valamint a jelentősebb műtárgyakra továbbra is egyedi egyezményeket szükséges kötni.) További cél az, hogy a jelenleg már létező utakon esetlegesen szükségessé váló jelentősebb bővítési munkálatok is külön kormányközi egyezmény kötése nélkül végrehajthatók legyenek. A két fél kidolgozta azon közúti kapcsolatok listáját, amelyek jelenleg már léteznek, vagy a jövőben várható, hogy megépítésük megkezdődik. A lista a megállapodás mellékletét képezi.

A megállapodás elfogadásával a két fél jóváhagyja, hogy a listán rögzített helyeken további nemzetközi szerződés kötése nélkül lehessen utat építeni, vagy bővíteni. Ehhez elegendő lesz az utak kezelői között megkötött megállapodás a beruházás előkészítéséről és kivitelezéséről.

A megállapodás további célja, hogy a két fél közösen határozza meg a határt átlépő utak forgalmi jellegét, engedélyezett teherbírását, ami lehetővé teszi ezen utak egységes kezelését mindkét oldalról és szabályozza a határ menti településeket érintő tehergépjármű-forgalom mértékét.

-----STARTING---POINT---RESZLETES---

Részletes indokolás

Az 1. §-hoz

Az Országgyűlés felhatalmazást ad a Magyarország Kormánya és Románia Kormánya között, a magyar-román államhatáron átvezető közúti kapcsolatokról szóló megállapodás (a továbbiakban: megállapodás) kötelező hatályának elismerésére.

A 2. §-hoz

A megállapodás kihirdetéséről rendelkezik.

A 3. §-hoz

A megállapodás szövegét tartalmazza.

A megállapodás:

1. Cikke utal arra, hogy a közös államhatáron átvezető létező és tervezett közúti kapcsolatok jegyzéke a megállapodás mellékletét képezi, illetve meghatározza, hogy milyen jellegű kapcsolatok (jelentősebb főutak, 30 m-nél hosszabb hidak) megépítéséhez lesz a továbbiakban is szükség nemzetközi szerződés kötésére.

2. Cikke felhatalmazza az utak kezelésére jogosult szervezeteket, hogy az 1. Cikkben meghatározott kivételekkel saját igényeik és fejlesztési szándékaik szerint döntsenek a közös államhatáron átvezető közutak megtervezéséről, kivitelezéséről és későbbi fenntartásáról.

3. Cikke rögzíti, hogy a Felek értesítik egymást a megállapodás végrehajtásának nyomon követésében illetékes hatóságokról.

4. Cikke kiköti, hogy az új utak nem változtatják meg a közös államhatár vonalát, illetve megépítésükhöz szükséges az illetékes hatóságok jóváhagyása.

5. Cikke rendelkezik a megépített közúti kapcsolatokon a határátlépés lehetőségeiről.

6. Cikke meghatározza a megállapodás értelmezésével kapcsolatos vitarendezési lehetőséget.

7. Cikke a megállapodás hatálybalépéséről rendelkezik, valamint a megállapodás módosítására, kiegészítésére és esetleges felmondására vonatkozó szabályokat határozza meg A megállapodás Melléklete tartalmazza a közös államhatáron átvezető létező és tervezett közúti kapcsolatok 20 tételből álló jegyzékét.

A 4. §-hoz

Az Országgyűlés jóváhagyja a törvénynek a megállapodás 7. Cikkének (1) bekezdésében meghatározott időponttól kezdődően történő hatálybalépését.