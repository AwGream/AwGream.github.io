2002. évi V. törvény indokolása

a Magyar Köztársaság és a Litván Köztársaság között a katasztrófák és súlyos balesetek esetén történő együttműködésről és kölcsönös segítségnyújtásról szóló Vilniusban, 2001. május 4-én aláírt Megállapodás kihirdetéséről

INDOKOLÁS

A Kormány előzetes felhatalmazása alapján került aláírásra 2001. május 4-én Vilniusban a magyar-litván katasztrófavédelmi megállapodás. Az Országgyűlés a 71/2001. (XI. 7.) OGY határozatával a nemzetközi szerződést megerősítette.

A Megállapodás célja, hogy megkönnyítse a Szerződő Felek államában bekövetkezett katasztrófák és súlyos balesetek esetén a kölcsönös segítségnyújtást.

A Megállapodás tartalmazza a Szerződő Felek tevékenységének elveit, a használt fogalmak jelentését, a segítségnyújtás feltételeit, és az együttműködés egyéb formáit.(1. Cikk, 4. Cikk, 5. Cikk és 12. Cikk)

Az együttműködés legfontosabb területei a bekövetkezett katasztrófák vagy súlyos balesetek esetén a segélycsapatok és más szakértők közreműködésével segítségnyújtás a másik Szerződő Fél számára, amikor az egyedül nem képes hatékonyan elhárítani a bekövetkezett káreseményt. (2. Cikk)

A segítségnyújtás felszerelések, segélyszállítmányok küldésével, megfelelő információk átadásával is történhet. (5. Cikk)

A Szerződő Felek kijelölt hatóságainak együttműködése kiterjed a veszélyhelyzetet megelőző intézkedések közös megszervezésére és végrehajtására, a katasztrófák és súlyos balesetek előrejelzésére, értékelésére, a következmények felszámolására, a bekövetkezett káresemények okainak közös kivizsgálására, a polgári védelmi, tűzoltó és a katasztrófavédelemben közreműködő egyéb szakemberek képzésének, továbbképzésének megszervezésére. Ez a „normál időszaki” együttműködés alapozza meg a későbbi, bármelyik Szerződő Félnél, vagy harmadik országban esetleg bekövetkező veszélyhelyzetben az illetékes hatóságok összehangolt tevékenységét. (12. Cikk)

A segítségnyújtás hatékonyságának és gyorsaságának érdekében a Szerződő Felek biztosítják, hogy az államhatár átlépésének formaságait a minimálisan szükséges mértékre korlátozzák, azaz a segélycsapatok a segítségnyújtás keretében az államhatárt úti okmányok és tartózkodási engedély nélkül léphetik át és a segítséget kérő Szerződő Fél területén tartózkodhatnak, továbbá lehetővé teszik, hogy rendkívül sürgős esetekben a segélycsapatok és más szakértők az államhatárt a határátkelőhelyeken kívül is átléphessék. (6. Cikk)

A felszereléseknek és a segélyszállítmányoknak az államhatáron keresztül történő behozatalát és kivitelét, valamint harmadik országba való átszállítását a Szerződő Felek megkönnyítik, ezekben az esetekben nem alkalmazzák az áruforgalomra vonatkozó szabályokat, nem érvényesek azok a tilalmak és korlátozások - a rendeltetés igazolás esetén -, melyeket egyéb esetekben a Szerződő Felek államának jogszabályai tartalmaznak; mentesek minden vám, adó és egyéb vámmal együtt fizetendő pénzügyi terhek alól. (7. Cikk)

A Megállapodás sajátos szabályokat tartalmaz a kábítószert és pszichotrop anyagokat tartalmazó gyógyszerek tekintetében, mely megfelel az ENSZ Egészségügyi Világszervezete ajánlásában foglaltaknak. (8. Cikk)

A Megállapodásban az államhatár átlépésének kivételes szabályait tartalmazó rendelkezések megállapítását a külföldiek beutazásáról, magyarországi tartózkodásáról és bevándorlásról szóló 1993. évi LXXXVI. törvény 2. § (4) bekezdése nemzetközi szerződésben vállalt kötelezettség alapján teszi lehetővé. Az államhatáron keresztül szállított felszerelésekre és segélyszállítmányokra vonatkozó vámmentesség összhangban áll a vámjogról, a vámeljárásról, valamint a vámigazgatásról szóló 1995. évi C. törvény, valamint az általános forgalmi adóról szóló 1992. évi LXXIV. törvény rendelkezéseivel.

A Megállapodás a fentiekben kifejtett tárgyköreire tekintettel és a segélycsapatok által okozott esetleges károkért az államra háruló kártalanítási vonzatai miatt (11. Cikk), valamint a jogalkotásról szóló 1987. évi XI. törvény 4-5. §-ai alapján törvényhozási tárgykörbe tartozik, ily módon az Országgyűlés megerősítését igényelte. A Megállapodás - annak 17 Cikke értelmében - 2002. év január 9. napján hatályba lépett.

A fentieknek megfelelően, továbbá a nemzetközi szerződésekkel kapcsolatos eljárásról szóló 1982. évi 27. számú tvr. 13. §-ának (1) bekezdése alapján az Országgyűlés által megerősített nemzetközi szerződéseket törvénnyel kell kihirdetni.