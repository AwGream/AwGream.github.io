1997. évi CLIX. törvény indokolása

a fegyveres biztonsági őrségről, a természetvédelmi és a mezei őrszolgálatról

-----STARTING---POINT---ALTALANOS--- 

A Rendőrségről szóló 1994. évi XXXIV. törvény (a továbbiakban: Rtv.) 100. §-a (1) bekezdésének b) pontja felhatalmazza a Kormányt, hogy - a törvényi szabályozásig - rendeletben szabályozza a fegyveres biztonsági őrség létrehozásának, működésének és megszüntetésének feltételeit.

Az Rtv. 100. §-ának (2) bekezdése szerint a törvényi szabályozást legkésőbb 1995. október 1-ig meg kell alkotni. Ugyanakkor a Kormány 1033/1994. (V. 6.) Korm. határozatának 7. pontja a belügyminiszter elsődleges felelősségével előírja: „7. Jogszabály-tervezetet kell készíteni a természetvédelmi őrök, valamint a vagyonvédelmi feladatokat ellátó mezőőrök, erdőőrök, halőrök, vadőrök, vasúti őrök, árvízvédelmi létesítmények őrei intézkedési jogosítványaira, működésük felügyeletére.”

Mind a fegyveres biztonsági őrségek, mind a mezőgazdasági és természetvédelmi őrök közfeladataik teljesítése érdekében biztosított intézkedési jogosultságai olyan állampolgári alapjogokat érintenek (kényszerítő eszközök használata, fegyverhasználat, feltartóztatás joga, jármű átvizsgálás stb.), amelyeket a jogalkotási törvény szerint csak törvényben lehet korlátozni.

Az országban vannak olyan objektumok, létesítmények, folynak olyan tevékenységek, amelyek fokozott felügyelete, ellenőrzése, őrzése vonatkozásában - az állam működése vagy a lakosság ellátása szempontjából kiemelt fontosságuk, katasztrófaveszélyességük vagy pótolhatatlan történelmi, nemzeti értékük miatt - függetlenül ezek tulajdoni hovatartozásától, az államnak megkülönböztetett felelőssége érvényesül.

Ezen létesítmények és tevékenységek jogellenes sérelme olyan, az egész társadalmat vagy nagy részét sújtó negatív hatásokat okozhat, hogy a világ szinte valamennyi országában az állam létérdeke ezek - a jogi szabályozáson túl - materiális őrzésének, védelmének is biztosítása.

Koncepcionálisan az egyes veszélyeztetett objektumok, tevékenységek, illetve vagyontárgyak őrzésének biztosítására többféle lehetőség kínálkozik.

A biztonságért fennálló állami felelősség terén még vállalható ésszerű kockázat és a gazdaságossági szempontok alapján a törvény értelmében a fokozott biztonság fenntartására és finanszírozására az objektum, vagyontárgy birtokosát, a tevékenység folytatóját államigazgatási határozattal kell kötelezni úgy, hogy a fegyveres biztonsági őrséget vagy saját szervezetében köteles létrehozni és működtetni vagy a biztonságról más fegyveres biztonsági őrséggel rendelkező szervvel kötött szerződés útján kell gondoskodnia.

Sarkalatos kérdés a fegyveres biztonsági őrszolgálat, illetve a személy- és vagyonvédelmi tevékenység elhatárolása. A két terület közötti alapvető különbség a tevékenység irányultságában, az őrzés, illetve a védelem céljában, a megelőzni, elhárítani kívánt jogellenes cselekmény várható hatásának veszélyességi fokában keresendő. A fegyveres biztonsági őrzés kizárólag azokon a területeken rendelhető el, ahol azt az állam működésének és a lakosság ellátásának biztonságához fűződő társadalmi érdek szükségessé teszi. A mérlegelési körön kívül esik tehát az őrzés tárgyának vagyoni értéke. Ez a magasabb szintű érdekkör, az ennek érvényesítéséért fennálló közvetlen állami felelősség az alapja annak, hogy az ilyen objektum birtoklásának, tevékenység folytatásának feltétele a törvényben előírt fokozott biztonsági követelmények megteremtése, továbbá annak is, hogy az őrzést végzők a törvény alapján - a rendvédelmi szervek tagjainál szűkebb - de a személy- és vagyonvédelmi tevékenységet végzőknél lényegesen szélesebb körű intézkedési és kényszerítő eszköz használati jogosítványokkal rendelkeznek.

A törvény I. fejezete meghatározza a fegyveres biztonsági őrzés lehetséges területeit és a Belügyminisztérium hatáskörébe utalja, hogy egyedi államigazgatási határozattal - az illetékes tárcával vagy jegyzővel együttműködve - e körből kijelölje azokat a létesítményeket, illetve tevékenységeket, amelyek őrzése közbiztonsági érdekből szükséges.

Tekintettel az életviszonyok ma még beláthatatlan változási lehetőségeire, a törvény a taxáció helyett példálózó felsorolást ad az elrendelés lehetséges területeiről.

A fegyveres biztonsági őrség létrehozása elrendelésének, illetve megszüntetése engedélyezésének jogát a Belügyminisztériumra ruházza, előzetes véleményezési jogosultságot biztosítva a szakterület szerint illetékes miniszternek, illetve önkormányzati jegyzőnek.

Lehetőséget biztosít arra, hogy a fegyveres erők és a rendvédelmi szervek az egyes olyan alap-, illetve járulékos feladataik ellátására, melyekhez az e törvényben előírt felkészültség és intézkedési jogosultság elegendő, fegyveres biztonsági őrséget hozzanak létre.

A törvény szabályozza a fegyveres biztonsági őrség működtetési, ellátási és finanszírozási kötelezettségét. Megjelöli a fegyveres biztonsági őrség hatósági és szakmai felügyeletére jogosult szervezetet és ennek jogosítványait. Garanciális rendelkezéseket tartalmaz az elrendelő határozat megszegésének esetére. Meghatározza a fegyveres biztonsági őr alkalmazási feltételeit, intézkedési és kényszerítő eszköz használati jogosítványait, kijelöli a működése törvényességi felügyeletét ellátó szervezetet.

A természeti értékek és területek a nemzeti vagyon sajátos és pótolhatatlan részei, amelyek jövő nemzedékek számára való megőrzése az emberiség fennmaradásának alapvető feltétele. Hosszú távú társadalmi és kiemelt állami érdek ezért a természeti értékek és területek, különösen a védett természeti értékek és területek őrzése, megóvása, károsításuk megelőzése. A törvény II. fejezete az e feladatokat ellátó természetvédelmi őr közhatalmi jogosítványait, kötelezettségeit, jogi védelmét és feladatellátása garanciális szabályait határozza meg. A fejezet az egyre fokozódó természetkárosítások, illetve különösen a védett természeti értékek és területek megóvásának egyre növekvő fontossága miatt viszonylag széleskörű intézkedési jogosítványokkal kíván érvényt szerezni a természet-védelemről szóló 1996. évi LIII. törvényben meghatározott társadalmi és állami érdekeknek. Az állampolgári jogokat korlátozó intézkedési jogosítványok az őrszolgálati feladatellátás eredményességének biztosításához elengedhetetlenül szükségesek. A 12-13. § az állami, a 14. § az önkormányzati természetvédelmi őrszolgálat jogosítványait és kötelezettségeit, a 15. § a közös szabályokat állapítja meg.

A mezőgazdasági őrszolgálatról szóló, többször módosított 25/1980. (IV. 27.) MT rendelet, valamint a végrehajtására kiadott 16/1980. (VII. 23.) MÉM rendelet elavult szabályozási rendszert valósít meg, amely miatt nélkülözhetetlen a megváltozott tulajdonviszonyokhoz igazodó új, törvényi szintű normarendszer megalkotása. A mezőgazdasági őrök közül a mezőőrökre vonatkozó szabályok korszerűsítésére, illetőleg a hegyőri szolgálat normáinak elkészítésére nem került még sor, mindez a törvény III. fejezetének a feladata. A törvény a települési önkormányzatokra és a birtokosokra bízza annak eldöntését, hogy felállítanak-e a termőföldjeik védelmére mezőőrséget vagy sem. A törvény a mezőőr számára a korábbi jogszabályokhoz hasonlóan széleskörű intézkedési jogosítványokat határoz meg, így pl. megállíthatja azt a járművet, amelyről alaposan feltételezhető, hogy a működési területről származó jogellenesen szerzett dolgot szállít.

-----STARTING---POINT---RESZLETES---

Az 1. §-hoz

Tekintettel az életviszonyok sokrétűségére és változására, az egyes létesítmények, vagyontárgyak, tevékenységek őrzésének és védelmének szükségessége időszakonként módosulhat. A törvény keretjellegű felsorolást tartalmaz, amely körből az aktuális veszélyeztetettségi szintnek megfelelően jelölhetők ki azok, amelyek fokozott őrzést igényelnek.

Alapfeltétele az őrzés elrendelésének, hogy azt a közbiztonság és a nemzeti vagyon védelme indokolttá tegye. Az őrzés elrendelése államigazgatási eljárás keretében hozott határozattal történik. Az erre irányuló eljárás megindítását az objektum birtokosa, illetve a tevékenységgel érintett jogszabályban meghatározott szerv, valamint személy kezdeményezheti.

Az őrség működtetésének és megszüntetésének elrendelési jogosultsága a Belügyminisztériumot illeti. A döntés előtt ki kell kérni a szakminisztérium, valamint az önkormányzat és az illetékes rendőrhatóság véleményét is. Az ellenvélemények nem akadályozzák a határozathozatalt, elutasításukat azonban indokolni kell.

A határozat a rendelkező részében tételesen tartalmazza a megkívánt biztonság eléréséhez szükséges őrzési rendszert, ennek részeként az őrhelyek számát és helyét, az őrség létszámát, szolgálati rendszerét, az előírt vagy jóváhagyott szolgálati állatok számát, továbbá alkalmazhatósági területét, a személyekkel történő őrzés mellett, illetve helyett telepíthető biztonságtechnikai rendszerek leírását. Ezen túlmenően meghatározza az őrzés időszakos vagy állandó jellegét.

A fegyveres erők és a rendvédelmi szervek által használt objektumok az ott tárolt dokumentumok és eszközök miatt a fokozott őrzés szükségessége szempontjából az 1. § (1) bekezdésének a) pontja körébe sorolhatók. A (6) bekezdés ezért lehetővé teszi, hogy ezek a szervek a saját létesítményeik és az azokon belül folyó tevékenység őrzésére fegyveres biztonsági őrséget hozzanak létre és működtessenek.

A 2. §-hoz

Az 1. § (1) bekezdése körébe sorolt objektumok birtoklásának, tevékenység folytatásának alapvető felvétele a határozat által előírt biztonságról való gondoskodás. Az ezért fennálló fokozott felelősség miatt az őrzésről a határozat kötelezettje saját irányítási rendszerében működtetett őrséggel köteles gondoskodni. Ahol az önálló őrség létrehozása a kötelezettre aránytalanul nagy anyagi terheket róna és van az adott körzetben fegyveres biztonsági őrséget működtető szerv, ott az őrzés e szervvel kötött szerződés útján is megoldható, amelynek költségei a kötelezettet terhelik.

Ebben az esetben a határozat külön jelöli meg az őrzés és a finanszírozás kötelezettjét.

A 3. §-hoz

A fegyveres biztonsági őrség csak a felállítását elrendelő határozatban szereplő őrzési feladatokra hozható létre. Az őr részére biztosítani kell az e törvényben meghatározott kényszerítő eszközöket. Tekintettel a határozat kötelezettjeinek előre meghatározhatatlan körére, az őrség tagjainak munkajogi helyzete a kötelezett munkahelyi hovatartozásához igazodik. Ehhez képest a fegyveres biztonsági őr lehet közalkalmazott vagy egyéb munkavállaló.

Az őrség létszámát, felszereltségét és szolgálati rendszerét az adott létesítmény, illetve tevékenység jogellenes cselekmények elleni védelmének igénye határozza meg.

A 4. §-hoz

Az illetékességi terület bűnügyi és közbiztonsági helyzetének alakulásáért való felelősség indokolja azt, hogy a fegyveres biztonsági őrség hatósági és szakmai felügyeletét - a törvényben kizárólagos belügyminisztériumi hatáskörbe utalt döntési jogkör kivételével - a rendőrség lássa el.

Azok a körülmények, amelyek a fegyveres biztonsági őrzés elrendelését, illetve fenntartását indokolják vagy megszüntetését lehetővé teszik, az esetek döntő többségében túlnőnek az első fokú hatóság illetékességi területén. Számos esetben az őrséget működtető szerv a főpolgármesteri hivatal, ezért is indokolt a felügyeleti jogosítványokat a megyei (budapesti) rendőr-főkapitánysághoz telepíteni.

Abban az esetben, ha a körülmények szükségessé, illetőleg lehetővé teszik, a megyei (budapesti) rendőr-főkapitányság a Belügyminisztérium illetékes szervénél kezdeményezheti a fegyveres biztonsági őrség - a létrehozását elrendelő határozat ideiglenes vagy végleges módosításával történő - megerősítését vagy korlátozását.

A Belügyminisztériumnak a (2) bekezdésben biztosított jogosítványait az állam működéséhez, illetve a lakosság ellátásának biztonságához fűződő társadalmi érdek teszi szükségessé. A jogerős határozattal ellentétes magatartás e társadalmi érdek érvényesülését veszélyezteti, szükséges ezért a Belügyminisztériumot olyan jogosítványokkal is felruházni, amelyek a jogsértő magatartás szankcionálásától függetlenül lehetővé teszik az előírt biztonság megteremtését, illetve fenntartását célzó intézkedések azonnali foganatosítását.

Az 5. §-hoz

Ha a kötelezett a fegyveres biztonsági őrséget a saját szervezetében hozza létre, akkor gondoskodik az őrség működtetésének valamennyi feltételéről. Ha az őrzésről már működő fegyveres biztonsági őrség útján gondoskodik - a biztonságért való személyes felelősségéből eredően - köteles kidolgozni a szolgálati okmányokat és jogosult meghatározni az őrszolgálati feladatokat.

A 6. §-hoz

Fegyveres biztonsági őrnek csak az vehető fel, aki teljesíti a (2) bekezdésben előírt feltételeket, amelyeknek meg kell felelnie az alkalmazási jogviszony teljes időszaka alatt. A parancsnoknak és helyettesének legalább középfokú végzettséggel kell rendelkeznie. A fegyveres biztonsági őr csak szolgálatban minősül közfeladatot ellátó személynek és kizárólag ekkor jogosult a szolgálati fegyver viselésére. Ha a fegyveres biztonsági őrrel szemben szándékos bűncselekmény miatt büntetőeljárás indul, a felügyeletet ellátó rendőrhatóság kezdeményezheti az illető őrszolgálat alóli ideiglenes felfüggesztését.

A 7. §-hoz

Az alkalmazási feltételek meglétét okmányokkal kell igazolni és elméleti, illetve gyakorlati vizsgán kell bizonyítani.

A 8. §-hoz

A törvény nem írja elő, hogy a fegyveres biztonsági őröket országosan egységes formaruhával kell ellátni. A formaruha - mivel azt a fegyveres biztonsági őr csak szolgálatban viseli - színében, összetételében, anyagában igazodhat a szolgálat-ellátás követelményeihez, különböznie kell azonban a fegyveres erők és a rendvédelmi szervek egyenruhájától. A fegyveres biztonsági őröket a Belügyminisztérium országosan egységes, az egyedi azonosítás lehetőségét biztosító szolgálati igazolvánnyal és szolgálati jelvénnyel látja el. A fegyveres biztonsági őr a szolgálati jelvényt jól látható módon a formaruhán köteles viselni. A jelvény a kívülálló számára azt jelzi, hogy viselője a szolgálat eredményes teljesítése érdekében jogosult az e törvényben előírt intézkedések foganatosítására.

A szolgálati igazolvány a fegyveres biztonsági őrség felügyeletére jogosult szervek ellenőrzése, vizsgálata során a szolgálati jelvény viselésének, illetve a szolgálatba vezényelhetőség jogosultságát igazoló okmány.

A 9. §-hoz

A fegyveres biztonsági őrség kényszerítő eszközeinek fajtáját, minőségét és mennyiségét a Belügyminisztérium a létesítést elrendelő határozatban engedélyezi. A kényszerítő eszközök fajtája, mennyisége az őrség létszámához és a feladat ellátás körülményeihez igazodik, minőségét pedig az határozza meg, hogy az csak a rendőrségnél rendszeresített eszköz lehet.

A rendszeresítés során érvényesíteni kell az egészségvédelem szempontjait, gondosan vizsgálni kell az eszköz alkalmazásának élettani hatásait. Kényszerítő eszközként csak olyan szolgálati kutya alkalmazható, amely az ORFK Kutyavezető-képző Iskolától megfelelő minősítést kapott. A törvény nem tiltja, hogy a fegyveres biztonsági őrt a munkáltatója - az elrendelő határozatban nem szereplő - vagyonőrzési feladatokkal bízza meg. Az őrség számára biztosított fegyver és lőszer azonban kizárólag a határozatban előírt szolgálati tevékenységhez, illetve - az ennek eredményességét szolgáló - képzéshez használható.

A 10. §-hoz

A határozat kötelezettjének a fegyveres biztonsági őrség működtetése mellett az őrségutasításban előírt biztonsági eszközök, illetve berendezések telepítésével és működtetésével kell gondoskodnia az előírt biztonságról. A fegyveres biztonsági őr őrutasítása részletezi azokat a korlátozó rendelkezéseket, amelyeket az őrnek ugyancsak a biztonság érdekében be kell tartania, illetve tartatnia. Ez az a szigorúan behatárolt kör, amelynek keretei között a fegyveres biztonsági őr jogosult és a biztonság érdekében köteles is intézkedni.

A fegyveres biztonsági őr csak azt a személyt jogosult tevékenysége abbahagyására felszólítani, aki a biztonságot sérti, illetve veszélyezteti. Az igazoltatási jogosultság a jogellenes cselekmény elkövetőjének azonosítását szolgálja. Ha a biztonságot sértő, illetve veszélyeztető személy a fegyveres biztonsági őr felszólításának nem engedelmeskedik, tettlegesen ellenszegül, akkor az őr jogosult őt személyes szabadságában korlátozni és a rendőrség megérkezéséig visszatartani. Saját biztonsága, illetve az intézkedés eredményessége érdekében a visszatartott személy ruházatát, csomagját átvizsgálhatja, tőle a támadásra, testi sérülés okozására alkalmas eszközöket elveheti.

A törvény lehetővé teszi, hogy a fegyveres biztonsági őr a biztonság érdekében foganatosított intézkedései kikényszerítése céljából kényszerítő eszközöket alkalmazzon. A törvényben meghatározott kényszerítő eszközök alkalmazása csak a biztonságot veszélyeztető tevékenység megszakítása érdekében, kizárólag az azt elkövető személlyel szemben, a felszólítás eredménytelensége esetén lehetséges, oly módon, hogy az alkalmazott eszköz fajtája, illetve az alkalmazás módja igazodjon az ellenszegülés mértékéhez.

A fegyveres biztonsági őr kizárólag az e törvényben szereplő kényszerítő eszközöket alkalmazhatja. E követelménytől csak akkor lehet eltérni, ha a kényszerítő eszköz nem áll rendelkezésre vagy használatára bármely okból nincs lehetőség. Ilyen esetekben a fegyveres biztonsági őr a bilincs, illetve a rendőrbot helyett más eszközt is igénybe vehet, feltéve, hogy a helyettesíteni kívánt eszköz alkalmazásának törvényes feltételei fennállnak és ez az eszköz a törvényes cél elérésére alkalmas.

A kényszerítő eszközök felsorolásának sorrendje egyben hatásfokuk súlyossági sorrendjét is jelenti. Az egyes kényszerítő eszköz akkor alkalmazható, ha a használata törvényben előírt feltétele megvalósul, a hatásfokában súlyosabb kényszerítő eszköz pedig akkor alkalmazható, ha az enyhébb kényszerítő eszköz alkalmazása nem vezetett eredményre. Az azonos pontban vagylagosan felsorolt eszközök közül a fegyveres biztonsági őrnek azt kell választania, amely - az intézkedés céljának biztosítása mellett - az intézkedés alá vont személy sérülésének, élete kioltásának a legkisebb veszélyével jár.

A kényszerítő eszköz alkalmazását - ha erre mód van - figyelmeztetésnek kell megelőznie. A fegyver használata előtt a törvény további megelőző intézkedések megtételét is kötelezővé teszi. A lőfegyverhasználat az élethez és a testi épséghez való jog sérelme szempontjából a legsúlyosabb kényszerítő eszköz, amelyet az őr minősített veszélyességű, másként el nem hárítható támadás tényleges bekövetkezése esetén alkalmazhat. Ha a fegyveres biztonsági őr rendelkezik szolgálati kutyával, akkor az őrzés tárgya ellen fegyveresen vagy felfegyverkezve intézett támadás elhárítását először a kutya alkalmazásával kell megkísérelni.

A fegyveres biztonsági őr intézkedése következtében megsérült személyt elsősegélyben kell részesíteni és gondoskodni kell orvosi ellátásáról.

Az állampolgári jogok biztosításának egyik garanciális eleme az, hogy a fegyveres biztonsági őr valamennyi e törvény alapján foganatosított intézkedését, illetve kényszerítő eszköz használatát a foganatosítás, illetve a működési hely szerint illetékes rendőrkapitányság köteles kivizsgálni és indokolt határozattal dönteni annak jogszerűségéről. Ha a vizsgálat azt állapítja meg, hogy az intézkedés jogszerűtlen volt, akkor a rendőrség a rá vonatkozó jogszabályi előírások szerint hivatalból folytatja le - a cselekménytől függő - szabálysértési vagy büntetőeljárást.

Ezen hatósági kontroll érvényesülését segíti elő a kényszerítő eszköz alkalmazásának a fegyveres biztonsági őrt és felettesét terhelő jelentési kötelezettsége.

A fegyveres biztonsági őr fokozott büntetőjogi védelme, intézkedési és kényszerítő eszköz használati jogosultsága szigorúan az őrutasításban meghatározott feladatok ellátására, annak időtartamára és céljára korlátozott. Mindezek nem illetik meg a szabadidejében, a más irányú feladat ellátása során, de még akkor sem, ha például szolgálatban a pihenőidejét tölti.

A 11. §-hoz

A természet védelméről szóló 1996. évi LIII. törvény értelmében valamennyi állami természetvédelmi hatóság (nemzeti park igazgatóság, illetve természetvédelmi igazgatóság) szervezetén belül Természetvédelmi Őrszolgálat működik. A Természetvédelmi Őrszolgálat feladata a természeti értékek és területek, különösen a védett természeti értékek és területek őrzése, megóvása, károsításának és károsodásának megelőzése. A Természetvédelmi Őrszolgálat tagjai közigazgatási-közhatalmi feladatot ellátó köztisztviselők, akik hivatalos személyként fokozott büntetőjogi védelemben részesülnek.

A 12. §-hoz

A törvény taxatív módon felsorolja a Természetvédelmi Őrszolgálat tagjainak jogait és kötelezettségeit. Jogaik és kötelezettségeik ellenőrzési típusú jogosítványi kört foglalnak magukba a természeti és a védett természeti értékekkel és területekkel kapcsolatban. A jogok a természeti területek és értékek tekintetében szűkebb körűek, a védett természeti területek és értékek tekintetében viszont szélesebb körűek.

Az ellenőrzés gyakorlatilag a hatósági ellenőrzés szabályainak és az e törvényben meghatározott jogosultságnak a gyakorlását jelenti. A feltartóztatás, igazoltatás az e törvényben meghatározott garanciális szabályok betartásával gyakorolható. A csomag és gépjármű átvizsgálása a törvényben meghatározott esetekben a garanciális szabályok maradéktalan betartásával lehetséges. A természeti és a védett természeti értékek megóvása hatósági ellenőrzési jogosítványokat igényel, amelyek körébe beletartozik az olyan, közúton közlekedő gépjármű megállításának és átvizsgálásának lehetősége is, amelyről alaposan feltételezhető, hogy rajta jogellenesen szerzett ilyen szállítmány van.

A törvény meghatározza a lefoglalás, visszatartás, előállítás, továbbá az egyéb kényszerintézkedések alkalmazásának feltételeit. A Természetvédelmi Őrszolgálat tagjainak speciális jogállását támasztja alá a helyszíni bírság kiszabására való felhatalmazás is.

A 13. §-hoz

A kényszerítő eszközök alkalmazására kivételesen, a 10. §-ban meghatározott esetekben kerülhet sor. A törvény - utaló szabályozással - meghatározza az alkalmazható kényszerítő eszközök körét és azok alkalmazásának feltételrendszerét.

A 14. §-hoz

A természet védelméről szóló 1996. évi LIII. törvény értelmében a települési önkormányzatok is jogosultak önkormányzati természetvédelmi őrök alkalmazására vagy önkormányzati természetvédelmi őrszolgálat felállítására. A települési önkormányzatok természet védelmével kapcsolatos feladatait a hivatkozott törvény határozza meg és az csak a helyi jelentőségű védett természeti területekre terjed ki. Emiatt az önkormányzati természetvédelmi őr jogai és kötelezettségei a Természetvédelmi Őrszolgálat tagjaihoz képest szűkebben vannak meghatározva, de azok elegendőek az önkormányzati természetvédelmi feladatok ellátására. Ezt az álláspontot erősíti az a tény, hogy a helyi jelentőségű védett területek rendszerint településközeli térségben találhatók, így a rendőrség értesítése is könnyebben megvalósítható.

A 15. §-hoz

A törvény meghatározza, hogy a Természetvédelmi Őrszolgálat és az önkormányzati természetvédelmi őrök (őrszolgálatok) felett a felügyeletet a természetvédelmi feladatok ellátásáért felelős miniszter gyakorolja. A törvény meghatározza azt is, hogy kényszerintézkedés, illetve személyes szabadságot korlátozó intézkedés esetében az őrök kinek kötelesek jelentést tenni és azt mely szerv vizsgálja ki. E rendelkezések a törvény koherens rendszerébe illeszkednek. Az egyenruhával, kényszerítő eszközzel, szolgálati maroklőfegyverrel való ellátásról az őrt alkalmazó állami vagy önkormányzati szerv köteles gondoskodni a törvény szerint.

A 16. §-hoz

Az önkormányzati mezei őrszolgálatot a települési önkormányzat szervezheti meg közigazgatási területén belül. A törvény alapján több települési önkormányzat közös mezei őrszolgálatot hozhat létre, ennek olyan kis lélekszámú települések esetében lehet jelentősége, ahol az önkormányzat önállóan nem képes gazdaságosan működő mezőőrség fenntartására. A mezei őrszolgálatok tevékenysége nem terjed ki az erdőkre, a halastavakra, a védett természeti területekre és a hegyközségekhez tartozó szőlőültetvényre. A hegyközségek számára a hegyközségről szóló 1994. évi CII. törvény írja elő, hogy gondoskodjanak a működési területükhöz tartozó szőlők őrzéséről, amely hegyőrökből álló hegyőrség szervezésével oldható meg. A hegyőrségre és a hegyőrökre a mezei őrszolgálatra és a mezőőrökre vonatkozó rendelkezéseket kell alkalmazni, azzal az eltéréssel, amit a III. fejezet hegyőrökre vonatkozó alcíme tartalmaz (27-29. §).

A 17. §-hoz

Az önkormányzati mezei őrszolgálatot a települési önkormányzat, a magán mezei őrszolgálatot a birtokos jelenti be a megyei földművelésügyi hivatalnak, a bejelentésnek az őrszolgálat létszámát, az őrzött terület mértékét és a földrészletek helyrajzi számát kell tartalmaznia. A hivatal az őrszolgálatról nyilvántartást vezet, amely a bejelentett adatokat tartalmazza. Ha a magán mezei őrszolgálat a 16. §-ban meghatározott feltételeknek megfelel, a hivatal a nyilvántartásba vételt nem tagadhatja meg.

A 18. §-hoz

A mezei őrszolgálat működési területe a megyei földművelésügyi hivatal nyilvántartásában rögzített terület. A mezei őrszolgálatok csak a működési területükön belül láthatják el tevékenységüket. A települési önkormányzat, illetve a birtokos úgy határozza meg a működési területhez mérten az őrszolgálat létszámát, hogy a terület napi rendszeres ellenőrzése biztosítható legyen.

A 19. §-hoz

Ha a települési önkormányzat a mezei őrszolgálat létrehozása mellett dönt, akkor a mezőőrség megalakítási költségeinek felét egyszeri, vissza nem térítendő támogatás formájában a központi költségvetés biztosítja. Az őrszolgálat fenntartási és működési költségeinek 50%-át szintén a központi költségvetés finanszírozza normatív módon, a működési területhez igazodóan. Ezt az összeget az éves költségvetésről szóló törvényben elkülönítetten kell szerepeltetni. A fennmaradó 50% fedezetére azoknak a földhasználóknak, ha ismeretlenek, akkor azoknak a tulajdonosoknak kell mezőőri járulékot fizetni, akiknek a termőföldje az önkormányzati, mezei őrszolgálat működési területéhez tartozik. A mezőőri járulék mértékét és megfizetésének módját az önkormányzat a helyi sajátosságoknak megfelelően rendeletben szabályozza.

A mezőőr

A 20. §-hoz

A mezőőr feladata, hogy a termőföldet és minden hozzá tartozó vagy rajta található vagyoni értéket őrizzen. A törvény meghatározza azokat a személyi feltételeket, amelyekkel egy mezőőrnek rendelkeznie kell. A lőfegyvertartási engedély megszerzésére vonatkozó feltételeket a kézi lőfegyverekről és lőszerekről, a gáz- és riasztófegyverekről, valamint a légfegyverekről és lőterekről szóló 115/1991. (IX. 10.) Korm. rendelet tartalmazza.

A 21-22. §-hoz

A mezőőr a jegyzőtől kapja a feladatainak ellátására vonatkozó napi utasításokat, aki gondoskodik a kényszerítő eszközök (rendőrségnél rendszeresített könnygázszóró palack, sörétes vadászlőfegyver) beszerzéséről és a mezőőrök formaruhával való ellátásáról. A formaruhának nem kell országosan egységesnek lennie, csak az a fontos, hogy színében, összetételében, anyagában igazodjon a szolgálat-ellátás követelményeihez és különbözzön a fegyveres erők és a rendvédelmi szervek egyenruhájától.

A mezőőröknek e törvény szerinti törvényből, a működési és szolgálati szabályzatból, mezőgazdasági alapismeretből és lőfegyverismeretből vizsgát kell tenni, amelyet a megyei földművelésügyi hivatal szervez meg. A sikeres vizsga után a mezőőr a hivatal vezetője előtt esküt tesz. A megyei földművelésügyi hivatal a levizsgáztatott mezőőrt nyilvántartásba veszi, számára egyedi azonosításra alkalmas szolgálati igazolványt és szolgálati naplót ad ki. A megyei földművelésügyi hivatal a vizsgáztatás és a nyilvántartás vezetése mellett a mezőőrök szakmai felügyeletét is ellátja az illetékes rendőrkapitánysággal együttműködve. A mezei őrszolgálat fenntartójának a mezőőr foglalkoztatásáról, illetve a foglalkoztatás megszüntetéséről öt napon belül írásban értesítenie kell a felügyeleti szerveket. Ha a lőfegyvertartási engedélyt kizárólag szolgálati célból adták ki és a mezőőr foglalkoztatása megszűnt, az engedélyt a rendőrhatóság visszavonja.

A mezőőr feladatai

A 23. §-hoz

A törvény a mezőőr számára széleskörű feladatokat határoz meg, ezeket azonban kizárólag az őrszolgálat működési területén belül gyakorolhatja. A mezőőr az őrzött vagyont veszélyeztető vagy károsító cselekmény elkövetésén tetten ért személyt jogosult igazoltatni, felszólítani a cselekmény abbahagyására és a terület elhagyására. A tetten ért személytől a jogellenesen szerzett terményt, a terméket, tárgyat, állatot, az elkövetéshez használt eszközt jogosult elvenni és azt a legközelebbi rendőri szervnek át kell adnia. A mezőőr azt a járművet, amelyről alaposan feltételezhető, hogy azon a működési területéről származó jogellenesen szerzett szállítmány van, jogosult feltartóztatni, a jármű vezetőjét és a járművön vagy az abban tartózkodókat igazoltatni. Ha az igazoltatott személy nem valószínűsíti a szállítmány megszerzésének jogszerűségét, jogosult a legközelebbi rendőri szervhez bekísérni. A jármű megállítás joga nemcsak a közforgalom elől elzárt magánúton, hanem a működési területén lévő közúton is megilleti, mert a mezőgazdasági területeket közutak szelik át és szegélyezik. Ha a mezőőr nem állíthatná meg az őrzött területről a közútra kikanyarodó vagy azon keresztülhajtó elkövetőt, hatástalanná válna feladatának ellátása. A mezőőr a jogtalanul legeltetett, illetőleg felügyelet nélkül talált állatot a tulajdonosnak adja át. A mezőőr feladatainak ellátása során együttműködik a rendőrséggel, határterületen a határőrséggel.

Az őrzési feladatokat ellátó erdészeti szakszemélyzetre és a halászati őrre is értelemszerűen alkalmazni kell a mezőőrre vonatkozó fentiekben meghatározott előírásokat.

A kényszerítő eszközök használatának szabályai

A 24-25. §-hoz

A mezőőr feladatának ellátása során az intézkedéseinek ellenszegülő személlyel szemben először testi kényszert, ha ez nem vezet eredményre, akkor a rendőrségnél rendszeresített könnygázszóró palackot alkalmazhat. A kényszerítő eszközök használatát - ha erre mód van - figyelmeztetésnek kell megelőznie. Az intézkedés során, a kényszerítő eszköz alkalmazásakor kerülni kell a sérülés okozását, az emberi élet kioltását. A megsérült személy részére, amint az lehetséges, segítséget kell nyújtani, a mezőőrnek gondoskodnia kell arról, hogy a sérültet orvos elláthassa. A mezőőr a kényszerítő eszköz alkalmazásának okát, idejét és helyét a szolgálati naplóba köteles bejegyezni. A mezőőr köteles haladéktalanul írásbeli jelentést tenni az illetékes rendőrkapitányságnak és a fenntartónak a kényszerítő eszköz használatáról és a személyes szabadságot korlátozó intézkedésről.

Az állampolgári jogok biztosításának egyik garanciális eleme, hogy a mezőőr valamennyi, e törvény alapján végrehajtott intézkedését, illetve kényszerítő eszköz használatát az illetékes rendőrkapitányság kivizsgálja és határozattal dönt annak jogszerűségéről. Ha a vizsgálat azt állapítja meg, hogy az intézkedés jogszerűtlen volt, akkor a rendőrség hivatalból szabálysértési vagy büntetőeljárást folytat le.

A 26. §-hoz

A védendő társadalmi érdekek és a tevékenység közfeladat jellegének azonossága indokolja, hogy az erdészeti szakszemélyzetre, a hivatásos vadászra és a halászati őrre a 24-25. § rendelkezéseit kell alkalmazni.

A hegyőrre vonatkozó külön szabályok

A 27. §-hoz

A hegyközség a működési területéhez tartozó szőlők őrzését hegyőrök alkalmazásával látja el. A települési önkormányzat a hegyközséghez nem tartozó szőlők őrzését a hegyközséggel kötött megállapodás alapján a hegyőrökre bízhatja. A hegyőrség megalakítási, fenntartási és működési költségeit a hegyközségi járulékból kell fedezni, ezen kívül egyéb járulék erre a célra nem vethető ki.

A 28. §-hoz

A hegyőrt a hegybíró irányítja, szakmai felügyeletét a hegyközségi tanács látja el az illetékes rendőrkapitánysággal együttműködve. A hegybíró a hegyőr foglalkoztatásáról és a foglalkoztatás megszüntetéséről a hegyközségi tanácsot és az illetékes rendőrkapitányságot írásban értesíti.

A 29. §-hoz

A hegyőr vizsgáztatását és továbbképzését a hegyközségi tanács szervezi meg. A hegyőr az előírt vizsga letétele után a hegybíró előtt tesz esküt, aki nyilvántartásba veszi, számára szolgálati igazolványt és szolgálati naplót ad ki.

-----STARTING---POINT---VEGE---

A 30. §-hoz

Tekintettel arra, hogy a honvédelmi tárca, valamint a polgári nemzetbiztonsági szolgálatok működési körébe is tartozhatnak az állam működése vagy a lakosság ellátása szempontjából kiemelten fontos létesítmények, illetve tevékenységek, az ezek biztonságáért fennálló tárcafelelősség célszerű megosztása, a felesleges és gazdaságtalan átfedések megelőzése érdekében ezeken a területeken szükséges a fegyveres biztonsági őrséggel kapcsolatban a belügyminisztériumot és a rendőrséget megillető jogokat az illetékes tárcák vezetőire, illetve az általa kijelölt szervre ruházni.

A felhatalmazó rendelkezések szerint a fegyveres biztonsági őrség működésének részletes előírásait tartalmazó szabályzatot a Honvédelmi Minisztériummal és a polgári nemzetbiztonsági szolgálatokat irányító tárca nélküli miniszterrel egyetértésben a belügyminiszter, a mező- és hegyőrök tevékenységére vonatkozóan - a belügyminiszterrel egyetértésben - a földművelésügyi miniszter adja ki a törvény kihirdetését követő és hatálybalépését megelőző harmadik hónapban.

A természetvédelmi őrök, a hivatásos vadászok, a vadászati és az erdészeti szakszemélyzet tevékenységének részletes szabályait a természetvédelemről, a vad védelméről, a vadgazdálkodásról, valamint a vadászatról, illetve az erdőről és az erdő védelméről szóló törvény, továbbá végrehajtási rendelkezéseik tartalmazzák.

A törvény hatálybalépéséig felül kell vizsgálni a jelenleg működő fegyveres biztonsági őrségek további fenntartásának szükségességét és el kell végezni a hatályba lépését követően alkalmazandó fegyveres biztonsági őrök vizsgáztatását.

A hatálybalépés időpontját úgy kell megállapítani, hogy a törvény végrehajtására kötelezett szervek felkészülése, továbbá a törvény rendelkezéseit alkalmazó személyi állomány megfelelő képzése és vizsgáztatása a hatályba lépésig biztosítható legyen.