2017. évi CLXIV. törvény indokolása

a víziközmű-szolgáltatásról szóló 2011. évi CCIX. törvény módosításáról

-----STARTING---POINT---ALTALANOS--- 

A Közigazgatás- és Közszolgáltatás Fejlesztési Operatív Program (a továbbiakban: KÖFOP) éves fejlesztési keretének megállapításáról szóló 1004/2016. (I. 18.) Korm. határozat 3. melléklete nevesíti a KÖFOP-2.3.6.-VEKOP-16 azonosító számú „Integrált közcélú víziközmű adatbázis” elnevezésű projektet (a továbbiakban: IKVA projekt).

Az IKVA projekt célja, hogy a víziközmű-szolgáltatási tevékenységhez kapcsolódóan a víziközmű-szolgáltatók, az ellátásért felelősök, valamint a víziközmű-szolgáltatás felügyeletét ellátó szervezet érdekkörében keletkezett adatok, információk felhasználásával egy integrált működtetési rendszer jöjjön létre. Ez a rendszer lehetővé teszi, hogy a jövőben az ország összes településére és víziközmű-rendszerére kiterjedően naprakész információk álljanak rendelkezésre a víziközmű-szolgáltatásra kiterjedő engedélyezési, felügyeleti és ellenőrzési hatósági feladatokhoz, ellátás- és a fenntartások és fejlesztések finanszírozás-tervezési, valamint rendszerszintű szervezési feladataihoz. Az IKVA projekt lehetővé teszi továbbá, hogy a Magyar Energetikai és Közmű-szabályozási Hivatal (a továbbiakban: Hivatal) - szakmailag megalapozottan - hiteles adatokat tudjon szolgáltatni a víz- és csatornadíj hatósági árának megállapításához.

Az IKVA projektben létrejövő adatbázis továbbá elősegíti a víziközmű-szolgáltatással kapcsolatban a víziközmű-szolgáltatók, az ellátásért felelősök érdekkörében, a víziközmű ágazat szakpolitikai, stratégiai és fejlesztéspolitikai megalapozását.

A törvény az IKVA projektben megfogalmazott célok megvalósításához szükséges törvényi szintű szabályozási háttér megteremtését szolgálja.

A NFP Nemzeti Fejlesztési Programiroda Nonprofit Korlátolt Felelősségű Társaság (továbbiakban: Társaság) 2013. május 7-i NFM miniszteri kijelölés alapján pályázatot nyújtott be 2013 májusában a KEOP - 1.4.0./12 pályázati konstrukció keretében. A pályázati támogatást nyert, a projekt keretében megvalósult KE0P-1.4.0/12-2013-0001 azonosító számú, Országos Közhiteles Víziközmű Kataszter (VIKKA) elkészítése című projekt. A projekt fizikai zárása 2015. június 30-án megtörtént.

A pályázati felhívás a kedvezményezett feladatává tette a víziközmű-szolgáltatásról szóló 2011. évi CCIX. törvényben (továbbiakban: Vksztv.) előírt vagyonértékelés elkészítéséhez a közmű alapadatok és alaptérképek egységes formában történő felállítását, egységes térképi nyilvántartás elkészítését, az ehhez szükséges felmérések és vizsgálatok, műszaki tervek elkészítését, a szükséges helyszíni geodéziai felmérést, valamint a meglévő közműtérképek digitalizálását.

Az üzemeltetésre vonatkozóan megoldatlan kérdés maradt a közhiteles adatok kezelésének megfelelő szabályozása, ami a teljes működés szabályozását ellehetetlenítette. A fenntartási időszak alatti működtetés megoldatlansága a teljes támogatási összeg (10 Mrd Ft) visszafizetési kockázatával is járhat. A VIKKA projektet érintően több ellenőrzés is folyamatban volt, az Európai Uniós Támogatásokat Auditáló Főigazgatóság, az Európai Unió Bizottsága, a Miniszterelnökség Belső Ellenőrzési Főosztálya, továbbá a Nemzeti Fejlesztési Minisztérium Környezeti és Energiahatékonysági Operatív Programokért Felelős Helyettes Államtitkárság részéről. Szabálytalansági eljárás indult az elhúzódó probléma miatt. A szabálytalansági eljárás kapcsán a lehetséges mértékben csökkenteni kell a visszafizetési terheket, illetve meg kell teremteni a projekt eredeti célkitűzésinek teljesítéséhez szükséges feltételeket.

A VIKKA projekt megvalósítása során vállalt fenntartási kötelezettségből eredően szükséges a létrehozott VIKKA adatbázis üzemeltetése és tartalmának folyamatos frissítése, amelynek lehetőségét a jelen törvény kezel, továbbá lefekteti annak alapjait azáltal, hogy Nemzeti Víziközmű Nyilvántartás (NVNY) és a VIKKA közötti kapcsolatot megteremti.

Az Európai Bizottság C(2012) 8675 számú Végrehajtási Határozatával jóváhagyta a Derogációs Kérelmet, amelynek a részét képező Nemzeti Tervben meghatározott Intelligens Hálózati Mintaprojekt végrehajtására a KOM Központi Okos Mérés Zrt. (a továbbiakban: KOM) került kijelölésre. Annak érdekében, hogy a víziközmű-szolgáltatás területén is el tudja látni a KOM Zrt. a feladatát, szükséges megteremteni a jogszabályi hátteret. Ennek érdekében került a Vksztv. 52/A. §-ába beépítésre az okos mérést szabályozó rendelkezés.

-----STARTING---POINT---RESZLETES---

Az 1. §-hoz

Az elmúlt időszak ellenőrzési tapasztalatai azt mutatják, hogy a megállapítás nélkül zárult, a Hivatal által lefolytatott ellenőrzések esetében felesleges a jegyzőkönyv tervezetek kiküldése és ez által az ellenőrzés lezárásának elodázása.

A 2. §-hoz

A Vksztv. 5/G. § (3) bekezdésének módosítása indokolt, mivel szükséges annak szabályozása, hogy a Hivatal mellett a víziközmű-szolgáltató részére is meg kelljen küldeni a megállapodást, mivel például szerződéskötéskor vagy a gördülő fejlesztési terv készítésekor a víziközmű- szolgáltató számára is fontos a képviselő személyének ismerete.

A 3. §-hoz

A Vksztv. 13. § (5) bekezdésének módosításával az IKVA Adatbázis üzemeltetője is bekerül azon szervezetek közé, amelyek feladataik ellátásához, az ahhoz szükséges mértékben a víziközmű térképi nyilvántartás tartalmát díjmentesen megismerhetik.

A 4. §-hoz

Az üzemeltetési szerződések módosításai nem minden esetben érintik a működési engedély rendelkezéseit (pl. módosul a víziközmű-üzemeltetéshez átadott víziközművek és egyéb eszközök tételes felsorolását tartalmazó melléklet). Ezekben az esetekben elegendő lenne az üzemeltetési szerződésmódosítást tájékoztatásul megküldeni a Hivatalnak, akinek - esetleges jogszabálysértés esetén - így is lehetősége lenne az intézkedésre, pl. a víziközmű-szolgáltatásról szóló 2011. évi CCIX. törvény egyes rendelkezéseinek végrehajtásáról szóló 58/2013. (II. 27.) Korm. rendelet 28. §-a alapján.

Az 5. §-hoz

A rendelkezés az Európai Bizottság C(2012) 8675 számú Végrehajtási Határozatával jóváhagyott Derogációs Kérelem részét képező Nemzeti Terv alapján végrehajtandó Intelligens Hálózati Mintaprojekt törvényi kereteit teremti meg a víziközmű-szolgáltatás területén

A 6. §-hoz

A Vksztv. 60. § (4) bekezdése a korábbi szabályozáshoz képest rögzíti, hogy a Hivatal adatbekérése az IKVA Adatbázisban szereplő adatbekérési felület igénybevételével történik.

A 7. §-hoz

A Vksztv. 61/B. § (3) bekezdésének kiegészítésével általánosan meghatározásra kerül a VIKKA adatbázis helye a Nemzeti Víziközmű Nyilvántartásban.

Pontosításra kerül, a VIKKA a Nemzeti Víziközmű Nyilvántartás és a érintett miniszterek vonatkozásában az adatkapcsolat.

A 8. §-hoz

A Vksztv. 61/D. § (4) bekezdés módosítása a miniszter és a vízgazdálkodásért felelős miniszter számára biztosítja a jogszabály módosítás kapcsán létrejövő közhiteles adattartalom többi adattal azonos hozzáférési és megismerhetőségi jogait.

A 9. §-hoz

Meghatározza az IKVA Adatbázissal összefüggő valamennyi feladat (üzemeltetés, fenntartás, fejlesztés) ellátásáért felelős szervezet kijelölésének, valamint az adatbázis adatállományára vonatkozó törvényi szintű szabályait. A törvényi rendelkezés értelmében a feladatok ellátásáért felelős szervezet, valamint az adatbázis adatállományának összetételét kormányrendelet fogja meghatározni.

A 10. §-hoz

A módosítás pontosítja a Hivatal hatósági díjelőkészítő és díjfelügyeleti tevékenységéhez szükséges adatszolgáltatás és tájékoztatás módját. Az új szabályozás értelmében a víziközmű- szolgáltatónak, az ellátásért felelősnek, valamint a vízközmű tulajdonosának az integrált közcélú víziközmű adatbázis elektronikus rendszerén keresztül kell eleget tennie tájékoztatási és adatszolgáltatási kötelezettségének. A tartalom, a forma és a határidő tekintetében továbbra is a Hivatal előírása az irányadó.

A 11. §-hoz

A felhatalmazó rendelkezés jelen törvény 9. §-ában foglaltakkal összefüggésben szükséges. A felhatalmazó rendelkezés értelmében az IKVA Adatbázist üzemeltető szervezet kijelölésére, valamint az integrált közcélú víziközmű adatbázis működésének részletes szabályainak megalkotására kormányrendeletben kerül sor.

A 12. §-hoz

Szövegcserés módosítások jogtechnikai jelleggel.

-----STARTING---POINT---VEGE---

A 13. §-hoz

Hatályba léptető rendelkezések.