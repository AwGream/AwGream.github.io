1990. évi LXXIV. törvény indokolása

a kiskereskedelmi, vendéglátóipari és fogyasztási szolgáltató tevékenységet végző állami vállalatok vagyonának privatizálásáról (értékesítéséről, hasznosításáról) szóló törvényjavaslathoz

-----STARTING---POINT---ALTALANOS--- 

I.

A Kormány „A Nemzeti Megújhodás Programjá”-ban meghirdette az előprivatizációt, amelynek keretében a belkereskedelemben, vendéglátóiparban, szállodaiparban, a fogyasztási szolgáltatások körében magántulajdonba, illetőleg vállalkozásba adja az állami egységeket. A törvényjavaslat ennek jogszabályi feltételeit kívánja megteremteni.

A kiskereskedelem, a vendéglátóipar és a fogyasztási szolgáltatások területén működő állami vállalatokhoz üzletekhez, vendéglátóhelyek, műhelyek, üzemanyagtöltő állomások stb. tartoznak. A vállalati szervezet - mint önálló jogi személy - csak jogilag egységes, gazdasági szempontból azonban nem. A vállalkozás valódi egységei maguk az üzletek, javító-karbantartó műhelyek. Közgazdasági indokoltsága és ésszerűsége éppen ezek önálló működésének van. Az elmúlt években ezek jelentős hányada a szerződéses és a bérleti üzemeltetés bevezetése folytán gyakorlatilag már önállósodott, ezeknek az üzleteknek a vezetői a gyakorlatban vállalkozóvá váltak. Velük szemben a vállalatok valós gazdasági funkciót nem látnak el, szerepük lényegében a szerződéskötésre és az átalány-, vagy bérleti díj elszámolására, beszedésére korlátozódik. E területen ezért a privatizálás alapvető célja az üzletek magánvállalkozók részére történő értékesítése.

Miután a kereskedelem, a vendéglátóipar és a fogyasztási szolgáltatások privatizálásának szándékáról a közvélemény már széles körben értesült, a vállalatok vagyonuk jelentős részét az ún. „spontán privatizáció” keretében gazdasági társaságokba menekítették át. Ennek során a privatizáció alá eső egységek egy részéből olyan gazdasági társaságokat alakítottak, amelyekben a szerződéses vagy bérleti üzemeltetés által biztosított előnyöket a maguk számára lényegében változatlan tartalommal érvényesítik: például korlátolt felelősségű társaság létesítése esetén ún. mellékszolgáltatások ellenértékének - ami a korábban a vállalatot megillető átalány- vagy bérleti díj összegének felel meg - a gazdasági eredménytől független kikötésével. Más vállalatok, önmagukat vagyonkezelő vállalattá alakítva a boltok és más egységek irányítására olyan gazdasági társaságokat (részvénytársaságokat) hoztak létre, amelyek közvetítésével igyekeznek átmenteni a korábbi vállalati vagyont és jogosítványokat. Ebben a konstrukcióban az üzletek a részvénytársaság tulajdonába kerültek, és azok működtetésére számos esetben a részvénytársaság hozott létre - jellemzően korlátolt felelősségű - társaságot (társaságokat).

Emellett az állami vállalatok egy része már a részvényeit is értékesítette. Ezen a pénzen a vállalat az általa alapított részvénytársaság által kibocsátott alacsony kamatozású és csak hosszabb idő után visszaváltható kötvényeket vásárolt, és ma már szinte csak kizárólag ezekkel a tulajdonosi rendelkezési jogokat nem biztosító kötvényekkel rendelkezik.

Számos vállalat pedig - élve a jogi lehetőséggel - már eladta egységeinek egy részét annak érdekében, hogy mentesüljön az államilag szabályozott privatizáció alól.

Az ismertetett körben azt is figyelembe kell venni, hogy a vállalatok a vagyon átjátszása során vagyonukat általában mélyen a forgalmi értékük alatt vitték gazdasági társaságba, illetve idegenítették el. (Így például az üzletek bérleti jogát nulla értéken vették figyelembe, vagy a nem hatékonyan működtetett üzlet értékét a néhány - például öt - év alatt elért vállalati nyereség összegében határozták meg.) Az államot ennek folytán is jelentős vagyoni veszteség érte.

A fentiekre tekintettel az államilag vezérelt és szabályozott, az állam tulajdonosi szempontjait érvényesítő privatizáció sikeréhez nélkülözhetetlen, hogy a törvény ezek tekintetében is megfelelő rendelkezéseket tartalmazzon. Ennek hiányában az állam tudomásul venné vagyonának értéken aluli átjátszását, továbbá azt, hogy az egyes üzletek privatizációja valójában nem történt meg, hanem csupán az állami vállalat helyébe jellemzően a korábbi gazdasági vezetés részvételével tényleges gazdasági funkciót nem gyakorló gazdasági társaságok léptek.

Az ismertetett folyamat az előprivatizáció alá eső állami vállalatok igen jelentős részénél lejátszódott.

II.

A Javaslat szerint az üzletekre vonatkozó privatizációs eljárás menete a következő:

- A törvény a vállalat rendelkezési jogát az üzlet, illetve az üzletben lévő vagyon tekintetében a hatálybalépés időpontjától kezdődően felfüggeszti.

- A vállalatok a törvény hatálybalépésétől számított harminc (esetleg hatvan) napon belül kötelesek a Vagyonügynökséget tájékoztatni a privatizáció alá eső vagyonukról.

- A tájékoztatást követően a Vagyonügynökség - az értékesítés előkészítése érdekében - nyilvántartott szakértővel felbecsülteti az üzletek értékét, ennek alapján megállapítja a kikiáltási árat, amelynél alacsonyabb áron az üzletet értékesíteni nem lehet.

- Az üzletek értékesítése a Vagyonügynökség által elfogadott ütemterv szerint történik. A Vagyonügynökség egyszerre köteles a vállalat sorsáról és valamennyi üzletéről dönteni, ha az üzletek értékesítése folytán a vállalat a továbbiakban nem képes az eredményes gazdálkodásra.

- Az üzlet értékesítése kizárólag nyilvános pályázat alapján tartott árverésen, illetve versenytárgyaláson történik. Egyező ajánlat esetén az üzlet vezetőjét (ideértve a szerződéses üzletvezetőt is), dolgozóit, továbbá a vállalat dolgozóit meghatározott sorrendben előnyben kell részesíteni.

- Az üzletet az értékesítést megelőzően a Vagyonügynökség a vállalat vagyonából elvonja. Ez az üzlet értékesítésének jogi előfeltétele.

- Ha az üzlet értékesítésére irányuló eljárás ismételten sikertelen, az üzlet hasznosítására a Vagyonügynökség szerződést köt.

A társaságokba bevitt állami vagyon tekintetében a szabályozás elsődlegesen az állami résztulajdon (üzletrész, részvény) elvonására irányul. Ez azt jelenti, hogy a vállalatnak a társaságba bevitt vagyona, illetve a társaságban fennálló érdekeltsége (részesedése) a Vagyonügynökségre száll át.

Ha az állami vállalat - az ismertetett módon - már részvényeit is értékesítette és ezért kötvényeket vásárolt, a kötvényekben megtestesített állami vagyon után - hozadékának pótlására - a társaság a magánszemélyek betéteire megállapított legmagasabb pénzintézeti kamatot köteles megfizetni.

A Javaslat értelmében a vállalatok további sorsáról az üzletek privatizálása során csak akkor kell intézkedni, ha a vállalat az üzletek értékesítése folytán a továbbiakban gazdaságosan nem működtethető vagy a létesítő határozatban megállapított tevékenységi körét nem képes ellátni. Egyébként a vállalatok megszüntetéséről nem szükséges központi intézkedést hozni. A vállalatok egy része ugyanis tevékenységi körét jelentősen bővítette: például a kiskereskedelem mellett nagykereskedelemmel, a vendéglátás mellett termelőüzem, szálloda fenntartásával is foglalkozik. A vállalatokhoz olyan egységek is tartoznak, amelyekre a törvény hatálya nem terjed ki. Így a privatizálás eredményeként egyes vállalatok továbbra is életképesek maradnak, esetleg egyesülnek.

A törvénytervezet védi a már vállalkozók, és vállalkozni kívánók érdekeit, ugyanakkor megfelelő biztosítékokat iktat be az állami vagyon védelmére, és a verseny tisztaságának biztosítása érdekében is. A tervezet egyes garanciális rendelkezései a már működő szerződéses üzlet vezetőjét védik azzal is, hogy ha az üzletet nem nyeri el, a beruházásai folytán bekövetkezett és kimutatható értéknövekedés ellenértékét készpénzben a Vagyonügynökség fizeti meg számára.

Az üzletet elnyert kereskedő védelmét szolgálja, hogy az üzlethelyiségre - ha az ingatlant privatizálják - elővásárlási jog illeti meg, illetve tíz évig a bérbeadó a bérleti jogviszonyt csak rendkívül indokolt esetben mondhatja fel.

-----STARTING---POINT---RESZLETES---

Az 1. §-hoz

A törvény hatálya a belkereskedelmi (kereskedelmi, vendéglátóipari, idegenforgalmi) és fogyasztási szolgáltató tevékenységet folytató állami vállalatra és egyéb állami gazdálkodó szervezetre terjed ki. Ezekkel azonos megítélés alá esnek az általuk alapított leányvállalatok és azok a gazdasági társaságok, amelyeknek kizárólag állami vállalatok a tagjai. Ezek létesítése ugyanis a vállalati jogosítványokat valójában nem változtatta meg.

Figyelemmel az általános indokolásban írtakra a törvény hatálya a 14. §-ban meghatározott rendelkezések szerint a vagyonátmentés céljából létrehozott gazdasági társaságokba bevitt érdekeltségekre (részesedésekre), továbbá az ezek helyébe lépő kötvényekre is kiterjed [1. § (1) bekezdés].

A Javaslat szerint a törvény hatálya alá tartozó állami vagyon értékesítésével, hasznosításával kapcsolatos feladatokat a Vagyonügynökségnek kell szerveznie. Emellett szól, hogy a privatizációs technikák kidolgozása, a folyamat vezérlése a Vagyonügynökség feladata, és számos esetben az egész vállalat sorsáról kell dönteni. Figyelembe kell venni továbbá, hogy a Javaslat lehetőséget ad - a vállalat, illetve az Ipari és Kereskedelmi Minisztérium, továbbá a kereskedő kezdeményezésére - eltérő privatizációs technikák alkalmazására is, amelyekre az Állami Vagyonügynökségről szóló törvény szerint kerülhet sor. A konkrét feladat végrehajtására megfelelő szervezeti kereteket kell kiépíteni [1. § (2) bekezdés].

A 2. §-hoz

Az értékesítendő (hasznosítandó) üzleteket (kereskedelmi szálláshelyeket, fogyasztási szolgáltató tevékenységet folytató műhelyeket, telephelyeket) egyrészt az üzemeltetési forma (szerződéses, bérleti stb.), másrészt az egységek nagyságrendje (pl. meghatározott üzemanyagtöltő állomásoknál a forgalom nagysága), jellemzően a foglalkoztatottak létszáma alapján határozza meg a tervezet. A fogyasztási szolgáltatások jegyzékét a KSH által kiadott Szolgáltatási Tevékenységek Jegyzékének V. fejezete tartalmazza [2. § (1) bekezdés].

Fontos érdek fűződik ahhoz, hogy az előprivatizáció sikeres legyen. Ezt elősegítheti, ha a privatizálás lehetősége nem korlátozódik kizárólag a 2. § (1) bekezdésében meghatározott üzletekre, hanem lehetővé válik az egyéb üzletek vonatkozásában is. Ezért a törvény rendelkezései alkalmazhatók akkor is, ha a vállalat egyéb üzletét kívánja értékesíteni, vagy ha az üzlet megvásárlására irányuló szándékát a vállalkozó a Vagyonügynökségnek bejelenti [2. § (2) bekezdés].

A törvény rendelkezései alóli kivételeket [2. § (3) és (4) bekezdés] az üzletben folytatott tevékenység speciális jellege vagy a gazdálkodás rendjének kötöttsége indokolja.

A javaslat szerint nem kötelező többek között az üzletlánchoz tartozó üzletek értékesítése. Magyarországon - egy-két kivételtől eltekintve - a piacgazdaságokra jellemző üzletláncok nem alakultak ki. Az azonos vállalathoz tartozó és többnyire azonos profilú üzletek ezeknek a követelményeknek [2. § (4) bekezdés] nem felelnek meg. Az egy vállalathoz tartozó, azonos profilú üzletek tehát általában privatizálhatók. A tervezetnek az üzletláncra utaló rendelkezése csak a bolthálózat igen szűk körére alkalmazható [2. § (4) bekezdés].

A 3. §-hoz

A Javaslat ellátási érdekből a gyermek- és munkahelyi étkeztetést végző vendéglátóipari; a jellemzően élelmiszert árusító üzletek és kultúrpolitikai érdekből a könyvesboltok értékesítésére, illetve hasznosítására eltérő szabályokat állapít meg. A privatizációból ezeket az üzleteket sem indokolt kizárni, de csak olyan vállalkozó számára értékesíthetők, aki vállalja, hogy az üzlet üzletkörét legfeljebb öt évig csak a települési önkormányzat hozzájárulásával változtathatja meg.

A 4. §-hoz

A spontán privatizációs folyamatok eddigi tapasztalataira figyelemmel a törvény a vállalat rendelkezési jogát az üzlet, illetve az üzletben lévő vagyon tekintetében a hatálybalépésének időpontjától kezdődően felfüggeszti. Ez az intézkedés a vállalatot az üzlet további működtetésében ellenérdekeltté teheti. Ezért szükséges kötelezni a vállalatot arra, hogy az üzletet - annak elvonásáig - továbbra is üzemeltesse [4. § (1) bekezdés].

Annak érdekében, hogy a privatizáció megfelelő ütemben eredményesen legyen végrehajtható, a privatizációt szervező Vagyonügynökségnek megfelelő információra van szüksége a privatizálandó egységekről, illetve vállalati vagyonról. Ennek feltételeit kívánja megteremteni a törvény azáltal, hogy az érintett vállalatokat a hatálybalépéstől számított harminc napon belül a szükséges információ szolgáltatására kötelezi (hány üzletük tartozik a törvény hatálya alá, ezekben milyen értékű álló- és fogyóeszköz, valamint anyagkészlet van, gazdasági társaságban milyen érdekeltségük van stb.). Az információszolgáltatás előkészítésének időigénye egyes vállalatok esetében a harminc napot meghaladhatja. Ezért indokolt esetben a Vagyonügynökség a határidőt meghosszabbíthatja. [4. § (2) bekezdés].

Az 5. §-hoz

Az állam alapvető tulajdonosi érdeke, hogy az üzletek lehetőség szerint reális értékükön kerüljenek privatizálásra. Az érték megállapítása elsősorban tulajdonosi érdek, így a törvény ezt a jogkört az állam tulajdonosi jogait gyakorló Vagyonügynökségre ruházza. Ezért írja elő a Javaslat, hogy a vállalati tájékoztatásokat követően a Vagyonügynökség - az értékesítés előkészítése érdekében - az üzlet értékét nyilvántartott szakértővel köteles megállapíttatni [5. § (1) bekezdés].

A reális érték megállapításának elősegítése érdekében határozza meg a Javaslat az értékelés legfontosabb szempontjait. A konkrét értékmegállapításnál az üzlet egyedi jellegétől függően egyéb szempontokat is figyelembe lehet venni [5. § (2) bekezdés].

További garanciális szabály, hogy a Vagyonügynökség ennek alapján köteles azt a legkisebb árat (kikiáltási ár) meghatározni, amelyért az üzlet értékesíthető [5. § (3) bekezdés].

A szerződéses és bérleti üzemeltetésű üzletek forgalmi értéke általában az üzletvezető saját költségén végzett beruházásai eredményeként növekedett. Ha az üzletet az üzletvezető nyeri el, a fizetendő ellenértéket ezek összegével csökkenteni kell a kétszeres fizetés elkerülése érdekében [11. § (3) bekezdés]. Ha az üzletet nem a szerződéses üzletvezető (bérlő) nyeri el, részére ezek értékét készpénzben meg kell téríteni. Ezért az üzlet értékén belül ezt az összeget elkülönítetten kell megállapítani [11. § (4) bekezdés].

A 6. §-hoz

Az üzletek értékesítése a Vagyonügynökség által elfogadott ütemterv szerint történik. A kereskedelem, a vendéglátóipar és a fogyasztási szolgáltatások területén egy-egy vállalatnak több üzlete van. Annak érdekében, hogy a vállalatok jogi helyzete, működése ne legyen hosszú ideig bizonytalan, a Vagyonügynökség egyszerre köteles a vállalat sorsáról, és valamennyi üzletéről dönteni, ha az üzletek értékesítése folytán a vállalat a továbbiakban nem képes az eredményes gazdálkodásra [6. § (1) és (2) bekezdés].

A tervezet szerint az üzletek értékesítését nem a Vagyonügynökség végzi, hanem erre a vállalatnak, más jogi személynek, jogi személyiség nélküli gazdasági társaságnak vagy egyéni vállalkozónak megbízást ad. A vállalat megbízása különösen azért célszerű, mert így biztosítható leginkább az üzlet működésének folyamatossága. A kikiáltási ár meghatározásával az állam vagyoni védelme biztosítosított, az árverés szabályai pedig garantálják az üzlet piaci áron történő értékesítését [6. § (3) bekezdés].

A 7. §-hoz

A törvény rendelkezése értelmében az üzletek feletti rendelkezési jog a Vagyonügynökségre száll. Ebből következően a szerződéses üzletvezető és a vállalat jogviszonyából származó vállalati jogosítványok és kötelezettségek is a Vagyonügynökségre szállnak. A Vagyonügynökség a vállalat által az üzemeltetési szerződésben vállalt bizonyos kötelezettségek teljesítésére várhatóan nem lesz képes. Ezért írja elő kötelezően a törvény az üzemeltetési szerződés módosítását, lehetővé teszi, hogy az üzletvezető és a Vagyonügynökség közös megállapodással a szerződést megszüntesse, illetve az üzletvezető a szerződést egyoldalúan felmondja. A szerződéses üzletvezető a továbbiakban az egyéni vállalkozókra irányadó szabályok szerint működik tovább [7. § (1) bekezdés].

Jogbiztonsági követelmény, hogy a szerződéses üzletvezető és az állami vállalat között létrejött üzemeltetési szerződés teljesedésbe mehessen. Ezért rendelkezik úgy a törvény, hogy a szerződéses üzlet - az üzemeltetésére vonatkozó szerződés megszűnéséig - csak az üzletvezető hozzájárulásával értékesíthető. [7. § (2) bekezdés].

A szerződéses üzletvezető és a vállalat közötti szerződéses viszonyból egyértelműen következik, hogy az üzlet feletti rendelkezési jognak a Vagyonügynökségre történő átszállása előtt a korábbi felek közötti függő kérdéseket rendezni kell, azaz el kell számolni. Ezért írja elő a Javaslat az erre vonatkozó kötelezettségeket [7. § (3) bekezdés].

A 8. §-hoz

Jelentős érdek fűződik a hazai vállalkozó réteg kialakulásához. Erre tekintettel a Vagyonügynökség az üzletet az egyéni vállalkozásról szóló törvényben meghatározott feltételeknek megfelelő - a devizajogszabályok szerint belföldinek minősülő - természetes személy, illetőleg a kizárólag ezek részvételével működő gazdasági társaság részére értékesítheti [8. § (1) bekezdés].

A privatizáció révén a vállalkozó megszerzi az üzleti tevékenység folytatásának lehetőségét az adott üzletben. Tulajdonába kerülnek az üzletben levő berendezési, felszerelési tárgyak. Megszerzi továbbá az üzlethelyiség tulajdonjogát, ha az állam tulajdonosi jogosítványait (kezelői jog) az üzlet tekintetében a vállalat gyakorolta [8. § (2) bekezdés].

Ha a vállalat az üzlethelyiség bérlője volt, a vállalkozó a bérleti jogviszonyban a vállalat jogutódjává válik. A vállalkozó biztonsága érdekében a törvényjavaslat megfelelő garanciákat nyújt és a bérlő jogosítványait a tulajdonos jogosítványaihoz közelíti. Így pl. a bérleti jogviszony tíz évig csak a törvényben meghatározott esetekben és feltételekkel (a bérlő kártalanítása) mondható fel. A bérleti jog forgalomképes, vagyis ellenérték fejében átruházható. Ha az üzlethelyiség mint ingatlan eladásra kerül, a vállalkozót elővásárlási jog illeti meg [11. § (1) és (2) bekezdés].

A 9. §-hoz

A Javaslat a privatizációt a nyilvánosság biztosításával, társadalmi kontroll mellett kívánja megvalósítani. Emellett a Javaslatnak a nyilvános pályázat, továbbá az árverés vagy versenytárgyalás tartására vonatkozó rendelkezései egyaránt szolgálják az állam, mint tulajdonos és a vállalkozó érdekeit. Ez a módszer nyújtja ugyanis a viszonylag legnagyobb garanciát arra nézve, hogy az üzlet a valódi piaci érték körüli áron kerüljön privatizálásra. Ugyanakkor a törvényességi követelmények érvényesülését hivatott garantálni a tárgyaláson jelenlévő közjegyző [9. § (1) bekezdés].

A tervezet garanciális okokból tartalmazza a pályázat nyilvános meghirdetésének leglényegesebb szabályait. Kimondja a tervezet azt is, hogy az értékesítéssel megbízott az árverésen való részvétel megfontoltságának biztosítása érdekében bánatpénzt is kiköthet, amely azonban a kikiáltási ár 5%-át nem haladhatja meg [9. § (2) bekezdés].

Az üzlet felett az államot mint tulajdonost megillető rendelkezési jogot - a törvény értelmében - a Vagyonügynökség gyakorolja. E rendelkezési jog közvetlen folyománya, hogy az üzlet privatizálása esetén az értékesítés további feltételeit a Vagyonügynökség állapíthatja meg [9. § (2) bekezdés].

A pályázat sikeres lebonyolítását szolgálja az az előírás is, hogy ha a versenytárgyaláson nyertes vállalkozó a szerződést a pályázatban meghatározott idő alatt nem köti meg, a Vagyonügynökség megbízottja a következő legkedvezőbb ajánlatot tett kereskedővel is megkötheti a szerződést [9. § (2) bekezdés].

A 10. §-hoz

Az előprivatizáció sikeréhez jelentős érdek fűződik a további privatizáció érdekében is. Ezért a tervezet elsősorban az üzletvezetőket (ideértve a szerződéses üzletvezetőket is) és az üzleti dolgozókat kívánja érdekeltté tenni abban, hogy megvásárolják az általuk üzemeltetett üzleteket. Ezt az a körülmény is indokolja, hogy azok közül a személyek közül kerüljön ki elsősorban az üzlettulajdonos, akik az értékesítéskor is már az üzletben dolgoztak és az üzlet valódi értékének megteremtésében munkájukkal, anyagi eszközeikkel már korábban is résztvettek. Ezért a tervezet az üzletvezetőt, illetve az üzlet dolgozóit, valamint az üzlet, illetve a vállalat dolgozóiból alakított gazdasági társaságot (meghatározott sorrendben) egyező ajánlat esetén előnyben kívánja részesíteni más pályázókkal szemben. Az üzlet, illetve a vállalat dolgozóinak elegendő a gazdasági társaságot akkor megalakítani, amikor a versenytárgyalást megnyerték. Ezért a dolgozóknak előzetesen nyilatkozniuk kell arról, hogy a versenytárgyalás megnyerése esetén egymással gazdasági társaságot alakítanak.

A szerződéses üzlet vezetőjét a törvény védi azzal is, hogy az üzlet értékét növelő beruházásainak ellenértékét - ha az üzletet nem a szerződéses üzlet vezetője nyeri el - készpénzben kapja meg.

A 11. §-hoz

A tervezet ezen rendelkezései a versenytárgyaláson nyertes vállalkozó biztonságát szolgálják. Arra az ingatlanra, amelyben az üzlet működik, ha azt privatizálják, elővásárlási jog illeti meg. Lehetőség van tehát arra, hogy a vállalkozó a későbbiek során az üzlet bérleti joga mellé az üzlet tulajdonjogát is megszerezze [11. § (1) bekezdés].

A vállalkozó biztonságát szolgálja, hogy a bérbeadó az üzlet bérleti szerződését huzamosabb ideig (tíz évig) csak rendkívül indokolt esetben, vagy a vállalkozó felróható magatartása miatt mondhatja fel. A bérbeadó ezekben az esetekben is köteles a vállalkozót kártalanítani [11. § (2) bekezdés].

A tervezet ezen rendelkezései a szerződéses üzlet vezetőjét is védik. Az üzletet elnyert vállalkozó a szerződéses üzletvezető értéknövelő beruházásait [5. § (3) bekezdés] készpénzben köteles befizetni (ez az árverésnél is előny), függetlenül attól, hogy a vételárat milyen módon finanszírozza. Az üzlet vezetője pedig beruházási ellenértékét a - nagy anyagi fedezettel rendelkező - Vagyonügynökségtől követelheti [11. § (3) és (4) bekezdés].

A 12. §-hoz

A privatizációs folyamat hatékony előmozdítása érdekében rendelkezik úgy a tervezet, hogy ha az ismételten meghirdetett pályázatra nem volt jelentkező, az üzletet hat hónapon belül pályázat nélkül bárki számára értékesíteni lehet a pályázatban meghirdetett feltételek szerint.

Az üzlet értékesítésére irányuló eljárás ismételt eredménytelensége esetén nincs akadálya annak, hogy a Vagyonügynökség az üzlet üzemeltetésére kössön szerződést a polgári jog szabályai szerint. Így mód nyílik haszonbérleti jellegű szerződés kötésére, amelynek alapján a vállalkozó jogot nyer - a szerződésben meghatározott időtartamra - az üzleti tevékenység folytatására [12. § (1) bekezdés].

A nem állami tulajdonú ingatlanban lévő üzletet értékesíteni csak a tulajdonos hozzájárulásával lehet. A Javaslatnak ez a rendelkezése a tulajdonhoz fűződő jogok elsőbbségét kívánja hangsúlyozni [12. § (2) bekezdés]. A 11. § (1) bekezdésében meghatározott elővásárlási jog gyakorlása a tulajdonos rendelkezési jogát nem sérti, mert a tulajdonos a vállalkozó e jogosultságának ismeretében dönthet arról, hogy a tulajdonában álló ingatlanban lévő üzlethelyiség privatizálásához - e törvény szabályai szerint - hozzájárul-e.

A 13. §-hoz

Az üzlet értékesítésének (hasznosításának) jogi feltétele, hogy a Vagyonügynökség az üzletet az értékesítésére irányuló szerződés megkötése előtt a vállalattól elvonja. Ennek hiányában ugyanis továbbra is a vállalat rendelkezhetne az üzlettel. A vállalati vagyon elvonására az állami vállalatokról szóló - többször módosított - 1977. évi VI. törvény 28. §-a ad lehetőséget. Az elvonás időpontjától az állam tulajdonosi jogait a Vagyonügynökség gyakorolja. A tervezet egyben kötelezővé teszi azt is, hogy az értékesítési szerződést csak azzal kössék meg, aki a vállalt ellenérték megfizetésének anyagi fedezetével - készpénzzel vagy megfelelő hitelgaranciával - rendelkezik [13. § (1)-(2) bekezdés].

Az üzlet elvonása esetén az elvonás idején fennálló tartozásokért - az elvont vagyon erejéig - a Vagyonügynökség kezesként felel az Állami Vagyonügynökségről és a hozzátartozó vagyon kezeléséről és hasznosításáról szóló 1990. évi VII. törvény 12. §-a alapján.

A vállalat által bérelt ingatlanokban működő és a privatizáció során értékesített üzletek későbbi átruházásának lehetőségét biztosítja a törvényjavaslat azáltal, hogy a privatizált üzlet bérleti jogát forgalomképessé teszi. Enélkül ugyanis az új vállalkozó a későbbiekben - az üzlethelyiség tulajdonjogának hiányában - akadályozva lenne az üzlet átruházásában [13. § (3) bekezdés].

A Javaslat az üzlet értékesítése során bekövetkező tulajdonosváltozás esetére is biztosítani kívánja a folyamatos, zavartalan működést. Ezért előírja, hogy a törvény hatálybalépése előtt kiadott hatósági engedélyek jogosultja is a vállalkozó lesz. A változásokról az engedélyező hatóságoknak is tudomást kell szerezniük, ezért írja elő a törvény, hogy az üzlet értékesítését, hasznosítását a Vagyonügynökség köteles az érintett hatóságoknak haladéktalanul bejelenteni [13. § (4) bekezdés].

A 14. §-hoz

A Javaslat a gazdasági társaságokba bevitt állami vagyonról úgy rendelkezik, hogy az állami résztulajdont (üzletrészt, részvényt) elvonja. Ez azt jelenti, hogy a vállalatnak a társaságba bevitt állami vagyona, vagyoni értéket képviselő jogai, illetve a társaságban fennálló érdekeltsége (részesedése) a Vagyonügynökségre száll át [14. § (1) és (2) bekezdés].

Nem lehet figyelmen kívül hagyni, hogy a társasági törvényben biztosított lehetőségekkel visszaélve a 14. §-ban meghatározott társaságok létrehozásának célja számos esetben a vállalati vagyon kimentése volt a tényleges, az állami érdekeket (is) szolgáló privatizáció alól és ezzel a vállalati vagyon, szervezet és különösen a gazdasági vezetés átmentése. A vállalatok tehát ezekben az esetekben a társasági törvényben biztosított jogosítványukkal visszaéltek és megszegték az állami vállalatokról szóló törvénynek azt a rendelkezését is, amely szerint a vállalat alapvető kötelessége a vállalat anyagi és szellemi erőforrásainak gyarapítása [Vt. 23/a) pont]. Az Állami Vagyonügynökség az érdekeltségeket nem „államosítás” céljából vonja el, nem kívánja azokat megtartani, hanem a gazdasági társaságokról szóló törvény szabályainak megfelelően - lehetőség szerint - vállalkozónak értékesíti.

Ha a törvény a Javaslat 14. §-ában meghatározott társaságokat érintően nem tartalmazna rendelkezést, az előprivatizáció lényegében meghiúsulna és az állam tudomásul venné, hogy vagyonától széles körben megfosztották. Ez várhatóan széles körű társadalmi elégedetlenséget eredményezhetne.

Ha az állami vállalat - az általános indokolásban ismertetett módon - már részvényeit is értékesítette, és ezért az általa alapított részvénytársaság kötvényeit vásárolta meg, a Javaslat úgy rendelkezik, hogy a kötvényekben megtestesített állami vagyon után - hozadékának pótlására - a társaság a magánszemélyek betéteire megállapított legmagasabb mértékű pénzintézeti kamatot a Vagyonügynökség részére fizesse meg. A javasolt rendelkezés kétségtelenül a megkötött szerződéseknek a Javaslat általi módosítását jelenti. A Polgári Törvénykönyv 226. § (2) bekezdése szerint azonban törvény a hatálybalépése előtt megkötött szerződések tartalmát kivételesen megváltoztathatja [14. § (3) bekezdés].

A vállalat által már értékesített - egyébként a privatizáció alá eső - üzletek tekintetében a Javaslat a vállalattól az üzlet eladásából származó bevételt vonja el [14. § (4) bekezdés].

A 15. §-hoz

A privatizáció során felmerült költségeket és az értékesített üzlettel kapcsolatos hiteleket rendezni kell. Ellenkező esetben ugyanis az állam nemcsak bevételekkel, hanem vele szemben támasztott követelésekkel is kénytelen lenne számolni. Ezért az üzletek értékesítéséből, hasznosításából befolyó ellenértéknek - bizonyos költségekkel, tartozásokkal csökkentett - összege illeti meg az államot [15. § (1)-(2) bekezdés].

A kereskedelmi tevékenység folytatásában elsődleges szerepe van a forgótőkének. Ha az üzletet privatizálták, ez az eszközhányad felszabadul, indokolatlan, hogy azzal továbbra is a vállalat rendelkezzen. Ezért az üzlet privatizálásakor az üzletben lévő áru-, anyag- és göngyölegkészlet saját forrással finanszírozott ellenértékét is el kell vonni a vállalattól [15. § (3) bekezdés].

-----STARTING---POINT---VEGE---