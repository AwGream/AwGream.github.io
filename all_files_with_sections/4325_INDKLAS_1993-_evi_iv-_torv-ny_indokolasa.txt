1993. évi IV. törvény indokolása

az elmúlt rendszerhez kötődő egyes társadalmi szervezetek vagyonelszámoltatásával összefüggő intézkedésekről

-----STARTING---POINT---ALTALANOS---

Az 1990. évi LXXIII. törvény az elmúlt rendszerhez kötődő egyes társadalmi szervezetek vagyonelszámoltatását rendelte el. Az érintett szervezetek a következők: a Magyar Szocialista Párt (mint az MSZMP jogutódja) a Demokratikus Ifjúsági Szövetség és tagszervezetei (mint a Kommunista Ifjúsági Szövetség és jogutódja), a Magyar Úttörők Szövetsége, a Társadalmi Egyesületek Szövetsége (mint a Hazafias Népfront jogutódja) az Országos Béketanács, a Magyar-Szovjet Baráti Társaság a Magyar Nők Országos Szövetsége, a Magyar Ellenállók, Antifasiszták Szövetsége és a Magyar Honvédelmi Szövetség.

Az elszámolási kötelezettség alá tartozó vagyoni kört a törvény 2. §-a, időszakát a törvény 3. §-a (1949. január 1. - 1990. augusztus 31-ig) határozza meg.

Az elszámolásokat az Állami Számvevőszékhez kellett 1990. október 31-ig benyújtani [a törvény 6. § (1) bek.], és az ÁSZ-nak az elszámolások hitelességét ellenőrizni és annak eredményéről 1991. január 15-ig az Országgyűlésnek beszámolni.

Az ÁSZ elnöke a V-10/19/91. számú 1991. január 14-én kelt levelében és az ahhoz csatolt 9 db vagyonelszámolásokat tartalmazó jelentésben adott számot a vagyonelszámolások vizsgálati eredményéről. Jelentésében az elszámolásra kötelezett 9 szervezet közül 3 szervezet vagyonelszámolását minősítette hitelesnek, a többiét nem.

Az adatok hiánya miatt nem hitelesített vagyonelszámolást benyújtó társadalmi szervezetek pótvagyonelszámolási lehetőségéről az 1991. évi LI. törvény módosított törvény 6. § (3)-(5) bekezdése rendelkezett.

Az ÁSZ pótelszámolásra az MSZP-t (mint az MSZMP jogutódját) DEMISZ-t és tagszervezeteit (mint a KISZ jogutódjait), MÚSZ, OBT-t MSZBT-t, MHSZ nevében az elszámoló Kincstári Vagyonkezelő Szervezetet hívta fel.

Az ÁSZ március hó második felére kapta meg azokat az adattáblákat, dokumentumokat, amelyek a hitelesítési vizsgálatok kiindulásához nélkülözhetetlenek voltak. Az ÁSZ a vagyonelszámolások hitelességéről készült jelentését az Országgyűlésnek 1992. áprilisában benyújtotta, mely szervezetenként tartalmazza az egyes társadalmi szervezetek pótvagyonelszámolásával kapcsolatos részletes megállapításait. Ezzel az ÁSZ a törvényben foglalt ellenőrzési és beszámolási kötelezettségének eleget tett.

A tv. 8. § (2) bekezdése szerint - figyelemmel a társadalmi szervezetek kezelői jogának megszüntetéséről szóló 1990. évi LXX. törvénnyel érintett ingatlanok jogi helyzetének rendezéséről szóló törvényjavaslat 10. § (1) bekezdésére is - az Országgyűlésnek azon szervezetek esetében amelyeknek elszámolását elfogadottnak minősíti, ennek tényét deklarálni kell.

-----STARTING---POINT---RESZLETES---

Az 1. §-hoz

E szakasznál felsorolt társadalmi szervezetek a mellékletben részletezettek szerint vagyonelszámolásukat dokumentálták (1. számú melléklet A) pont), a korábban hiányos vagyonelszámolásukat pótvagyonelszámolással kiegészítették, teljes körűvé tették és azt dokumentálták (1. számú melléklet B) pont), továbbá vagyonelszámolásukat teljes körűen dokumentálni nem tudták, így az Állami Számvevőszék az egyes vagyonelemekre vonatkozó dokumentumok hiányáról és pótolhatatlanságáról nyilatkozott (1. számú melléklet C) pont).

A 2. §-hoz

Az e szakaszban felsorolt társadalmi szervezetek vagyonelszámolása nem hiteles, ezért vagyonelszámolásuk elfogadásra alkalmatlan (2. számú melléklet a/ pont), továbbá egyes társadalmi szervezetek jogutód nélkül megszüntek, hitelesítésre alkalmas vagyonelszámolást nem nyújtottak be (2. számú melléklet B) pont).

A 3. §-hoz

E szakasz beiktatása azért vált szükségessé, mert az Országgyűlés nem rendelkezik olyan apparátussal, mely az elfogadásra alkalmatlan vagyonelszámolással érintett minden egyes társadalmi szervezettel szemben jogszabályokban biztosított szankciókat kezdeményezzen. Ezért a Tv.-ben meghatározott szankciók 1993. évben történő alkalmazását elrendeli, ugyanezen időpontig az elidegenítési és terhelési tilalmat meghosszabbítja, időt biztosítva a Kormánynak a 4. §-ban jelzett intézkedések megtételére.

A 4. §-hoz

A társadalmi szervezetek felügyeletéről, ezen belül a társadalmi szervezetekkel szemben tehető intézkedésekről az egyesülési jogról szóló 1989. évi II. törvény intézkedik, tehát a Kormánynak ezeket is figyelembe véve kell eljárni azokkal a társadalmi szervezetekkel szemben, akik elfogadásra alkalmas elszámolást nem nyújtotta be. Az Állami Számvevőszék eljárása során ezen túlmenően több olyan hiányosságra hívta fel az Országgyűlés figyelmét a fentiekben jelzett törvénnyel kapcsolatban, amelyek törvényi szabályozást igényelnek. (Pl. A megszűnt társadalmi szervezet vagyona, melyről az alapszabály, az egyesület közgyűlése nem rendelkezett, és azt állami tulajdonba kell venni, mely államigazgatási szervezetnek kell bejelenteni és átadni; a megszünt társadalmi szervezet iratait, adózási dokumentumait, számviteli nyilvántartásait meddig, kinek kell megőriznie, stb.) Mindezek áttekintésére indokolt a Kormánynak megfelelő határidő biztosítása.

Az 5. §-hoz

Az elszámolást követően ismertté vált ingatlan a Kincstári Vagyonkezelő Szervezet kezelésébe kerül.

-----STARTING---POINT---VEGE---