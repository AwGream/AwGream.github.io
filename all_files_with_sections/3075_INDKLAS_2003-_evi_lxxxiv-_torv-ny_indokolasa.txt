2003. évi LXXXIV. törvény indokolása

az egészségügyi tevékenység végzésének egyes kérdéseiről

-----STARTING---POINT---ALTALANOS--- 

Az 1980-as évek végétől jelentős átalakulás kezdődött az egészségügyi ellátórendszerben, amelynek első lépéseként 1989-ben megszülettek az orvosi magángyakorlatot és az egészségügyi vállalkozást szabályozó rendeletek, majd a helyi önkormányzatokról szóló 1990. évi LXV. törvény rögzítette az egyes egészségügyi szolgáltatások megszervezéséért való felelősség rendszerét. Ezzel párhuzamosan kialakult a biztosítási alapú ellátások rendszere és megkezdődött az egészségügy teljesítményarányos finanszírozásának kialakítása is. Az egészségügyről szóló 1997. évi CLIV. törvény és az egyes egészségügyi szolgáltatások szakmai feltételeit meghatározó jogszabályok már döntő többségükben szektorsemleges előírásokat tartalmaznak az egészségügy különböző szereplői számára, azaz függetlenül az egészségügyi szolgáltató működési formájától és tulajdonosától, a működési engedély kiadásához azonos szakmai követelményeknek kell megfelelni.

A különböző szervezeti formákban működő egészségügyi szolgáltatók keretében egészségügyi tevékenységet végző egészségügyi dolgozók tekintetében azonban nem született egységes szabályozás, így jelenleg az határozza meg a tevékenység végzésére irányuló jogviszony tartalmát, hogy az egészségügyi szolgáltató pl. költségvetési szervként, gazdasági társasági formában vagy egyéni vállalkozásként működik-e. Így pl. az állami, önkormányzati költségvetési szervként működő egészségügyi szolgáltatóknál foglalkoztatott egészségügyi dolgozók közalkalmazottként, a gazdasági társaságoknál foglalkoztatottak munkaviszony keretében, az Állami Népegészségügyi és Tisztiorvosi Szolgálat keretében köztisztviselőként, a fegyveres szerveknél szolgálati viszony keretében, illetve az egészségügyi szolgáltató jogállásától függetlenül különböző polgári jogi jogviszonyok keretében vagy önfoglalkoztatóként látják el feladataikat.

A különböző jogviszonyra vonatkozó szabályozás azonban számos kérdésben nem egységes, más-más követelményeket határoz meg az egészségügyi dolgozókkal szemben, illetve más-más rendelkezéseket tartalmaz a munkavégzés egyes szabályaira (pl. a rendkívüli munkavégzés évi kerete, az ügyelet és a készenlét alatti effektív munkavégzés meghatározása). A 2003. július 1-jén hatályba lépő Munka Törvénykönyve és a Közalkalmazotti Törvény módosítása valójában lényeges változást nem hoz az ügyelet és készenlét vonatkozásában, változatlanul megmarad a kettősség az Mt. és a Kjt. hatálya alá tartozó egészségügyi dolgozók tekintetében, azaz változatlanul fennáll a munkajog megosztottsága a munkáltatók jogállása szerint. A munkajogi törvények eltérő szabályozási tárgyukból eredően nem rendezhetik továbbá a vállalkozás keretében végzett egészségügyi tevékenységek kérdését sem, így ezek vonatkozásában munkavégzési korlátot jogszabály jelenleg nem állapít meg.

Az egészségügyi szolgáltatókról és az egészségügyi közszolgáltatások szervezéséről szóló törvény tervezetének egyeztetése során fogalmazódott meg az egyértelmű igény az egészségügyi dolgozók jogállásának egyes alapvető kérdéseit rendező önálló törvény megalkotására. Számos szakmai szervezet kezdeményezte, hogy a költségvetési szervként működő egészségügyi intézmények gazdasági társasággá történő átalakulásának lehetőségével párhuzamosan készüljön egy olyan szabályozás, amely az ágazatban dolgozókra vonatkozó alapvető szabályokat szektorsemlegesen határozza meg.

Ennek megfelelően a törvény az első részében az egészségügyi tevékenység végzésének feltételeit és egyes alapvető szabályait tartalmazza. A Munka Törvénykönyve elfogadott módosításával és a vonatkozó Európai Uniós irányelvekkel összhangban meghatározza az egészségügyi dolgozók esetében kötelezően elrendelhető, illetve önként vállalható egészségügyi tevékenység időtartamát. E kérdésben két, alapvetően új elem kerül bevezetésre, egyfelől a jövőben a különböző jogviszonyokban végzett egészségügyi tevékenységeket egybe kell számítani, hiszen az egészségügyi dolgozók pihenéshez való joga egyben kötelezettség is, mivel a betegeknek a megfelelő fizikai és szellemi állapotban lévő, azaz pihent egészségügyi dolgozók által nyújtott ellátáshoz van joguk. Másik alapvető új elem az önként vállalható többletmunka megjelenése, amely a vonatkozó direktívákkal és az Európai Bíróság döntésével összhangban lehetőséget biztosít az egészségügyi dolgozók számára többletmunka vállalására, de a pihenéshez való jog és kötelezettség biztosítása érdekében ez a vállalás sem lehet korlátlan, ezért a törvény meghatározza az önkéntes többletmunka végzésének maximális időtartamát is.

A törvény számol azzal, hogy egy személy különböző jogviszonyok keretében is fejthet ki egészségügyi tevékenységet és erre tekintettel, ezek egybeszámításával mondja ki az egészségügyi tevékenység végzésének felső korlátait.

A törvény második része az egészségügyi tevékenység végzésére irányuló egyes jogviszonyokat nevesíti és egyben meghatározza azokat az alapvető feltételeket, amelyek a jogviszony létesítésének alapjául szolgálnak. E feltételek döntő többsége a különböző egészségügyi tárgyú törvényekben megtalálható, így az egészségügyi törvény rendeli el az alap- és a működési nyilvántartás vezetését, a kamarai törvényekből adódik a kötelező kamarai tagság stb.

Az egyes jogviszonyok nevesítése mellett szükséges rögzíteni az adott jogviszonyra vonatkozó speciális rendelkezéseket is. E körben a vállalkozások részére garanciális rendelkezés, hogy - a szakmai követelmények teljesítése esetén - minden olyan egészségügyi tevékenység végezhető, amelyet külön törvény nem korlátoz, vagy amely vonatkozásában külön jogszabály nem nevesíti a konkrét egészségügyi szolgáltatót. Az előbbire példa az intézményi törvény javaslata, amely a fekvőbeteg ellátás nyújtásához megköveteli az egészségügyi szolgáltató jogi személyiségét, az utóbbira pedig azok a jogszabályok, amelyek pl. nevesítik a 12. hetet betöltött terhesség egészségi okból szükséges megszakítását végző egészségügyi intézményeket.

A törvény a különböző jogviszonyok párhuzamos jelenlétéből adódó esetleges konfliktusok, illetve működési zavarok megelőzése céljából külön rendelkezést tartalmaz arra az esetre, ha egy egészségügyi szolgáltató keretében többféle jogviszonyban foglalkoztatott teamek működnek. Az utasításadási jogok alakulását az egészségügyi szolgáltató szabályzatban fogja meghatározni, amelyet a szakmai kamarák ajánlások kidolgozásával segítenek elő.

Harmadik részében a törvény az egészségügyi alkalmasság kérdését rendezi. A hatályos szabályok jelenleg - a munkavédelem általános szabályaihoz igazodóan - csak a szervezett munkavégzés esetére írják elő a kötelező munkaköri alkalmassági vizsgálatokat, így jogszerűen előfordulhat, hogy a közalkalmazottként alkalmatlan egészségügyi dolgozó egyéni egészségügyi vállalkozóként működési engedélyt kapjon. Az egészségügyi dolgozók munkaköri alkalmasságának szektorsemleges szabályozásától várható az ellátás szakmai színvonalának emelkedése, hiszen az egészségi állapotuk - ide értve az előrehaladott kor miatti egészségkárosodásokat is - miatt nem kellő színvonalon tevékenykedők a jövőben nem csak foglalkoztatottként, hanem vállalkozóként is csak olyan egészségügyi tevékenységet végezhetnek, amelyre teljes mértékben alkalmasak.

A törvényben foglalt szabályozás célja tehát azoknak a szektorsemleges követelményeknek a meghatározása, amelyek függetlenül a konkrét munkavégzésre irányuló jogviszony fajtájától minden egészségügyi dolgozóra egyformán kötelezettséget vagy jogosultságot állapítanak meg.

-----STARTING---POINT---RESZLETES---

Az 1-2. §-hoz

A törvény célként tűzte ki a gyógyító-megelőző tevékenységet végző orvosokra és más egészségügyi dolgozókra vonatkozó alapvető rendelkezések egységes rendszerének kiépítését, az egészségügyi tevékenység végzésére irányuló jogviszonytól függetlenül a munkavégzésre vonatkozó alapvető szabályok szektorsemleges rendezését.

A személyi és tárgyi hatályról szóló rendelkezések az egészségügyi szolgáltatások teljes körére kiterjesztik a törvény hatályát, ideértve az egészségügyi közszolgáltatások mellett az egészségügyi magánszektort, továbbá a személyes gondoskodást nyújtó szociális intézményben működési engedély alapján egészségügyi szolgáltatást nyújtó személyeket is. Az egészségügyi tevékenység végzésére vonatkozó általános szabályokat, valamint az egyes jogviszonyokra vonatkozó rendelkezéseket a közforgalmú gyógyszertárat személyi jog alapján működtető gyógyszerészekre és az igazságügyi orvosszakértőkre nem kell alkalmazni, hiszen e speciális jogviszonyok (személyes közreműködési kötelezettség, illetve egészségügyi szolgáltatásban való közreműködés hiányában) nem illeszthetők az egységes egészségügyi tevékenységek rendszerébe.

A törvény a hatályra vonatkozó rendelkezések körében rögzíti, hogy a munkavégzésre irányuló jogviszonyra vonatkozó általános rendelkezéseket kell alkalmazni valamennyi olyan kérdésben, amellyel kapcsolatban a törvény eltérő rendelkezést nem tartalmaz, így az Mt., a Kjt., a Ktv. és a Ptk. hatálya alá tartozó jogviszonyokban e törvények előírásai vonatkoznak minden olyan esetre (pl. szabadság, felelősség, stb), amelyre nézve a törvény speciális előírást nem tartalmaz.

A 3-4. §-hoz

A törvény alapelvként határozza meg az egészségügyi képzésben való részvétel és az egészségügyi dolgozóvá válás, illetve az egészségügyi vállalkozóvá válás szabadságát, továbbá az egészségügyi dolgozók személyétől, a tevékenység végzésére irányuló jogviszony jellegétől független egységes szakmai követelményrendszer meghatározását.

A törvény alapvetően az egészségügyről szóló 1997. évi CLIV. törvény fogalmaira épül. Az egészségügyi dolgozó fogalomkörén belül megkülönbözteti az adott tevékenység végzéséhez szükséges, arra jogosító, szakképesítéssel rendelkező, illetve a megfelelő szakképesítés hiányában - esetlegesen éppen annak megszerzése érdekében - az egészségügyi tevékenység végzésében csupán közreműködő személyeket. Az egészségügyi tevékenységet nem végző, de a beteggel közvetlenül érintkező személyek tekintetében a törvény bevezeti az egészségügyben dolgozó fogalmát. E megkülönböztetés alapja az egyes jogviszonyok önálló gyakorolásához szükséges képesítési követelmények eltérő volta (pl. egyéni egészségügyi vállalkozó csak a szükséges szakképesítéssel rendelkező egészségügyi dolgozó lehet), továbbá a betegellátásban közvetlenül részt nem vevő dolgozókkal szemben megfogalmazott alkalmassági vizsgálatok eltérő jellege indokolja (az egészségügyi szolgáltató alkalmazásában álló tb ügyintéző és a betegekkel közvetlenül érintkező beteghordó, illetve az egészségügyi ellátást nyújtó egészségügyi dolgozó munkaköri alkalmasságára eltérő követelmények vonatkoznak).

Az 5-6. §-hoz

A törvény az egészségügyi tevékenység végzésének általános követelményeként határozza meg az adott helyzetben általában elvárható gondossággal és a szakmai kompetenciának megfelelően nyújtott egészségügyi szolgáltatást. Az egészségügyi törvény rendelkezéseivel összhangban a törvény kiemeli, hogy az egészségügyi dolgozót a hivatása gyakorlása során elsősorban a beteg érdekeinek kiemelt védelme kell, hogy vezérelje. A törvény általános jelleggel rögzíti, hogy amennyiben az egészségügyi dolgozó nem önfoglalkoztató, a tevékenységét a szakmai felettese útmutatása szerint végzi.

A törvény szintén általános jelleggel rögzíti, hogy a különböző jogviszonyok alapján végezhető egészségügyi tevékenység együttes időtartama - 6 havi átlagban - a heti 60 órát, naptári naponként pedig a napi 12 órát nem haladhatja meg. A több jogviszony keretében egészségügyi tevékenységet végző egészségügyi dolgozó számára a törvény előírja, hogy nyilatkozattal tanúsítsa a törvényben meghatározott időkorlátok betartását, hiszen az egyes foglalkoztatók csak a náluk végzett tevékenység figyelemmel kísérésére vállalkozhatnak.

A törvény az általános rendelkezések körében előírja az egészségügyi dolgozó számára a szakmai önképzési és a szervezett továbbképzésen történő részvételi kötelezettséget is, amelyhez az egyes jogviszonyok részletezése során (16. §, 17. §) a foglalkoztatottak esetén munkaidő-kedvezményt is biztosít.

A 7. §-hoz

A törvény meghatározza az egészségügyi tevékenység végzéséhez szükséges feltételeket, illetve a tevékenység végzésének lehetséges formáit, megjelölve, hogy melyek azok a jogviszonyok, amelyekben a megfelelő szakképesítéssel nem rendelkező személy is közreműködhet.

Az egészségügyi tevékenység végzésének általános feltételeit és lehetséges formáit a törvény csupán számba veszi, hiszen más törvények részletesen tartalmazzák azokat az eseteket, amikor pl. az orvos kamarai tagság nélkül is jogosult egészségügyi tevékenység végzésére.

A 8-9. §-hoz

Az egészségügyi tevékenység végzésének új formája a szabadfoglalkozás, amely a 2001. évi CVII. törvényben nevesített szabadfoglalkozású orvosi jogállással szemben minden szakképesítéssel rendelkező egészségügyi dolgozó számára lehetővé teszi, hogy közreműködjön az egészségügyi szolgáltató feladataiban. Tekintettel arra, hogy a szabadfoglalkozású egészségügyi dolgozó feladatait nem saját, hanem az őt megbízó egészségügyi szolgáltató nevében látja el, nincs szükség a tevékenységéhez működési engedélyre és nem szükségszerű feltétele a szabadfoglalkozású jogviszony létesítésének a felelősségbiztosítási szerződés sem. A törvény rögzíti a szabadfoglalkozású egészségügyi dolgozó és az egészségügyi szolgáltató közötti szerződés kötelező elemeit is, amelyen túl a szakmai kamarák ajánlása alapján vagy a felek közös megegyezése szerint számos más szerződéses feltétel is meghatározható.

A 10-11. §-hoz

A törvény általános jogosultságként határozza meg az egészségügyi egyéni vállalkozóként történő működés lehetőségét. A saját nevében és saját felelősségére egészségügyi szolgáltatást nyújtó egyéni egészségügyi vállalkozó tevékenységét a törvény szerint csak abban a körben lehet korlátozni, amelyben külön jogszabály nevesíti a konkrét szolgáltatást nyújtó intézményt vagy szakmai okokból meghatározott szervezethez rendel egyes ellátásokat (pl. terhességmegszakítás).

Az egészségügyi tevékenység társas vállalkozás tagjaként történő végzésére vonatkozó feltételek gyakorlatilag megegyeznek az egyéni vállalkozóval szemben támasztott követelményekkel azzal, hogy míg az egyéni vállalkozó szükségképpen csak megfelelő szakképesítéssel rendelkező személy lehet, addig a társas vállalkozás tagjaként a vállalkozás nevében és felelősségére - megfelelő képesítéssel rendelkező egészségügyi dolgozó által nyújtott ellátásban - a társas vállalkozás tagja - hasonlóan az alkalmazott dolgozókhoz - közreműködhet.

A 12-13. §-hoz

A törvény meghatározza az egészségügyi szolgáltatónál alkalmazottként egészségügyi tevékenységet végzők munkarendjére vonatkozó alapvető rendelkezéseket.

Az egészségügyi ellátás sajátosságainak figyelembevételével meghatározza a munkáltató által meghatározott helyen eltöltött ügyelet és a dolgozó által megválasztott helyen eltöltött készenlét fogalmát és az ezek alatt ellátandó feladatokat.

A törvény hat havi munkaidőkeret megállapítására biztosít lehetőséget. E munkaidőkereten belül - a munkáltató rendelkezései szerint - heti 48 órát meg nem haladó munkaidő állapítható meg. A törvény lehetővé teszi az egészségügyi dolgozó számára önként vállalt többletmunka végzését. A többletmunkára vonatkozó megállapodás írásba foglalása kötelező, mértéke legfeljebb heti 12 óra lehet. A törvény kimondja, hogy a többletmunka vállalására az egészségügyi dolgozó nem kényszeríthető, továbbá alapvető garanciális rendelkezése, hogy tilos a dolgozók között a többletmunka vállalásával összefüggésben hátrányos megkülönböztetést alkalmazni.

A törvény az egészségügyi dolgozó munkavégzésének - elrendelhető és önként vállalt - együttes időtartamát heti 60 órában határozza meg. Az egy naptári napra eső egészségügyi tevékenységek időtartama a 12 órát akkor sem haladhatja meg, ha az egészségügyi dolgozó több egészségügyi szolgáltatóval áll munkavégzésre irányuló jogviszonyban, vagy alkalmazottként és vállalkozóként is tevékenykedik.

A 14. §-hoz

A törvény preferálja az egészségügyi dolgozó által önként vállalt többletmunkát, ezért annak díjazására a kötelezően elrendelt ügyeleti díj 150%-át állapítja meg.

A 15-16. §-hoz

A törvény előírja, hogy továbbképzési kötelezettség teljesítésére fordított időből az alkalmazott egészségügyi dolgozó, valamint a köztisztviselő és a szolgálati jogviszonyban álló egészségügyi dolgozó esetében, az egészségügyi szolgáltató szabályzata által meghatározott időtartamot a munkaidőbe - évi 3 és 10 munkanap közötti mértékben - be kell számítani.

A 17. §-hoz

Az egészségügyi tevékenység végzésére irányuló jogviszonyok között új formaként megjelenő önkéntes segítő részvételére az egészségügyi szolgáltató feladatainak ellátásában többféle lehetőséget teremt a törvény. Az adott tevékenység végzésére jogosító szakképesítéssel rendelkező, a tevékenység végzésére egészségi állapota alapján alkalmas egészségügyi dolgozónak minősülő személy az egészségügyi szolgáltató nevében és felelősségére végezheti a tevékenységet. A hivatásszerűen nem közvetlen betegellátással foglalkozó, egészségügyi szakképzettséggel rendelkező személy a szakmai gyakorlatának megőrzése érdekében szakképesítésének megfelelő tevékenységben közreműködőként vehet részt a betegellátásban.

Az egészségügyi szolgáltató által ellátott betegek jó közérzetét, testi-lelki egyensúlyát és életvitelét segítő, egészségügyi képesítést nem igénylő tevékenységben önkéntes segítőként bárki közreműködhet.

Az önkéntes segítő közreműködését az egészségügyi szolgáltató a betegellátás biztonsága érdekében a tevékenységre való egészségi alkalmasság igazolásához kötheti.

Az esetleges visszaélések megelőzése céljából megtiltja a törvény az egészségügyi szolgáltatóval munkavégzésre irányuló más jogviszonyban álló dolgozó számára, hogy munkakörébe tartozó feladatai körében önkéntes segítőként tevékenykedjen.

A 18-19. §-hoz

Az egészségügyi szolgáltató által nyújtott ellátásokban közreműködők részére - a munkavégzésre irányuló jogviszonyuk típusától függetlenül - együttműködési kötelezettséget ír elő a törvény.

A közszolgáltatást nyújtó egészségügyi szolgáltatók számára a törvény - a közfinanszírozásból adódó speciális követelmények teljesítése érdekében - kötelezővé teszi a kötelező egészségbiztosítás keretében nyújtott ellátásokkal kapcsolatos szakmai rendelkezések figyelembevételét.

A 20-21. §-hoz

A törvény a jelenlegi gyakorlattól eltérően, nem csupán a szervezett munkavégzés körében követeli meg az egészségügyi tevékenységet végző személy egészségi alkalmasságának vizsgálatát, hanem az egyéni egészségügyi vállalkozóktól az önkéntes segítőkig, továbbá a betegellátásban részt nem vevő, de munkájukból adódóan a betegekkel kapcsolatban lévő dolgozókig minden munkakör ellátásának feltételéül szabja a betegek és a dolgozók egészségét védő vizsgálatok elvégzését. A törvény végrehajtására kiadott miniszteri rendelet fogja tételesen meghatározni azokat a megbetegedéseket, amelyek elsősorban járványügyi szempontból, továbbá a dolgozó fizikai vagy mentális állapota miatt az egészségügyi tevékenység ellátása során veszélyt jelentenének magára a dolgozóra, illetve környezetére.

A 22-23. §-hoz

A törvény értelmében az adott munkakör ellátására való alkalmasságot - a többi ágazatban dolgozókhoz hasonlóan - a foglalkozás-egészségügyi szolgálatok állapítanák meg. Amennyiben azonban a dolgozó a vizsgálatok alapján betegsége miatt nem alkalmas az adott munkakörre, illetve csak korlátozásokkal minősül alkalmasnak, a foglalkozás-egészségügyi szolgálat orvosa kezdeményezi a beteg szakmai országos intézetben, vagy az intézet által felkért szakellátó helyen történő vizsgálatát és alkalmasságának minősítését. Amennyiben az újabb vizsgálat szerint sem alkalmas az egészségügyi dolgozó az általa végzendő egészségügyi tevékenység ellátására, és a dolgozó az ezt megalapozó vizsgálat eredményét vitatja, az alkalmatlanság kimondására az ÁNTSZ megyei intézete határozatban jogosult, amely határozat az államigazgatási határozat ellen érvényesíthető jogorvoslati rend szerint a bíróság előtt is megtámadható, biztosítva ezzel a dolgozó teljes körű védelmét a hivatásának gyakorlásától való eltiltás esetére.

A 24. §-hoz

A törvény az egészségügyi tevékenység végzésére belátási képessége miatt alkalmatlan orvos pro familia gyógyszerrendelésre jogosító szerződésének felmondása érdekében történő intézkedést teszi lehetővé az egészségügyi hatóság számára.

A 25-26. §-hoz

Az egyes egészségügyi szolgáltatók tevékenységének különbözőségére tekintettel a törvény az egészségügyi szolgáltató hatáskörébe utalja a rendszeres időszakonkénti alkalmassági vizsgálat elrendelését. Az időszakos alkalmassági vizsgálat mellett az egészségügyi szolgáltatónak lehetősége nyílik rendkívüli alkalmassági vizsgálat kezdeményezésére, ha azt az egészségügyi dolgozó egészségi állapotának változása indokolja. Az egyéni és társas vállalkozók esetében rendkívüli alkalmassági vizsgálatot az egészségügyi hatóság kezdeményezni.

Az egészségügyi dolgozó akkor sem végezhet egészségügyi tevékenységet, ha annak végzésére általános jelleggel alkalmas, de aktuális megbetegedése miatt az ellátottakra és munkatársaira veszélyt jelentene.

A 27. §-hoz

A rendelkezés a munkakörük szerint a betegekkel közvetlenül érintkező, egészségügyi tevékenységet nem végzők, illetve az egészségügyi tevékenység végzésében tanulói vagy hallgatói jogviszony keretében közreműködök esetére - a biztonságos betegellátás érekében - az egészségügyi dolgozókkal azonosan írja elő az egészségi alkalmasság előzetes vizsgálatának kötelezettségét.

-----STARTING---POINT---VEGE---

A 28. §-hoz

A törvény 2004. május 1. lép hatályba, az önként vállalt ügyeletek kiemelt díjazására vonatkozó rendelkezések hatályba lépéséről külön törvény rendelkezik.

A törvény az egészségügyi dolgozók folyamatos egészségügyi ellátást biztosító önként vállalt többletmunkáját elismeri a szolgálati idő számításakor, ezért a vonatkozó törvény módosításával bevezeti a kiegészítő szolgálati idő fogalmát, amely a nyugdíj összegének kiszámításánál - ide értve az öregségi, a rokkantsági és a baleseti rokkantsági nyugdíjat is - ismeri el az egészségügyi dolgozók által végzett, egy életpályát figyelembe véve sokszor több évben mérhető többlettevékenységet.