2019. évi XIV. törvény indokolása

a 2020. évi Dubaji Világkiállításon történő magyar megjelenés sikeres megvalósításához, továbbá egyes nemzetközi nagyeseményekhez kapcsolódó rendelkezésekről

-----STARTING---POINT---ALTALANOS--- 

A 2020. évi Dubaji Világkiállításon (a továbbiakban: Világkiállítás) történő magyar megjelenés sikere nemzeti érdek, amelyet Magyarország méltó megjelenése érdekében a rendelkezésre álló szabályozási eszközökkel is elő kell segíteni a kapcsolódó szervezési, beruházási és lebonyolítási feladatok megvalósításának támogatásával. A Világkiállítás területén egy olyan pavilon kivitelezése szükséges, amely méltóképpen reprezentálja hazánk kulturális és történelmi értékeit.

A törvény a Világkiállításon történő magyar részvétellel összefüggésben biztosítja, hogy a Világkiállításon történő részvételhez szükséges beruházások határidőben, magas színvonalon, a szervező által meghatározott sajátos, egyedi követelményeknek maradéktalanul megfelelve, a speciális helyi viszonyokhoz igazodva megvalósulhassanak.

A 2019. évi World Urban Games és a 2022. évben megrendezésre kerülő férfi kézilabda Európa- bajnokság kiemelkedően jelentős sportesemények, amelynek sikeres megrendezéséhez szintén jelentős nemzeti érdek fűződik. A sportesemények sikeres rendezéséhez a rendelkezésre álló rövid időn belül jelentős létesítményfejlesztések szükségesek, melyek határidőre történő megvalósítását jogalkotási úton is elő kell segíteni.

Az ismertetett célok érdekében a törvény annak lehetőségét teremti meg, hogy a rendezvények közeli időpontjára tekintettel a szükséges fejlesztések a lehető legrövidebb idő alatt valósulhassanak meg.

-----STARTING---POINT---RESZLETES---

Az 1. §-hoz

Az 1. § a törvény hatályát határozza meg. A törvény hatálya a 2019. évben Budapesten zajló World Urban Games sportesemény és a 2022. évi magyar-szlovák közös rendezésű férfi kézilabda Európa-bajnokság budapesti, szegedi, tatabányai és veszprémi helyszíneken a rendezvények megrendezéséhez szükséges, illetve azokkal összefüggő, azokat kiszolgáló beruházásokra és felújítási, valamint a beruházással és a rendezvények lebonyolításával és szervezésével összefüggő beszerzésekre terjed ki.

A Kormány a World Urban Games megrendezése érdekében szükséges kormányzati intézkedésekről szóló 1540/2018. (X. 30.) Korm. határozatban hívta fel a kiemelt budapesti fejlesztésekért és nemzetközi sportpályázatokért felelős kormánybiztost (a továbbiakban: kormánybiztos), hogy - együttműködve Budapest főpolgármesterével és az emberi erőforrások miniszterével - a Nemzetközi Sportági Szakszövetségek Közgyűlése (a továbbiakban: GAISF) által meghirdetett, a World Urban Games sportesemény megrendezésére irányuló pályázattal és a rendezéssel kapcsolatos kormányzati feladatokat hangolja össze. A Kormány támogatta az első World Urban Games budapesti megrendezését célzó pályázat benyújtását a GAISF-nál, és azt, hogy sikeres pályázat esetén a 2019. évben Budapest adjon otthont az eseménynek. A nemzetközi jogtulajdonos GAISF 2018 novemberi döntését megváltoztatva csak 2019 februárjában hirdette ki Budapestet a pályázat győzteseként Los Angeles helyett. A World Urban Games megrendezésére 2019 szeptember elején kerülne sor, ugyanakkor a sikeres lebonyolítás csak akkor garantálható, ha a sportesemény előkészítése a törvény által biztosított sajátos jogi feltételek mellett bonyolítható le.

A Kormány a 1216/2018. (IV. 9.) Korm. határozatban hívta fel az egyes kiemelt budapesti beruházásokért felelős kormánybiztost, hogy a sportpolitikáért felelős miniszterrel, Budapest Főváros Önkormányzatával, a Magyar Olimpiai Bizottsággal és a Magyar Kézilabda Szövetséggel (a továbbiakban: Szövetség) együttműködve a Szövetség 2022. és 2024. évi férfi kézilabda Európa-bajnokság megrendezésére - a Szlovák Köztársasággal közösen - benyújtott pályázatához kapcsolódóan felmerülő kormányzati feladatokat hangolja össze és támogassa a hazai szakszövetségek által a nemzetközi szakszövetségekkel folytatott tárgyalásokat.

A Szövetség a 2022. évi kézilabda Európa-bajnokság rendezési jogát 2018. június 20-án nyerte el az Európai Kézilabda Szövetség glasgow-i kongresszusán társrendezésben Szlovákiával a szavazatok 69,3%-át begyűjtve. Az Európa-bajnokságot 2022. január 14-29. között rendezik meg, ahhoz azonban, hogy a megrendezésig hátralévő rövid idő alatt a szükséges létesítményfejlesztések sikeresen megvalósíthatóak legyenek a beruházás és a rendezvények gyors lebonyolítását garantáló jogi környezetet is biztosítani is kell.

A rendelkezés azokat az Európa-bajnokság helyszínéül szolgáló városokat határozza meg, ahol létesítményfejlesztés szükséges. A törvény a beruházások és rendezvények helyszínéül szolgáló ingatlanok kijelölését a Kormány hatáskörébe utalja.

A törvény hatálya a Világkiállításon történő sikeres magyar megjelenéshez szükséges valamennyi, a dubaji program megvalósítást szolgáló, illetve az azzal összefüggő, azt kiszolgáló beruházásokra és szolgáltatásokra (a továbbiakban együtt: Projekt), valamint az ezekkel összefüggő beszerzésekre is kiterjed. A Kormány felhatalmazást kap arra is, hogy a Projekt keretében további, a Világkiállítással összefüggő ügyeket jelöljön meg.

A 2. §-hoz

A beruházás, a beruházás érdekében létrehozandó szerződések, a Projekt, illetve a Projekt érdekében kötendő szerződések kiemelten fontos közérdeket szolgálnak. Ezen rendelkezés célja, hogy segítséget nyújtson a jogalkalmazónak olyan jogszabályok alkalmazása tekintetében, ahol a kiemelkedően fontos közérdek jelentőséggel bír.

A magyar jogrendszerben a kiemelten fontos közérdeknek a következő esetekben van jogi jelentősége:

a) a közbeszerzésekről szóló 2015. évi CXLIII. törvény 137. § (3) bekezdése (jogszabálysértően kötött szerződések semmisségének megállapítása alóli kivételek),

b) a közigazgatási perrendtartásról szóló 2017. évi I. törvény 94. § (5) bekezdése (jogellenesen kötött közigazgatási szerződések jogszerűvé nyilvánítása, ha semmisségi ok nem áll fenn).

A 3. §-hoz

A beruházással és a Világkiállítással összefüggő közbeszerzési eljárások gyorsítása érdekében a törvény 3. §-a lehetővé teszi a leggyorsabban lebonyolítható közbeszerzési eljárásforma alkalmazását. A közbeszerzési eljárások jogszerűségét a magyar jogrendszer egyéb szabályai biztosítják, ugyanakkor ezzel a megoldással a beszerzések hatékonyabb lebonyolítása biztosítható. A transzparencia és a verseny biztosítása érdekében ugyanakkor a törvény előírja, hogy minden esetben legalább három ajánlattevőt kell ajánlattételre felhívni. Ugyancsak a gyorsítást és egyszerűsítést szolgálja, hogy az ajánlatok értékelési szempontja kizárólag a legalacsonyabb összegű ellenszolgáltatás is lehet.

A 4. §-hoz

A 4. § értelmében a Projektet lebonyolító szerv a Magyar Turisztikai Ügynökség (a továbbiakban: MTÜ), azonban a Kormány rendeletében meghatározottak szerint más gazdasági társaság (a továbbiakban: vállalat) a projektlebonyolító szerv feladatait részben vagy egészben az MTÜ helyett elláthatja. E feladatok ellátása során a vállalatot a projektlebonyolító szervnek kell tekinteni.

Az 5. §-hoz

A törvény a Projekttel összefüggő közbeszerzési eljárásokat kiveszi a közbeszerzések központi ellenőrzéséről és engedélyezéséről szóló kormányrendelet hatálya alól, továbbá a közbeszerzési hirdetmények ellenőrzéséről szóló miniszteri rendeletben megállapított határidőket rövidíti.

A 6. §-hoz

A törvény értelmében a Projekttel összefüggő közigazgatási hatósági eljárások és vámigazgatási eljárások ügyintézési határideje 10 nap.

Felhatalmazást kap a kormány, hogy rendeletben határozza meg a közigazgatási hatósági eljárások sajátos szabályait.

A törvény a szakhatósági eljárások határidejét 5 napban határozza meg. A Pavilon várhatóan magyarországi legyártását követően szükséges a legyártott elemek megfelelőségének vizsgálata érdekében a Pavilonnak a gyártás helyén történő megfelelő összeszerelése és felállítása. A Pavilonnal kapcsolatban a magyarországi gyártást követően a kiszállítás során a különböző vámügyi eljárások lefolytatása is szükségessé válik. Tekintettel arra, hogy jelentős mennyiségű és méretű áru kiszállítására kerül sor, fontos, hogy a vámügyintézés is a lehető leggyorsabban és leggördülékenyebben tudjon megvalósulni.

A vámigazgatási eljárások eltérő határidejének megállapítására az Uniós Vámkódex 22. cikke és az uniós vámjog végrehajtásáról szóló 2017. évi CLII. törvény 42. § alapján lehetőség van.

A 7. §-hoz

A Pavilon létesítésének feltételeit a Kormány egyedi döntésében állapítja meg, a Kormány egyedi döntése legalább meg kell, hogy határozza a Pavilon méretét, annak szimbolikáját.

A 8. §-hoz

A Világkiállításon történő magyar megjelenéssel kapcsolatos eredményes beruházás érdekében történő képviseletet a miniszterelnök kabinetfőnökének döntése alapján a Világkiállításon történő magyar megjelenés előmozdításával kapcsolatos diplomáciai feladatok ellátásáért felelős személy látja el az MTÜ-vel közreműködve. A Kormány rendeletben határozza meg e személlyel való kapcsolattartás szabályait.

A 9. §-hoz

A törvény a beruházást a nemzetgazdasági szempontból kiemelt jelentőségű beruházások megvalósításának gyorsításáról és egyszerűsítéséről szóló 2006. évi LIII. törvény (a továbbiakban: Ngtv.) szerinti kiemelten közérdekű beruházássá minősíti annak érdekében, hogy az Ngtv.-ben az ilyen beruházásokra megállapított szabályok a beruházás tekintetében is alkalmazandóak legyenek.

Annak érdekében, hogy a fejlesztések nyomán létrejövő új sportlétesítmények a helyi közösségeket gazdagítsák, valamint az új létesítmények szakszerű és hatékony kihasználása biztosított legyen, a Budapesten felépítésre kerülő, a 2022. évi kézilabda Európa-bajnokság helyszíneként is szolgáló új multifunkciós csarnok helyszíneként szolgáló állami tulajdonú ingatlanok és a felépülő új fővárosi létesítmény a törvény erejénél fogva egy fővárosi sportegyesület vagyonkezelésébe kerülne a beruházás megvalósítását követően.

A 10. §-hoz

A rendelkezések a gyorsabb szerződéskötés lehetőségét teremtik meg, illetve az esetleges jogorvoslati eljárást gyorsítják fel. A jogorvoslatot biztosító jogintézmények továbbra is alkalmazhatók maradnak, tehát ajánlattevők e joga nem vész el, pusztán azok időhúzó jellege kerülne kiküszöbölésre az új rendelkezés által. Mivel mind a vitarendezés, mind a jogorvoslat időbeli elhúzódása jelentős mértékben késleltetni tudja a szerződéskötést és a tényleges munkakezdést, a folyamatok felgyorsítása érdekében kerül kiiktatásra az a szabály, hogy ezekben az esetekben a szerződéskötésre halasztó hatállyal legyen az ajánlatkérő válaszadása, illetve az esetleges jogorvoslati eljárás lezárása.

A 11. §-hoz

A beruházás irányítási feladatait a Kormány döntése alapján a kiemelt budapesti fejlesztésekért és nemzetközi sportpályázatokért felelős kormánybiztos, valamint a férfi kézilabda Európa- bajnoksághoz kapcsolódó egyes vidéki sportinfrastruktúra fejlesztések megvalósításával összefüggő feladatok ellátásáért felelős kormánybiztos látja el. Jelen rendelkezés - az irányítási jog megfelelő gyakorlása érdekében - a kormánybiztosok számára általános tájékoztatáskérési, valamint a beruházás megvalósítását elősegítő konkrét intézkedések megtételére vonatkozó javaslati jogosultságot biztosít, összhangban az Ngtv. rendelkezéseivel.

A 11. § a tájékoztatáskérés és javaslattétel során a kormánybiztosokkal kapcsolatba kerülő hatóságok, önkormányzatok és feladatkörükben eljáró egyéb személyek, szervek válaszadására vonatkozó irányadó határidőt is rögzíti.

A 12. §-hoz

Az építési beruházásoknál szokásos közterület használati hozzájárulás megadásának határidejét rögzíti. Tekintettel arra, hogy ez a határidő általános jelleggel jogszabályban nincs rögzítve, jelen rendelkezés célja szintén a beruházás gyorsítása lehetőségének biztosítása.

A 13. §-hoz

A beruházás speciális jellegére tekintettel a fák és fás szárú növények védelméről szóló önkormányzati rendelet fapótlásra vonatkozó szabályai eltérést biztosító rendelkezések nélkül nem alkalmazhatók. A fakivágási engedélyt fapótlási kötelezettség előírása nélkül kell megadni, ugyanakkor az építtető a fapótlás tekintetében megállapodást köteles kötni az önkormányzattal, amelynek során az ésszerű fapótlási kötelezettség megállapításra kerül. Garanciális szabály és az Alaptörvény P) cikkének történő megfelelést szolgálja, hogy e megállapodás megkötése a használatbavételi engedély kiadásának feltételét képezi, továbbá, hogy a megállapodás alapvető paramétereit maga a törvény rögzíti.

-----STARTING---POINT---VEGE---

A 14. §-hoz

Felhatalmazást ad a Kormány számára a felsorolt tárgykörökben történő rendeletalkotásra.

A 15. §-hoz

A törvény hatálybalépésének napját állapítja meg. A hatálybalépés - a kivételes sürgősségre tekintettel - a kihirdetést követő nappal kerül meghatározásra.

A 16. §-hoz

Átmeneti rendelkezést tartalmaz, amelynek értelmében a törvényt a folyamatban lévő ügyekben is alkalmazni kell.