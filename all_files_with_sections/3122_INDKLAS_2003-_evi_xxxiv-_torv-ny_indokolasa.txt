2003. évi XXXIV. törvény indokolása

az áruknak TIR-igazolvánnyal történő nemzetközi fuvarozására vonatkozó, Genfben, 1975. november 14-én kelt vámegyezmény és módosításai egységes szerkezetben történő kihirdetéséről

Indokolás

Az áruknak TIR-igazolvánnyal történő nemzetközi fuvarozására vonatkozó, Genfben, 1975. év november 14. napján kelt vámegyezményt (a továbbiakban: Egyezmény) az 1978. évi 16. törvényerejű rendelet hirdette ki.

Az Egyezmény 1989., 1994. és 1999. évben hatályba lépett módosításait a 2001. évi VII. törvény egyszeri aktussal kihirdette.

Az Egyezmény jelenlegi módosítása - az Egyezmény 59. Cikkében foglalt eljárás következtében - 2002. május 12-én nemzetközi jogilag hatályba lépett.

Jelen törvény alapján az Egyezmény, az Egyezmény korábban kihirdetett módosításai és a nemzetközi szinten 2002. május 12-én hatályba lépett módosítás szövege egységes szerkezetben kerül kihirdetésre.

Az Egyezmény angol nyelvű szövegének beépítésére a nemzetközi szerződésekkel kapcsolatos eljárásról szóló 1982. évi 27. törvényerejű rendelet 14. §-ának (3) bekezdése alapján került sor, amely főszabályként előírja, hogy a kihirdetésre kerülő, kizárólag idegen nyelven készült nemzetközi szerződést a hivatalos magyar nyelvű fordítással együtt az eredeti idegen nyelvek egyikén is ki kell hirdetni.

Az Egyezmény hivatalos magyar nyelvű fordítása az Egyezmény kihirdetéséről szóló 1978. évi 16. törvényerejű rendelet hatályos szövegéhez képest az alábbi, nemzetközi szinten 2002. május 12-én hatályba lépett módosításokat tartalmazza:

- a TIR-igazolvány felhasználásához kapcsolódó eljárások és műveletek keretében új fogalomrendszer kialakítása,

- a TIR-fuvarozás és a TIR-eljárás fogalma, valamint az azok alatt értendő fuvarozási és ellenőrzési cselekmények szétválasztása,

- a TIR-eljárás résztvevőit terhelő feladatok pontos megállapítása érdekében a TIR-igazolvány birtokosa fogalmának meghatározása,

- a TIR garancialánc hatékonyabb működtetéséért felelős nemzetközi szervezet felelősségvállalási kötelezettségének pontosítása,

- a TIR-eljárás kezdete, befejezése és mentesítése fogalmának szétválasztása és meghatározása.

Az Egyezmény szövegének a módosításokkal egységes szerkezetben történő kihirdetésére tekintettel lehetőség van a hatályos jogszabály szövegében fellelhető fordítási pontatlanságok rendezésére is. A változtatásra hiteles fordítás alapján kerül sor.

A Magyar Népköztársaság Elnöki Tanácsa a szerződés megerősítése alkalmából a 3. §-ban foglalt fenntartást és nyilatkozatot tette. A fenntartás és nyilatkozat visszavonását eredményező belső jogi és nemzetközi jogi eljárás lefolytatása időigényes, az jelentősen késleltetné az Egyezmény egységes szerkezetbe foglalt szövegének kihirdetését. A visszavonásra irányuló eljárásra a törvény hatálybalépését követően, az Egyezmény módosítása - nemzetközi szinten folyamatban lévő - III. fázisának kihirdetése során kerülhet sor.

A törvény hatálybalépésével egyidejűleg hatályon kívül kell helyezni az Egyezmény kihirdetéséről szóló 1978. évi 16. törvényerejű rendeletet és a módosításáról rendelkező jogszabályokat.