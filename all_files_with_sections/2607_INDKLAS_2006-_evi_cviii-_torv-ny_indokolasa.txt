2006. évi CVIII. törvény indokolása

a Magyar Köztársaság és a Szlovén Köztársaság között a bűnüldöző szervek határokon átnyuló együttműködéséről szóló, Brdoban, 2006. október 25-én aláírt Megállapodás kihirdetéséről

-----STARTING---POINT---ALTALANOS---

Általános indokolás

A Magyar Köztársaság és a Szlovén Köztársaság között a bűnüldöző szervek határokon átnyúló együttműködéséről szóló Megállapodás célja a magyar és a szlovén bűnüldöző szervek közötti együttműködés elmélyítése, amelyet a szervezett bűnözés átalakulása, a határokat átlépő bűncselekmények számának növekedése, az új elkövetési formák megjelenése, valamint a belső határok nélküli schengeni térség államainak biztonsági igénye indokol.

A Megállapodásban szabályozott együttműködés nem terjed ki a Szerződő Felek igazságügyi hatóságainak hatáskörébe tartozó jogsegélyre.

A Megállapodásban a bűnüldöző szervek közötti együttműködés főbb területei: információcsere, intézkedések sürgős esetekben, személyek és tárgyak körözése, határon átnyúló megfigyelés, határon átlépő üldözés, ellenőrzött szállítás, fedett nyomozó alkalmazása, együttműködés a Védelmi Programban, közös bűnfelderítő-csoport létrehozása, titkos információgyűjtés, közös határmenti járőrszolgálat, együttműködés a közös kapcsolattartási szolgálati helyeken, összekötő tisztviselők küldése és fogadása.

A Megállapodás rögzíti a fenti együttműködési formákra vonatkozó konkrét szabályokat, az együttműködő szerveket, a megkeresések sajátos tartalmi elemeit, az együttműködési cselekmények és az abban résztvevő, együttműködő bűnüldöző szervek irányításának szabályait, az együttműködők jogait és kötelezettségeit. A nemzetközi szerződés alapján a bűnüldöző szervek közötti nemzetközi együttműködésre a büntetőeljárás keretein kívül, a bűnmegelőzés és a bűnfelderítés során kerül sor, nem érintve a bűnügyi jogsegély alapján az igazságügyi szervek hatáskörébe tartozó eljárási cselekményeket.

Jelen Megállapodás létrehozása a Szlovén Köztársasággal, mint szomszédos, Európai Uniós tagállammal nagy jelentőséggel bír, ugyanis a Megállapodás aláírásával lehetővé válik egy új típusú, az Európai Uniós jogi normáknak és a schengeni előírásoknak megfelelő együttműködés kialakítása.

-----STARTING---POINT---RESZLETES---

Részletes indokolás

Az 1. §-hoz

A Megállapodás, tartalmát tekintve, törvényhozási tárgykört érintő szabályokat tartalmaz, ezért a 2005. évi L. törvény 7. §-a (1) bekezdésének a) pontjában foglaltakra tekintettel, a Megállapodás kötelező hatályának elismerésére az Országgyűlés ad felhatalmazást.

A 2. §-hoz

A Megállapodás szövegének végleges megállapítását követően, a 2005. évi L. törvény 9. §-a értelmében, a Megállapodást törvényben kell kihirdetni.

A 3. §-hoz

A Megállapodás a magyar és szlovén bűnüldöző szervek közötti együttműködés elmélyítése érdekében jött létre.

A Szerződő Felek közötti együttműködésre a közrend és közbiztonság védelme érdekében, az európai elfogatóparancs kibocsátásának alapjául szolgáló bűncselekmények megelőzése, megakadályozása és felderítése, valamint a határrendészeti és közlekedésrendészeti területen kerülhet sor (1. cikk). Bizonyos együttműködési formák esetén (határon átnyúló megfigyelés, határon átlépő üldözés, fedett nyomozó) indokolt a bűncselekményi kör szűkítése [11. cikk (1) bek., 12. cikk (1) bek. és 14. cikk (1) bek.].

A Megállapodásban szabályozott együttműködés nem terjed ki a Szerződő Felek igazságügyi hatóságainak hatáskörébe tartozó jogsegélyre [1. cikk (4) bek.].

A Megállapodás 2. cikke meghatározza az együttműködésben résztvevő szerveket, amelyek a Szerződő Felek belső jogszabályai szerint feljogosítottak bűnüldözési és egyéb, a Megállapodás hatály alá tartozó feladatok végzésére. A magyar Fél részéről: a Rendőrség, a Határőrség, a Vám-és Pénzügyőrség bűnüldözési és bűnmegelőzési feladatot ellátó szervei, valamint a Rendvédelmi Szervek Védelmi Szolgálata. A szlovén Fél részéről: a Belügyminisztérium, a Rendőrség, a Rendőr-főigazgatóság a belső szervezeti egységeivel, valamint a területi szervezeti egységekkel együtt [2. cikk (1) bek.].

Az együttműködési formák jelentős része az államhatárhoz kapcsolódik, például a határon átnyúló megfigyelés, a határon átlépő üldözés, az ellenőrzött szállítás. Továbbá, több bűncselekmény (embercsempészet, kábítószer-, fegyvercsempészet, pénzügyi bűncselekmények egy része, okmányhamisítások) felderítése, megelőzése, leleplezése során a Szerződő Felek illetékes szervei együttműködésének színhelye főként az államhatár. A fenti bűncselekmények felderítésében a hatályos magyar jogszabályok szerint több szerv is illetékes, ezért indokolt, hogy az együttműködésben a Határőrség, valamint a Vám- és Pénzügyőrség is részt vesz.

A Megállapodásban kijelölt központi kapcsolattartó szervek: a magyar Fél részéről az Országos Rendőr-főkapitányság Nemzetközi Bűnügyi Együttműködési Központ; a szlovén Fél részéről a Belügyminisztérium, a Rendőrség, a Rendőr-főigazgatóság [2. cikk (2) bek.].

A Megállapodás meghatározza a határterületnek minősülő közigazgatási területet is, amelyen belül az erre feljogosított bűnüldöző szervek a határterülethez kapcsolódó bűncselekmények esetén a nemzetközi szerződésben meghatározott közvetlen információcserét folytathatnak [2. cikk (3) bek. és 8. cikk].

Az együttműködésre irányuló megkereséseket a központi kapcsolattartó szerveken keresztül, írásban kell megküldeni és fogadni. Sürgős esetben a megkeresés szóban is előterjeszthető. A szóbeli megkeresést haladéktalanul írásban is meg kell erősíteni [3. cikk (2) bekezdés]. A Megállapodásban a Felek meghatározták a megkeresésekre alkalmazandó eljárási szabályokat és azok teljesítésének határidejét (3. cikk), továbbá a megkeresés legfontosabb tartalmi elemeit, és az együttműködés során használt nyelvet (4. cikk).

A bűnüldöző szervek egyedi esetekben megkeresés nélkül is átadhatnak bűnügyi információt, ha az a másik Fél bűnüldöző szervei számára szükséges a bűncselekmények megelőzéséhez és felderítéséhez, illetve más, a közrendet fenyegető veszély elhárításához (7. cikk).

A bűnüldöző szervek közötti együttműködés fő területei az alábbiak:

a) intézkedések sürgős esetekben (5. cikk),

b) információcsere (6. 7. és 8. cikk),

c) a közbiztonság közös elemzése (9. cikk),

d) személyek és tárgyak körözése (10. cikk),

e) határon átnyúló megfigyelés (11. cikk),

f) határon átlépő üldözés (12. cikk),

g) ellenőrzött szállítás (13. cikk),

h) fedett nyomozó alkalmazása (14. cikk),

i) együttműködés a Védelmi Programban (15. cikk),

j) közös bűnfelderítő-csoport létrehozása (16. cikk),

k) titkos információgyűjtés (17. cikk),

l) összekötő tisztviselők küldése (18. cikk),

m) együttműködés közös kapcsolattartási szolgálati helyeken (19. cikk),

n) közös határmenti járőrszolgálat (20. cikk),

o) közbiztonsági együttműködés jelentősebb rendezvények során (21. cikk),

p) együttműködés a közúti közlekedés biztonságának biztosítása terén (22. cikk),

q) együttműködés a képzés, továbbképzés, valamint a bűnmegelőzés területén (23. cikk).

A Megállapodás tartalmazza a fenti együttműködési formákra vonatkozó konkrét szabályokat: a megkeresések kérésének, megtagadásának és teljesítésének eseteit; a megkeresések sajátos tartalmi elemeit; az együttműködési cselekményeket, és az együttműködő bűnüldöző szervek irányításának szabályait (III. Fejezet).

A Megállapodás rendelkezik a Szerződő Felek bűnüldöző szerveinek tagjait a másik Szerződő Fél területén történő eljárás során megillető jogokról és terhelő kötelezettségekről (IV. Fejezet). Ennek keretében meghatározza a másik Szerződő Fél területén feladatot végző tisztviselők beutazásának, kiutazásának és tartózkodásának szabályait, az egyenruha viselésének, a kényszerítő eszközök, a szolgálati fegyverek használatának és az elkövető elfogásának szabályait, továbbá a szolgálati viszonyokra, a büntetőjogi és a kártérítési felelősségre vonatkozó szabályokat (24-28. cikk).

A Megállapodás részletes adatvédelmi szabályokat tartalmaz, meghatározza a személyes adatok kezelésének és a minősített adatok átadásának feltételeit (V. Fejezet).

A Megállapodás a záró rendelkezések között rendelkezik a Vegyes Bizottság felállításáról, a költségviselés szabályairól, a viták rendezéséről és a Megállapodás hatálybalépéseinek feltételeiről (VI. Fejezet).

A 4. §-hoz

A Megállapodás a 38. cikkének (1) bekezdése értelmében a Megállapodást meg kell erősíteni. A Megállapodás azon későbbi jegyzék keltének napjától számított kilencvenedik napon lép hatályba, amelyben a Szerződő Felek diplomáciai úton értesítették egymást arról, hogy a Megállapodás hatálybalépéséhez szükséges belső jogszabályi követelményeknek eleget tettek. Ennek naptári napját - a 2005. évi L. törvény 10. § (4) bekezdésének megfelelően - annak ismertté válását követően a külügyminiszter a Magyar Közlönyben közzétett egyedi határozatával állapítja meg.

A Megállapodásnak a határon átlépő üldözésre vonatkozó szabályai (12. cikk) az Európai Unió Tanácsának a Schengeni Végrehajtási Egyezmény Magyarország általi teljes körű alkalmazását jóváhagyó határozatának kihirdetése napján lépnek hatályba.

A törvény végrehajtásáról a rendészetért felelős miniszter gondoskodik. Tekintettel arra, hogy magyar részről több kapcsolattartó, bejelentést fogadó, megkeresésre válaszoló hatóságot jelöl ki a Megállapodás, szükség van a Megállapodás végrehajtásáért felelős miniszter meghatározására. A gyakorlati munka elősegítése érdekében szükség lesz továbbá megfelelő fórum keretében a hazai szervek közötti rendszeres koordinációra, tapasztalatcserére.