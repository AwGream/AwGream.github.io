2001. évi XCII. törvény indokolása

a sportról szóló 2000. évi CXLV. törvény módosításáról

-----STARTING---POINT---ALTALANOS--- 

A magyar sportban több olyan eredményes sportoló is van, aki egynél több olimpián érhet majd el dobogós helyezést. A gyakorlat azt mutatja, hogy az egyes olimpiákra gyakran más-más edző készíti fel a sportolót. Az Stv. jelenlegi rendelkezései alapján az érmes csak egy edzőt jelölhet járadékra. Ez a szabályozás igazságtalan helyzetet teremt, mivel ahogyan érem és érem között, úgy edző és edző között is nehéz különbséget tenni; azaz melyik egyetlen érmet és így melyik egyetlen edzőjét jelölje meg a sportoló járadékra jogosultként.

Az Stv. hatályba lépése óta eltelt időszakban érkezett sportszakmai visszajelzések alapján gyakran komoly lelkiismereti konfliktust okoz a több olimpiai éremmel is rendelkező bajnokoknak, hogy melyik edzőjüket válasszák ki járadékos jelöltként. E helyzetre nyújt megoldást a törvényjavaslat, amikor lehetővé teszi a jövőbeni érmesek számára az olimpiánkénti jelölést. Ez azt jelenti, hogy a sportoló minden olimpia után, amelyen dobogós helyezést ért el, edzőt javasolhat majd járadékra, természetesen az adott olimpián elért legjobb helyezése után.

Az edzői járadékos jelölésének és a járadék megállapításának, számításának szabályai ugyanakkor nem változnak. Ha az érmes másik olimpián szerzett helyezése után részesül érmesi járadékban, akkor is a képzett, az edzői jogosultság alapját jelentő érmesi járadékból levezetve kell az edző járadékát megállapítani.

A törvénymódosítás egyidejűleg változatlanul hagyja az „egy érmes/özvegy/edző-egy járadék” fő szabályt.

A törvénymódosítás a szükséges költségvetési fedezet biztosíthatósága érdekében a soron következő olimpián, paralimpián, sakkolimpián, Siketek Világjátékain szerzett helyezések után megállapítandó edzői járadékokra lenne először alkalmazandó.

A törvénymódosítás esélyegyenlőségi indokok és sportszakmai szempontok alapján az olimpiai járadékra jogosultságot sakk sportban egységesen kiterjeszti minden, sakkolimpián dobogós helyezést szerzett érmesre, azok özvegyeire és edzőire, függetlenül attól, hogy a sakkolimpiát épek vagy fogyatékosok számára rendezték. Garanciális szabályként a törvénymódosítás egyidejűleg rögzíti, hogy a sakkolimpiát legalább a sportág nemzetközi központi szervezete, a FIDE tagszervezetének kell szerveznie.

A járadékosi kör kiterjesztése ugyanakkor csak jelentéktelen költségvetési többletkiadást okoz, amely fejezetközi átcsoportosítással fedezhető.

-----STARTING---POINT---RESZLETES---

-----STARTING---POINT---VEGE---