1992. évi LXXXI. törvény indokolása

a pártok működéséről és gazdálkodásáról

-----STARTING---POINT---ALTALANOS---

A pártok működéséről és gazdálkodásáról szóló 1989. évi XXXIII. törvény megalkotásával létrejött az a jogi keret, amely biztosította a pártok folyamatos működését.

A jogalkotó és jogalkalmazó szerveknek figyelemmel kell kísérniük a jogszabályok alkalmazásának hatását, és a tapasztalatokat a jogalkotásban is hasznosítani kell. Erre figyelemmel a Parlamentben frakcióval rendelkező pártok képviselői - a pártok vezetőségével egyeztetve és egyetértve - a törvény módosítására tettek javaslatot.

-----STARTING---POINT---RESZLETES---

A Javaslat - a gyakorlati tapasztalatokra figyelemmel -

a) a jelenlegi szabályozást szigorítva kizárja, hogy a fegyveres erők és a rendőrség hivatásos állományú tagjai pártban vezető tisztséget töltsenek be (1. §),

b) részletesen szabályozza a párt feloszlásával kapcsolatos eljárást (2. §),

c) az időközben bekövetkezett változásokra figyelemmel határozza meg a párt vagyonának és bevételének körét [3. § (1) bek.],

d) a költségvetési támogatás igazságosabb és gyorsabb elosztására tesz javaslatot (4. §),

e) a párt gazdálkodó tevékenységét az eddiginél szélesebb körben teszi lehetővé (5. §).

A párt megszűnése esetén a megmaradó vagyon felhasználásáról, célszerűbb hasznosításáról is rendelkezik a tervezet fenntartva bizonyos esetekben a párt önálló döntési lehetőségét (6. §).

A pénzügyi zárás és a zárómérlegek a Magyar Közlönyben való megjelentetési határideje között rövid idő állt rendelkezésre, ezért indokolt a határidő módosítása (7. §).

A pártok gazdálkodási rendszere kialakult, s a tapasztalatok szerint elegendő, ha a rendszeres átfogó ellenőrzésre kétévenként kerül sor (8. §).

A pártok beszámolójáról szóló melléklet korszerűsítése a nyilvánosság pontosabb tájékoztatását szolgálja (9. §).

-----STARTING---POINT---VEGE---

A 10. §-ban foglalt rendelkezés biztosítja a Kincstári Vagyonkezelő Szervezetnek, hogy az Állami Vagyonügynökség által kezelt vagyonból székházakat juttasson a pártok részére. Egyben korlátot is állít, mivel csak a költségvetési támogatásban részesülő pártok kaphatnak juttatást.

A 8. §-ban megfogalmazottakkal összhangban el kell végezni az Állami Számvevőszékről szóló törvény szükséges módosítását (10. §).