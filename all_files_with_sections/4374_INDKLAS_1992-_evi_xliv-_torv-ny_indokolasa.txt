1992. évi XLIV. törvény indokolása

a Munkavállalói Résztulajdonosi Programról

-----STARTING---POINT---ALTALANOS--- 

A munkavállalói tulajdonszerzés meglévő lehetőségeit (azokat nem megszüntetve) a Munkavállalói Résztulajdonosi Program (a továbbiakban: MRP) olyan új formával gazdagítja, amelyben a dolgozók egy együttesen szervezett akció keretében jutnak tulajdonrészhez annál a társaságnál, amelynek munkavállalói.

A Javaslat szerint az MRP-ben a társaságnál a törvényes munkaidő legalább felében foglalkoztatott minden dolgozó részt vehet, akinek munkaviszonya legalább 6 hónapja fennáll. Az MRP-hez a szervezet megalakulását követően azok a dolgozók is csatlakozhatnak, akik megfelelnek a Javaslatban és a szervezet alapszabályában foglalt feltételeknek.

MRP indítható a társaság tulajdonosi viszonyaitól függetlenül - a pénzintézetek és biztosító társaságok kivételével - mindazoknál a bejegyzett társaságoknál, korlátolt felelősségű társaságoknál, valamint az átalakulás során, ahol az alábbi feltételek együttesen teljesülnek:

- az adott társaság munkavállalóinak többsége (50%-a + 1 fő) a program indítása mellett dönt,

- a részvény vagy üzletrész (magánszemély, jogi személy vagy állam) egy vagy akár több tulajdonosa annak eladását elhatározza,

- a társaság közgyűlése, taggyűlése hozzájárul az MRP indításához,

- valamely pénzintézet meghitelezi a vásárlást vagy a tulajdonos részletfizetéssel értékesíti a vagyonrészt,

- a társaság jövedelmezősége fedezetet nyújt a tulajdon vásárlásával összefüggő fizetési kötelezettségek teljesítéséhez.

A tulajdon vásárlásának előkészítése érdekében a munkavállalói kollektíva 3 főből álló szervezőbizottságot hoz létre, amely a részvény, üzletrész eladójával, illetve hiteligény esetén a pénzintézettel az adás-vétel előzetes egyeztető tárgyalásait lefolytatja, kidolgoztatja és a társasággal ellenjegyezteti a program megvalósíthatósági tanulmányát, továbbá a szervezet megalakulásának jogi előkészítési feladatait elvégzi (a munkavállalók MRP indításával kapcsolatos írásos nyilatkozatát összegyűjti, az MRP szervezet alapszabály tervezetét elkészíti, gondoskodik az alakuló közgyűlés összehívásáról).

Amennyiben a vagyonrész tulajdonosának eladási szándéka találkozik a dolgozói kollektíva vételi törekvéseivel és az adás-vétel kondícióiban megegyezés jön létre, akkor - a tulajdon szerzésével és gyakorlásával kapcsolatos feladatok ellátása érdekében - a dolgozók jogi személyiséggel rendelkező szervezetet hoznak létre (MRP szervezet).

A szervezet a munkavállalók által az őket foglalkoztató társaságban tulajdoni részesedés szerzése céljából önkéntesen létrehozott, önkormányzattal és nyilvántartott résztvevőkkel rendelkező jogi személy. A szervezet alapszabályában e céltól eltérni nem lehet.

A szervezet megalakulásával a szervezőbizottság megszűnik.

Az MRP szervezet veszi fel a hitelt egy pénzintézettől, vagy állapodik meg a részletfizetésben az eladóval. A hitel visszafizetésének vagy részletvétel esetén a részletfizetés törlesztésének fő forrása annak a társaságnak a jövedelme, amelyben a programot szervezték. Ezt a forrást más jogi és természetes személyek, valamint a munkavállalók befizetései egészíthetik ki.

A szervezet tartozásaiért teljes vagyonával felel. A résztvevő munkavállalók a szervezet tartozásaiért csak a részvény számlájukon (üzletrész számlájukon) szereplő vagyonuk erejéig felelnek.

Az állami vagyonkezelő szervezet által értékesítésre kerülő részvények, üzletrészek megvásárlásához kedvezményes kamatozású privatizációs hitel vagy részletfizetési kedvezmény, valamint a törvényben meghatározott adókedvezmény (befektetési kedvezmény, társasági adóalap kedvezmény) vehető igénybe.

Az adókedvezmény érvényes az állami vagyon értékesítésekor (befektetési kedvezmény, társasági adóalap kedvezmény), továbbá a befektetési kedvezmény megilleti a dolgozókat a társaság tulajdonosi formájától függetlenül minden esetben.

A konstrukció indításakor a részvények, üzletrészek tulajdonjoga a MRP szervezetet illeti meg, amely ezeket a törvényben és az alapszabályban foglalt feltételeknek megfelelően fokozatosan - a hiteltörlesztés, részletfizetés ütemében - adja át a munkavállalók tulajdonába.

-----STARTING---POINT---RESZLETES---

A 1. §-hoz

A Javaslat fő szabályként a már bejegyzett részvénytársaságoknál és korlátolt felelősségű társaságok munkavállalóinak teszi lehetővé azt, hogy MRP keretében kizárólag az őket foglalkoztató társaságban részvényt (üzletrészt) (a továbbiakban: vagyonrész) vásároljanak.

A Javaslat a munkavállalókkal szemben csak azt a feltételt támasztja, hogy a jelentkezéskor legalább 6 hónapos munkaviszonnyal rendelkezzenek. Az MRP szervezet alapszabálya ennél hosszabb időt is megállapíthat, ez azonban az 5 évet nem haladhatja meg.

Tekintettel a gazdálkodó szervezetek gyakori átalakulására, a 6 hónapos időszakba a jogelőd munkaadónál eltöltött időszak is beleszámít.

A Javaslat biztosítja azon munkavállalók részvételi lehetőségét is, akik az MRP szervezet megalakítását követően kívánnak a programba bekapcsolódni. Ennek feltétele az, hogy megfeleljenek a Javaslatban és az alapszabályban foglalt kritériumoknak.

A Javaslat lehetőséget biztosít arra is, hogy a dolgozók már az átalakulás folyamatába mint alapítók kapcsolódhassanak be a társaság létrehozásába. Ez nemcsak arra az esetre vonatkozik, amikor a vállalat egésze alakul át társasággá, hanem arra is, amikor a dolgozók a vállalat önálló szervezeti egységét vásárolják meg MRP keretében és alakítják azt át társasággá.

A 2. §-hoz

A Javaslat részletesen szabályozza az MRP szervezet létrehozásának módját.

Ennek első lépéseként a dolgozóknak 3 fős szervezőbizottságot kell létrehozni. A bizottság megállapodik a vagyonrész tulajdonosokkal az eladás feltételeiben, de csak feltételesen, ami azt jelenti, hogy a szervezőbizottság által kötött szerződés csak akkor lép hatályban, ha az MRP szervezet megalakul. A szervezőbizottság független szakértővel megvalósíthatósági tanulmányt készíttet, amelyben vizsgálni kell, hogy a társaság pénzügyi helyzete lehetővé teszi-e a munkavállalók által megszerezni kívánt vagyonrészek vételárának és kamatainak törlesztését, valamint azt is, hogy milyen mértékű tulajdoni részesedés és milyen névértékű részvények esetén valósítható meg az MRP.

A szakértő által készített megvalósíthatósági tanulmány érvényességéhez a társaság ellenjegyzését is megkívánja a Javaslat.

A 3. §-hoz

Ha a társaság által ellenjegyzett megvalósíthatósági tanulmány szerint az MRP megvalósítható, a szervező bizottság vagy hitelkérelemmel fordul valamely pénzintézethez, vagy részletfizetésre tehet ajánlatot a vagyonrészt eladó számára.

A pénzintézet az általa elvégzett hitelvizsgálat pozitív eredményeként a szervező bizottság számára hitelígérvényt állíthat ki, illetve a vagyonrész tulajdonos - ha részletfizetésre hajlandó - olyan nyilatkozatot tehet, hogy a részletvételi ajánlatot a szervezet megalakulása esetén elfogadja. A hitelígérvény, illetve a nyilatkozat köti a pénzintézetet, illetve az eladót; vagyis a szervezet megalakulása esetén az abban foglaltaktól nem, vagy csak együttes akarat esetén lehet elérni.

Az MRP szervezet megalakulásához a fentieken túlmenően az is szükséges, hogy ehhez a társaság közgyűlése (taggyűlése) is hozzájáruljon. Erre azért van szükség, mert a Javaslat értelmében a szervezet tartozásaiért a társaság kezesként felel, és ilyen kötelezettséget csak a társaság legfelsőbb döntéshozó szerve vállalhat.

További következménye a hozzájárulásnak, hogy a tagok (részvényesek) ezzel lemondanak az őket törvény vagy alapszabály alapján megillető elővásárlási jogról. Az elővásárlási jog kizárása nélkül ugyanis előfordulhat, hogy az eladó hiába állapodik meg a szervező bizottsággal vagyonrésze eladásában, hiszen az elővásárlásra jogosult - megelőzve az MRP szervezetet - megvehetné a vagyonrészt.

A 4. §-hoz

A Javaslat az MRP keretében történő tulajdonszerzés céljából új jogi személyt hoz létre, az MRP szervezetet.

Az MRP szervezet fogalmi ismérvei közé tartozik az önkéntesség, az önkormányzati jelleg és a nyilvántartott résztvevők. A Javaslat a szervezet létrehozását csak MRP céljára engedi meg, ettől a szervezet fennállása alatt nem lehet eltérni.

A Javaslat a szervezet megalakításának minimális feltételeként írja elő, hogy a társaság munkavállalóinak több, mint fele az alakuló közgyűlésen a megalakulást kimondja, az alapszabályt megállapítsa és az ügyintéző szervet megválassza.

Az 5. §-hoz

A szervezet megalakulását követően kérni kell annak bírósági nyilvántartásba vételét. Erre azért van szükség, mert az MRP szervezet a nyilvántartásba vétellel nyeri el jogi személyiségét, ezzel válik lehetővé, hogy jogokat és kötelezettségeket szerezzen.

Ha az alapítók a Javaslatban foglalt feltételeknek eleget tettek, a bíróság nem tagadhatja meg a nyilvántartásba vételt.

A 6. §-hoz

A Javaslat a szervezet nyilvántartásba vételét a székhely szerint illetékes megyei vagy fővárosi bíróság jogkörébe utalja, amely a kérelemről soron kívül nem peres eljárásban határoz.

Tekintettel arra, hogy a Javaslat az MRP szervezet fölötti általános törvényességi felügyelet ellátását az ügyészség hatáskörébe utalja, a nyilvántartásba vételről szóló határozatot az ügyészségnek is meg kell küldeni.

Annak érdekében, hogy a bírósághoz benyújtott alapszabály mindig a tényleges állapotot tükrözze, a Javaslat előírja, hogy az alapszabály adatainak megváltozását a változás megtörténtétől számított 30 napon belül be kell jelenteni a bíróságnak.

A 7. §-hoz

A Javaslat a szervezet legfelsőbb döntéshozó szerveként a résztvevők összességéből álló közgyűlést határozza meg.

Fontos garanciális szabály azoknak az alapvető döntési jogköröknek a megállapítása, amelyek kizárólag a közgyűlést illetik. Ezek közül is kiemelkedik az alapszabály megállapítása és módosítása, illetve a döntés, a hitelfelvétel, illetve a részletfizetés feltételeinek elfogadásáról.

Ugyanilyen garanciális szabály annak meghatározása, hogy mikor kell a közgyűlést összehívni. A Javaslat szerint erre évente legalább egyszer sor kell, hogy kerüljön, feltéve ha olyan rendkívüli körülménynek tekinthető, ha az ügyész keresetére a bíróság rendeli ezt el, illetőleg ha a résztvevők egyharmadának, vagy az alapszabályban meghatározott ennél kisebb hányadának kívánságára kerül rá sor.

A 8. §-hoz

A Javaslat az ügyintéző szervre vonatkozóan csak a legszükségesebb garanciális szabályokat állapítja meg. Ilyen szabály, hogy a közgyűlés az ügyintéző szervet titkosan, meghatározott időre választja, biztosítva azt, hogy csak az arra legalkalmasabb személyek kerülhessenek az operatív irányító szervbe.

Az ügyintéző szerv mint a szervezet operatív irányító testülete, az alapszabályban megnevezett, vagyis a közgyűlés által megválasztott tagja útján képviseli az MRP szervezetet harmadik személyekkel szemben. Az ügyintéző szervnek tagja lehet bármely személy, aki nincs eltiltva a közügyek gyakorlásától. A Javaslat - tekintettel a társaság kezességvállalására - lehetővé teszi továbbá, hogy a tagok legfeljebb egyharmadát a társaság delegálja. A külső személyek száma azonban nem haladhatja meg az ügyintéző szerv tagjainak felét.

Az ügyintéző szerv tagjai tevékenységükért a polgári jog általános szabályai szerint felelnek, ami azt jelenti, hogy esetleges károkozásukért a teljes vagyonukkal felelősséggel tartoznak.

A 9. §-hoz

A Javaslat felsorolja azokat a minimális feltételeket, amelyeknek az alapszabály meg kell hogy feleljen.

Ezek közül is kiemelkedik az f) pont, amely a szervezet tulajdonában lévő vagyonrészek a résztvevők tulajdonába kerülésének elveit, módját szabályozza, illetve az i) pont, amely az új résztvevők csatlakozásának szabályait állapítja meg.

A 10. §-hoz

A szervezetben kisebbségben maradt résztvevők védelmét biztosítja az az előírás, hogy a közgyűlés, illetve az ügyintéző szerv törvénysértő határozatát a tudomására jutástól számított 30 napon belül bármely résztvevő a bíróság előtt megtámadhatja. Önmagában a megtámadás nem gátolja a határozat végrehajtását, hiszen előfordulhat, hogy obstrukciós szándékkal fordulnak a bírósághoz, de ha a bíróság úgy látja, hogy a megtámadás alapos, a határozat végrehajtását felfüggesztheti.

A 11. §-hoz

A szervezet felett az általános törvényességi felügyeletet az ügyészség gyakorolja.

Tekintettel azonban arra, hogy az ügyészség kötelező erejű határozatot az MRP szervezetekre vonatkozóan nem hozhat, ezért a Javaslat előírja, hogy törvénysértés esetén, ha a működés törvényessége másként nem biztosítható, az ügyésznek bírósághoz kell fordulnia.

Az ügyészség a szervezet működését csak törvényességi szempontból vizsgálhatja, egyéb okból nem avatkozhat a szervezet életébe.

A 12. §-hoz

A bíróság, ha az ügyész vagy a résztvevő keresete alapján törvénysértést észlel, a fokozatosság elve alapján a következőket teheti a törvényes működés helyreállítása céljából: megsemmisítheti a szervezet törvénysértő határozatát, és új határozat meghozatalát rendelheti el, továbbá összehívhatja a közgyűlést vagy ha az előbb felsoroltak alapján a törvényes működés nem állítható helyre, a szervezet tevékenységét felfüggesztheti és ellenőrzésére felügyelő biztost rendelhet ki.

A 13. §-hoz

A résztvevők érdekeit védő fontos garanciális szabály, hogy a szervezet tartozásaiért a résztvevők saját vagyonukkal nem tartoznak felelősséggel, kivéve az MRP keretében hitelből, illetve részletre vásárolt vagyonrészt.

A 14. §-hoz

Az állami vagyonkezelő szervezettől megvásárolt vagyonrész a Javaslatban meghatározott - a vásárlótól minimálisan megkövetelt - saját pénzforrással (saját erős befizetéssel), valamint a vételár fennmaradó részére kedvezményes hitellel vagy az állami vagyonkezelő szervezettel történő megállapodás szerint részlettel vásárolható meg.

A saját erős befizetést nem egyénenként (minden résztvevőnek külön-külön), hanem az MRP szervezetnek kell teljesíteni. Forrása lehet más természetes vagy jogi személy befizetése is.

Minimális (kötelező) mértékének meghatározásánál a vagyonrész vételárának az egy főre jutó arányát kell figyelembe venni A (vételár/MRP-ben részt vevők száma) hányados értékétől függően a minimális saját forrás követelményszintje sávosan változik: 5 M Ft-ig a saját pénzforrás a vételár 2%-a kell, hogy legyen, 5-10 M Ft közötti értéknél a vételár 15%-át kell saját pénzforrásként biztosítani, 10 M Ft felett a minimális saját erős követelmény már a vételár 25%-a. A saját erős befizetés a 14 § (3) bekezdésben meghatározott mértéknél azonban magasabb is lehet.

A hitellel finanszírozott vagy részletvétellel történő vagyonrész vásárlás esetén a futamidő legfeljebb 10 év lehet, ebből 1 év a türelmi idő (azaz csak a törlesztés első évében van lehetőség a tőketörlesztés elhalasztására, a hitel kamatait azonban ekkor is fizetni kell).

A 15. §-hoz

További fizetési könnyítést jelent a kedvezményes kamat, amely a mindenkor érvényes refinanszírozási kamatnak csak egy része, amit a pénzintézetek kamatrése növel. A hitel forrása az MNB által biztosított refinanszírozási hitel.

Részvétel esetén az állami vagyonkezelő szervezetet megillető kamat - a pénzintézeti kamatrés kivételével - megegyezik a privatizációs hitelkamattal. A Javaslat a kamatrés mértékét nem határozza meg. Ez azonban nem jelenti azt, hogy a hitelfolyósítással kapcsolatban felmerülő költségek fedezeteként az állami vagyonkezelő szervezet kamatrést nem érvényesíthet.

A Javaslatban szereplő hitel és részletfizetés csak abban az esetben alkalmazható, ha a bevételt az állami vagyonkezelő szervezet az államadósság törlesztésére fordítja. Állami vagyonkezelő szervezeten az állam tulajdonosi jogait a törvény erejénél fogva gyakorló központi intézményeket kell érteni (ld. ÁVÜ, ÁTI, KVSZ).

A 16. §-hoz

Az MRP szervezet a Javaslatban meghatározott gazdasági tevékenységen kívül más gazdasági tevékenységet nem folytathat.

A szervezet a beszámolás és könyvvezetés szempontjából egyéb szervezetnek minősül és mint egyéb szervezetre a számviteli törvény külön szabályok alkalmazását írja elő.

A szervezet bevételeit nem csupán a társaság által átutalt összeg növeli, hanem minden olyan egyéb befizetés amelyet más természetes és jogi személyek bocsátanak a szervezet rendelkezésére.

A 17. §-hoz

A szervezet a szervezet tulajdonában lévő vagyonrésszel kapcsolatos tagsági jogait az alapszabálynak megfelelően képviselője útján gyakorolja. A Javaslat lehetőséget nyújt azonban arra is, hogy a szavazati jog gyakorlásával az alapszabályban meghatározott módon a képviselőn kívül más résztvevő is megbízható.

A 18. §-hoz

A vagyonrészt az MRP szervezet forgalmi értéken (azaz nem feltétlenül névértéken) vásárolja meg.

Az MRP szervezet-fizetési kötelezettsége - a változó kamatok, valamint a türelmi idő beiktatása miatt - a törlesztési időszak alatt változik. Egy adott évben tehát a törlesztő részlet (tőketörlesztés + kamat) természetesen nem feltétlenül egyezik meg azzal a névértékkel amelyet a dolgozók részvényszámláira jóváírnak.

A Javaslat szerint kötelezően a résztvevők részvényszámláján a tulajdonukba került - vagyon névértékének megfelelő - vagyoni értéket kell nyilvántartani.

Az MRP szervezet tulajdonában lévő vagyonrész a Javaslat és az alapszabály szerinti módon - legfeljebb azonban a törlesztés ütemében - kerül a résztvevők tulajdonába.

A Javaslat kötelező szabályként azt írja elő, hogy a résztvevők részvényszámláján lévő összeg nem lehet nagyobb, mint a már letörlesztett vagyonrész névértéke.

Ezt a szabályt kell alkalmazni a saját forrással megvásárolt vagyonrész esetében is, azzal a megszorítással, hogy az alapszabályban meghatározott feltételekkel kapják azt kézhez a résztvevők, továbbá, ha ez maradéktalanul nem teljesíthető, a szervezet tulajdonában maradó vagyonrész ellenértékét a résztvevők részvényszámláján kell nyilvántartani.

A 19. §-hoz

A szervezet, illetve a résztvevők tulajdonában lévő vagyonrészek (a saját erő felhasználásával vásárolt vagyonrészeket kivéve) a hiteltörlesztés, illetve a részletek teljes törlesztéséig nem idegeníthetők el, azon a hitelező pénzintézetet, illetve részletfizetés esetén az állami vagyonkezelő szervezetet zálogjog illeti meg. Erre azért van szükség, mert a szervezetnek gyakorlatilag nincs más vagyona, mint a megvásárolt részvények, amely a hitelező pénzintézet, illetve az állami vagyonkezelő szervezet számára biztosítékul szolgál egy esetleges nem fizetés esetén.

Az elidegenítési tilalom nem érinti a résztvevők, illetve a szervezet társasági tagsági jogviszonyból eredő részvényesi (tagsági) jogait.

Az elidegenítési tilalom a hitel, illetve részletek teljes törlesztéséig általános szabályként értelmezendő, amelytől két esetben enged a Javaslat eltérést.

Abban az esetben, ha a résztvevő a törlesztési időszak alatt nyugdíjba vonul vagy elhalálozik a tulajdonába került vagyonrészt illetően megszűnik az elidegenítési tilalom. A Javaslat viszont a szervezet számára elővásárlási jogot biztosít, amely azt jelenti, hogy amennyiben a nyugdíjas vagy elhalálozott örököse értékesíteni kívánja a tulajdonában lévő vagyonrészt, azt először a szervezet számára kell felajánlani.

Más az eljárás abban az esetben, ha a munkavállaló résztvevői viszonya a törlesztési időszak alatt egyéb ok miatt szűnik meg. A Javaslat e tekintetben a szervezet számára visszavásárlási jogot biztosít, amelyet azonban az alapszabályban meghatározott időtartamon, legfeljebb azonban 6 hónapon belül gyakorolhat.

A vételárat a szervezetnek nem azonnal és egy összegben, hanem abban az esetben, ha a munkavállaló jogellenesen szünteti meg a munkaviszonyát, vagy azt a munkáltató rendkívüli felmondással mondja fel, legfeljebb öt éven belül, egyéb esetekben három éven belül részletben is teljesítheti.

A visszavásárlás jogát a szervezet az alapszabályban meghatározott értéken gyakorolja, amely azonban nem lehet kevesebb a forgalmi érték felénél.

E megoldást az indokolja, hogy a törlesztési időszak alatt a szervezet úgy vállalhassa a visszavásárlás kötelezettségét, hogy azt pénzügyi helyzete miatt teljesíteni is tudja. A törlesztési időszak alatt ugyanis a legfontosabb feladata a szervezetnek, hogy a hitelezőivel szembeni fizetési kötelezettségének eleget tegyen, hiszen ezáltal jutnak a résztvevők tulajdonhoz.

A 20. §-hoz

Ha a szervezet fizetési kötelezettségét elmulasztja, a hitelező pénzintézet vagy - részletfizetés esetén - az állami vagyonkezelő szervezet a pénzforgalomról és bankhitelről szóló 39/1984. (XI. 5.) MT rendelet alapján tehet kísérletet követelései behajtására. Ebben az esetben - az általános szabályoktól eltérően - nincs szükség bírósági eljárásra, a hitelező bank, illetve az állami vagyonkezelő szervezet maga értékesíti a zálogjoggal terhelt vagyonrészt a bírósági végrehajtás szabályai szerint.

Amennyiben a vagyonrészek értékesítéséből származó bevétel nem elegendő a követelés kielégítésére, a gazdasági élet biztonsága érdekében meg kell szüntetni a szervezetet. Ezért a sikertelen végrehajtásról az állami vagyonkezelő szervezet és a bank köteles a bíróságot értesíteni amely az ügyészség egyidejű tájékoztatása mellett a szervezetet azonnali hatállyal megszünteti.

A 21. §-hoz

Abban az esetben, ha a szervezet számára nem az állami vagyonkezelő szervezet értékesíti a vagyonrészt, úgy a Javaslat 14. § (1) és (3)-(5) bekezdésében foglaltaktól el lehet térni.

Nem kell tehát a saját erős követelményt alkalmazni, a hitel illetve részletre történő értékesítés feltételeiben is az érdekeltek szabadon egyezhetnek meg.

A 22. §-hoz

Abban az esetben, ha az állami vagyonkezelő szervezet privatizációs bevételének meghatározott része más szervezetet illet és ezt más törvény mondja ki (ld. tanácsi alapítású vállalatok privatizálásának esete) úgy erre az összegre az e Javaslatban szabályozott kedvezményes hitelkonstrukcióval azonos feltételű részletfizetés nyújtható.

A 23. §-hoz

A gazdálkodó szervezetek és a gazdasági társaságok átalakulásáról szóló 1989. évi XIII. törvény 21. § (1) bekezdése kimondja: „A vállalati tanács, illetve a dolgozók közgyűlése (küldöttgyűlése) általános vezetésével működő állami vállalatból a vagyonmérlegben megjelölt vállalati vagyonra eső üzletrészeit (részvényeit) az állami vagyonkezelő szervezet értékesíti az ellenérték 20%-a a társaságot illeti meg. Az állami vagyonkezelő szervezet a társaság számára ennél kedvezőbb feltételeket is megállapíthat.”

Tekintettel az MRP szervezet számára biztosított hitelkonstrukció sajátosságaira, a fenti előírást nem lehet alkalmazni, hiszen a szervezet számára biztosított hitel nem használható fel másra, csak az államadósság csökkentésére.

Az 1989. évi XIII. törvény 21. § alkalmazása esetén ugyanis az MRP konstrukció saját erő követelménye olyan nagy mértékben növekedne, amely sok esetben veszélyeztetné annak megvalósulását.

A 24. §-hoz

Ha a szervezet a tulajdonában lévő vagyonrészeket átruházta, lényegében teljesítette feladatát és így nem is indokolt további fennmaradása. Ha a társaság szűnik meg jogutód nélkül, akkor is meg kell szüntetni a szervezetet, hiszen anyagi forrás nélkül nyilvánvalóan nem tud működni.

Ezért a Javaslat előírja, hogy a fenti okok esetén az ügyintéző szerv 30 napon belül köteles közgyűlést összehívni, amely a szervezet megszüntetéséről és vagyonának felosztásáról határoz.

Az alapszabály azonban rendelkezhet úgy is, hogy bizonyos mennyiségű vagyonrészt a törlesztés teljes befejezése után is a szervezet tulajdonában tart, a belső részvény forgalmazás és a munkavállalói tulajdonlás folyamatos fenntartása érdekében. Ebben az esetben a szervezet nem szűnik meg.

Lehetőség van a megszüntetésre a törlesztés befejezése előtt is, ebben az esetben azonban feltétlenül szükséges az állami vagyonkezelő szervezet vagy a hitelező pénzintézet jóváhagyása is.

-----STARTING---POINT---VEGE---

A 26. §-hoz

Az MRP megvalósítását adókedvezmények is segítik. Ezért a Javaslat 26. §-a módosítja a magánszemélyek jövedelemadójáról, illetve a társasági adóról szóló törvényeket.

Az MRP keretében történő részvény (üzletrész) megszerzését a magánszemélyek jövedelemadója tekintetében - a résztvevő által befizetett saját részen felül - az ingyenes értékpapírokkal azonosan kezeli a Javaslat. Így a részvény (üzletrész) megszerzése a magánszemélynél nem bevétel mindaddig, ameddig ezt a résztvevő nem idegeníti el.

Az MRP-ben részt vevő magánszemély által az adózott jövedelméből - az MRP-ben történő tulajdonszerzés érdekében, a saját szervezetéhez - történő tárgyévi befizetés után befektetési kedvezmény vehető igénybe az általános szabályok szerint, legfeljebb az összjövedelem 30%-áig terjedő mértékben.

A társasági adóban adóalapkedvezmény illeti meg azt a társaságot, amelynél MRP keretében állami vagyon privatizációja valósul meg. A tárgyévben az MRP szervezetnek - kizárólag annak alapcélja teljesítése érdekében - átadott összegek a társasági adó alapjából levonhatók. A javaslat korlátozza az adó alapjának e jogcímen történő csökkentési lehetőségét; az nem haladhatja meg az adóalap - e jogcím nélküli - összegének 20%-át.