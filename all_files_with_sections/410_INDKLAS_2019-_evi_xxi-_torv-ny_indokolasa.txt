2019. évi XXI. törvény indokolása

az egyrészről az Európai Unió, az Európai Atomenergia-közösség és tagállamaik, másrészről az Örmény Köztársaság közötti átfogó és megerősített partnerségi megállapodás kihirdetéséről

-----STARTING---POINT---ALTALANOS---

Általános indokolás

A törvény célja az egyrészről az Európai Unió, az Európai Atomenergia-közösség és tagállamaik, másrészről az Örmény Köztársaság közötti átfogó és megerősített partnerségi megállapodás (a továbbiakban: Megállapodás) kötelező hatályának elismerése, valamint törvényben való kihirdetése.

A Megállapodás hatálybalépéséig Örményország és az EU kapcsolatai az 1999-ben kötött EU-Örményország Partnerségi és Együttműködési Megállapodáson alapszanak, amelyet hazánkban az egyrészről az Európai Közösségek és tagállamai, másrészről az Örmény Köztársaság közötti partnerség létrehozásáról szóló Partnerségi és Együttműködési Megállapodás, valamint az ahhoz csatolt jegyzőkönyvek kihirdetéséről szóló 2011. évi X. törvény hirdetett ki.

Örményország 2004-ben az Európai Szomszédságpolitika, majd 2009-ben a Keleti Partnerség partnerországa lett. 2015. szeptember 29-én a Tanács felhatalmazta a Bizottságot és az Unió külügyi és biztonságpolitikai főképviselőjét, hogy új keretmegállapodásra irányuló tárgyalásokat kezdjenek az Örmény Köztársasággal. A Tanács (EU) 2018/104 határozata felhatalmazást adott a Megállapodás Unió nevében történő aláírására és ideiglenes alkalmazására.

A Megállapodás középpontjában a demokrácia, az emberi jogok és a jogállamiság biztosítása áll, a gazdasági kapcsolatok területén pedig a kereskedelemmel és a beruházásokkal kapcsolatos új lehetőségek. 2017. november 24-én az uniós tagállamok, valamint az Európai Unió képviselői illetve az örmény fél Brüsszelben aláírta a Megállapodást.

Örményország parlamentje 2018. április 11-én egyhangúlag elfogadta a Megállapodás ratifikációjára vonatkozó törvényjavaslatot. A Megállapodás ideiglenes alkalmazása június 1-jével megkezdődött az EU és Örményország között, 2018. június 21-én megrendezésre került az EU-Örményország Partnerségi Tanács első ülése.

-----STARTING---POINT---RESZLETES---

Részletes indokolás

Az 1. §-hoz

A nemzetközi szerződésekkel kapcsolatos eljárásról szóló 2005. évi L. törvény 7. § (1) bekezdés a) pontjára és (2)-(3) bekezdésére figyelemmel, a Megállapodás kötelező hatályának elismerésére az Országgyűlés ad felhatalmazást.

A 2. §-hoz

A Megállapodást a nemzetközi szerződésekkel kapcsolatos eljárásról szóló 2005. évi L. törvény 9. §-a értelmében törvénnyel szükséges kihirdetni.

A 3. §-hoz

A Megállapodás hiteles magyar nyelvű szövegét az 1. melléklet tartalmazza.

A Megállapodás VIII. címből és 386 cikkből áll, felépítése a következő: Célkitűzések és általános elvek (I. cím), Politikai párbeszéd és reform, együttműködés a kül- és biztonságpolitika területén (II. cím), Jogérvényesülés, szabadság és biztonság (III. cím), Gazdasági együttműködés (IV. cím), Együttműködési politikák (V. cím), Kereskedelem és kereskedelemmel kapcsolatos ügyek (VI. cím), Pénzügyi támogatás, valamint csalás elleni és ellenőrzési rendelkezések (VII. cím), Intézményi, általános és záró rendelkezések (VIII. cím).

A Megállapodás hatálybalépéséig annak egyes rendelkezéseit az EU és az Örmény Köztársaság között ideiglenesen alkalmazni kell uniós hatáskörbe tartozó kérdések esetében.

A 4. §-hoz

A törvény - a (2) bekezdésben meghatározott kivétellel - a kihirdetését követő napon lép hatályba. A Megállapodás hatálybalépésének naptári napját, továbbá a kihirdető jogszabálynak a Megállapodás kihirdetéséről rendelkező 2-3. §-ai hatálybalépésének naptári napját a külpolitikáért felelős miniszter annak ismertté válását követően a Magyar Közlönyben közzétett közleményével állapítja meg.

Az 5. §-hoz

A törvény végrehajtásához szükséges intézkedésekről a külgazdasági ügyekért felelős miniszter és a külpolitikáért felelős miniszter gondoskodik.

A 6. §-hoz

A Megállapodás az egyrészről az Európai Közösségek és tagállamai, másrészről az Örmény Köztársaság közötti partnerség létrehozásáról szóló Partnerségi és Együttműködési Megállapodás helyébe lép, ezért szükséges a korábbi megállapodást kihirdető 2011. évi X. törvény hatályon kívül helyezése.