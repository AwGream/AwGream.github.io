2017. évi XVI. törvény indokolása

a mezőgazdasági termelést érintő időjárási és más természeti kockázatok kezeléséről szóló 2011. évi CLXVIII. törvény módosításáról

-----STARTING---POINT---ALTALANOS--- 

Magyarországon 2012. január 1-jétől működik a kétpilléres mezőgazdasági kockázatkezelési rendszer a növénytermesztés kedvezőtlen éghajlati jelenségekből eredő kockázatainak kezelésére.

A rendszer törvényi szintű jogalapját a mezőgazdasági termelést érintő időjárási és más természeti kockázatok kezeléséről szóló 2011. évi CLXVIII. törvény (a továbbiakban: Mkk. törvény) képezi, amelynek a jelen előterjesztés szerinti többrétegű módosítására az alábbi indokok miatt kerül sor:

I. A mezőgazdasági kockázatkezelési rendszer kibővítése az országos, talajgenerátoros jégkármegelőző rendszerre vonatkozó rendelkezésekkel

A jégesőkárok évente több milliárd forint kárt okoznak a mezőgazdasági termelőknek, veszélyeztetve ezzel a termésbiztonságot valamint a mezőgazdaságból élők egzisztenciáját. 2015-ben Szabolcs-Szatmár-Bereg megyében a pünkösdi, Bács-Kiskun és Csongrád megyékben a június elején bekövetkezett jégverés mezőgazdasági kára meghaladta a 10 milliárd forintot. A 2016. június-augusztus időszakban szintén jelentős jégverés és károk voltak például Szabolcs-Szatmár-Bereg megyében, a Balaton északi partján és a Tokaji Borvidéken. Ugyanakkor a jégesőkárok nem csak a mezőgazdasági termelőket sújtják, hanem jelentős károkat okoznak a lakossági, önkormányzati épületekben, egyéb vagyontárgyakban is.

A 2015. évre vonatkozóan a mezőgazdasági kockázatkezelési rendszer I. pillérét alkotó agrárkár-enyhítési rendszerben jégesőkárokra kifizetett kárenyhítő juttatás közel 1 milliárd forint volt, míg a biztosítók által a mezőgazdasági jégesőkárokra kifizetett kártérítési összeg megközelítette a 2,5 milliárd forintot.

A fenti adatok ismeretében indokolt egy, az egész országra kiterjedő, talajgenerátoros jégkármegelőző rendszer létrehozása.

Az Európában alkalmazott védekezési módszerek közül Magyarországon az ún. talajgenerátoros eljárásnak van a legnagyobb szakmai támogatottsága. Jelenleg Baranya, Somogy és Tolna megyékben működtet ilyen rendszert a NEFELA Dél-magyarországi Jégesőelhárítási Egyesülés (NEFELA). Az alkalmazott eljárás során a hatóanyagot [a természetes jégkristályokhoz leginkább hasonlító szerkezetű ezüst-jodid (AgI) kristályokat] párologtatással a felhőbe juttatják, ami csökkenti a jégszemcsék méretét. Szükséges megjegyezni, hogy ez a módszer nem szünteti meg teljes mértékben a jégesők kialakulását, viszont a kialakult kisebb jégszemcsék a föld közelébe érve elolvadnak, illetve a kisebb méretű jégszemek károsító hatása is lényegesen kisebb. Korábbi szakhatósági, valamint európai bizottsági állásfoglalás alapján az AgI kristályok felhőbe juttatása nem jelent egészségügyi és környezetvédelmi kockázatot. A NEFELA-tól származó információk alapján a talajgenerátoros jégeső-elhárítás működtetése 1 Ft ráfordítással - csak a mezőgazdasági termelőágazatban - az elmúlt évtizedek átlagában 33,6 Ft termelési értéket mentett meg.

A Vidékfejlesztési Program „Éghajlatváltozáshoz kapcsolódó és időjárási kockázatok megelőzésére szolgáló beruházások támogatása” megnevezésű alintézkedése keretében 100%-os támogatási intenzitású forrás áll rendelkezésre az országos jégkármegelőző rendszer létesítésére. Az országos hálózat kiépítését a Nemzeti Agrárgazdasági Kamara tervezi megvalósítani az ország területének több régióra bontásával. Az egyik régió és diszpécserközpont a már 1991 óta a NEFELA által működtetett rendszer lenne. A NEFELA által Baranya, Tolna, Somogy megyékben 1 diszpécserközponttal jelenleg működtetett 141 talajgenerátoros rendszer országos bővítéséhez további több száz talajgenerátor beszerzése szükséges. Az egységes országos rendszer kialakításának beruházási költsége előzetes becslések szerint 1,2 milliárd Ft, amely annak ÁFA vonzatával együttesen mintegy 1,6 milliárd Ft-ot tesz ki.

A Vidékfejlesztési Program éves fejlesztési kerete az 1248/2016. (V. 18.) Korm. határozatban meghirdetésre került, amely a beruházás forrásait is tartalmazza, a vonatkozó pályázati felhívás megjelenése 2016.év végéig várható. Az országos talajgenerátoros jégkármegelőző rendszer tervezési és előkészületi munkálatai már 2016. második felétől megkezdhetők, mivel az ezekhez kapcsolódó költségek a Vidékfejlesztési Programban utólag is elszámolhatóak lesznek. A teljes országos kiépítés a tervek szerint 2018 végére várható.

Az egész országra kiterjedően a talajgenerátoros rendszer tervezett éves működtetési költsége a meteorológiai kiszolgálás költségével és az anyagköltség ÁFA-vonzatával együtt becslések szerint bruttó 1,5 milliárd Ft-ban határozható meg. A működtetési költségek forrásául javarészt az Mkk. törvénnyel létrehozott Kárenyhítési Alap szolgál. Tekintve, hogy egy ilyen rendszer működtetése előnyeiből az egész nemzetgazdaság részesül, nem zárható ki, hogy harmadik felek is hozzájáruljanak az országos jégkármegelőző rendszer működtetéséhez. Az országos jégkármegelőző rendszer működtetésének ilyen keretek közötti finanszírozása az Európai Bizottság engedélyét is bírja, tekintve, hogy nem valósul meg ágazatok közötti szelektivitás.

A jégkármegelőzés bevezetése után a jégesőkárok jelentős csökkenése várható, melynek következményeként lényegesen kisebb összegű kárenyhítő juttatás kerülhet kifizetésre ezen káresemények után, így a forrás felhasználása a kárenyhítési alap szempontjából is logikus, az Mkk. törvény céljaival összeegyeztethető, és mivel a hangsúly az utólagos kárenyhítésről a prevencióra tevődik át, a termelők szempontjából különösen előnyös.

II. Az aszály fogalom módosítása

A kormányzati szándékkal összhangban az „aszály” definíció módosításával a jogalkotó célja a definíció kiterjesztése a termelőket a nyári időszakban ért hőség miatti aszálykárokra is. A módosítás szakmai alapját a 2012-2015 időszakban a június-augusztusi napokra lekért OMSZ hőmérsékleti és csapadék adatok képezik. A hatályos „aszály” definíció alapján ugyanis kizárólag a csapadékadatok alapján lehet aszálykárra hivatkozással kárenyhítő juttatásban részesülni. A jelenlegi módosítás értelmében azonban az adott időszakban (30 egymást követő napon belül) lehullott csapadék (25 mm alatt) és a mért hőmérsékleti maximumok (legalább 15 napon 31°C-ot meghaladó hőmérséklet) függvényében is kárenyhítő juttatásra lehet jogosult aszálykár után a termelő.

III. A növénykultúra szintű hozamérték -csökkenést érintő módosítások

A jelenlegi, 15%-os üzemi szintű hozamérték-csökkenési (bevételkiesés) limit jelentős, egyúttal indokolatlan szűrőként funkcionál az adott kárenyhítési évben kifizethető kárenyhítő juttatások nagysága szempontjából, miközben egyes években több milliárd forintos károkról adnak számot az érintett gazdák és a média. A jelenlegi szabály alapján a nem károsult növénykultúra hozamérték-többlete kioltja a kárenyhítő juttatás elszámolható költségeként funkcionáló hozamérték-csökkenést, így a kifizethető kárenyhítő juttatásokat fékezi. Tekintettel arra, hogy uniós szabályok ezen támogatási feltétel lazítását nem tiltják, valamint a kárenyhítési alapban időközben jelentős források halmozódtak fel (2017 márciusára 24 milliárd forint), amelyek minden esetben a károsult termelőknél hasznosulnak a legjobban (és nem az állam számláján), ezért indokolt a károsult növénykultúra szintjén meghatározni a 15%-os hozamérték-csökkenési limitet. Amennyiben adott kárenyhítési évben az új szabály szerinti jogos termelői igények meghaladnák az adott évi rendelkezésre álló forrásokat, úgy visszaosztással juthatnának a károsultak kárenyhítéshez.

IV. A technikai módosítások

A technikai módosítások indoka egyrészt az Mkk. törvény mezőgazdasági kockázatkezelési adatbázis (a továbbiakban: adatbázis) feletti rendelkezési jogára valamint az adatbázisból származó adatok kezelésére vonatkozó rendelkezéseinek az információs önrendelkezési jogról és az információszabadságról szóló törvénnyel való összhangjának a megteremtése. Fontos megemlíteni, hogy ezen technikai módosítások átvezetése nélkül nem léphet hatályba az időjárási kockázatkezelési rendszer működtetésével és fejlesztésével kapcsolatos végrehajtási költségek fedezetére szolgáló pénzforrás felhasználásáról szóló FM rendelet tervezet.

Az Mkk. törvény technikai jellegű módosítását indokolja továbbá, hogy a mezőgazdasági kockázatkezelési rendszer II. pillérét alkotó mezőgazdasági biztosítási díjtámogatás finanszírozása átkerült a Vidékfejlesztési Programba. A biztosítási díjtámogatás 2012-től 2014-ig a közvetlen támogatásokra vonatkozó uniós forrásból került finanszírozásra, majd a 2015. évben - átmenetileg - a támogatási program a 702/2014/EU bizottsági rendelet szerinti mezőgazdasági csoportmentességi rendelet alapján 100%-ban magyar forrásból működött. A 2016. évben a támogatási program a Vidékfejlesztési Program keretén belül került meghirdetésre, azonban ehhez módosítani szükséges az Mkk. törvény biztosítási díjtámogatásokra vonatkozó részét.

-----STARTING---POINT---RESZLETES---

Az 1. §-hoz

Az (1) bekezdés szerinti „aszály” definíció módosításával a jogalkotó célja a definíció kiterjesztése a termelőket a nyári időszakban ért hőség miatti aszálykárokra is. A módosítás szakmai alapját a 2012-2015 évek kapcsán a június-augusztusi időszak napjaira az Országos Meteorológiai Szolgálattól lekért hőmérsékleti és csapadék adatok képezik. A hatályos aszálydefiníció alapján ugyanis kizárólag a csapadékadatok alapján lehet aszálykárra hivatkozással kárenyhítő juttatásban részesülni, amely értelmében aszálynak minősül az a természeti esemény, amelynek során a kockázatviselés helyén az adott növény vegetációs időszakán belül harminc egymást követő napon belül a lehullott csapadék összes mennyisége a tíz millimétert nem éri el. A jelenleg hatályos definíció azonban nem kezeli azon hőségnapokat, amikor bár több csapadék esik le tíz milliméternél, mégis súlyos aszálykárokat szenved el a termelő, mivel a hőmérséklet huzamosabb ideig magas tartományban tartózkodik.

A jelenlegi módosítás értelmében ezért az adott időszakban (30 egymást követő napon belül) lehullott csapadék (25 mm alatt) és a mért hőmérsékleti maximumok (legalább 15 napon 31°C-ot meghaladó hőmérséklet) függvényében is kárenyhítő juttatásra lehet jogosult a termelő az aszálykára után. Az OMSZ becslései szerint a módosítás az elmúlt években kb. másfélszeresére növelte volna azon települések számát, ahol az aszály bekövetkezett volna. A fenti módosítás szakmailag indokolt és hozzájárul a valós termelői károk kezeléséhez, amely az Európai Bizottság előzetes jóváhagyását, továbbá az aszály bekövetkezését is jelző, az OMSZ által működtetett www.agro.met.hu honlap informatikai fejlesztését is igényli, és legkorábban a 2017. kárenyhítési évtől alkalmazható. A módosítási szándék 2016. augusztus elején bejelentésre került a Bizottság részére.

A jelenleg hatályos definíció ugyanis azt a látszatot kelti, mintha a tavaszi fagykár kizárólag ültetényekben keletkezhetne, ezért a (2) bekezdésében szereplő „tavaszi fagykár” definíció módosításának célja annak egyértelműsítése, hogy ez a kárnem valamennyi növénykultúrára értendő.

A 2. §-hoz

A társasági adóról szóló törvény 2017. január 1-jétől hatályos rendelkezéseinek megfelelően a Kárenyhítési Alap forrásai között kell szerepeltetni a gazdasági társaságok önkéntes befizetéseit is.

Meghatározza a kiépülő országos jégkármegelőző rendszer működtetéséhez szükséges forrás felhasználásának a célját a 1248/2016. (V. 18.) Korm. határozatban foglaltakkal összhangban.

A 3. §-hoz

Tekintettel arra, hogy a mezőgazdasági kockázatkezelési rendszer II. pillérét alkotó biztosítási díjtámogatás uniós forrása a 2014-2020 időszakban már az Európai Mezőgazdasági Vidékfejlesztési Alap, ezért ebből a bekezdésből szükséges volt törölni a Európai Mezőgazdasági Garancia Alapra történő hivatkozást.

A 4. §-hoz

A jelenlegi, 15%-os üzemi szintű hozamérték-csökkenési (bevételkiesés) limit jelentős, egyúttal indokolatlanul szigorú szűrőként funkcionál a kárenyhítési alapban képződő bevételekhez és az abból adott kárenyhítési évben kifizethető kárenyhítő juttatások nagyságához képest, miközben egyes években több milliárd forintos károkról adnak számot az érintett gazdák és a média. A 2012. kárenyhítési évhez kapcsolódóan 7,4 Mrd Ft került kifizetésre 4.400 termelő részére. A 2013. kárenyhítési év kapcsán 2,5 Mrd Ft 1.200 termelő, a 2014. kárenyhítési évhez kapcsolódóan 1,2 Mrd Ft 500 termelő, míg a 2015. kárenyhítési évhez kapcsolódóan 6 Mrd Ft került kifizetésre 3.300 termelő részére. Az agrárkár-enyhítési rendszer tagjainak száma 72.000-80.000 termelő között mozog és éves szinten a fentiekben is jelzett 8,6 Mrd Ft képződik a kárenyhítési alapban, amely az elmúlt öt évben folyamatosan meghaladta a kifizethető kárenyhítő juttatások nagyságát.

A jelenlegi szabály alapján a nem károsodott növénykultúrához kapcsolódó (vagy a referenciaárak jelentős emelkedéséből származtatható) hozamérték-többlet kioltja a károsodott növénykultúrához kapcsolódó (vagy a referenciaárak jelentős csökkenéséből származtatható) hozamérték-csökkenést. Üzemi szinten így nehéz elérni a 15%-os limitet, így a jelenlegi támogatási feltétel a kifizethető kárenyhítő juttatások összegét jelentően beszűkíti. A 11. § (1) bekezdés d) pontja szerinti módosítás alapján a hozamérték-csökkenésre vonatkozó 15%-os támogatási feltételt már nem üzemi szinten kell nézni, hanem az kizárólag azon növénykultúránál figyelendő, amely károsodott (azaz 30%-ot meghaladó hozamcsökkenéssel érintett).

Fontos megemlíteni ugyanis, hogy az agrárkár-enyhítési rendszer - az állami támogatásokra vonatkozó uniós szabályok alapján - kizárólag a 30%-ot meghaladó hozamcsökkenésből fakadó károkat kompenzálhatja, így a növénykultúra ennél kisebb hozamcsökkenését okozó kárainak kezelése nem a rendszer feladata.

A fenti két támogatási feltétel (30%-ot meghaladó hozamcsökkenés és károsodott növénykultúra szintjén a 15%-ot meghaladó hozamérték-csökkenés) közül a hozamérték-csökkenést a tagállam - európai bizottsági jóváhagyással - módosíthatja, erre vonatkozóan nincs külön uniós előírás.

A kifizethető kárenyhítő juttatások elszámolható költségét megalapozó hozamérték-csökkenés összegét az uniós szabályok alapján még csökkenteni kell bizonyos egyéb tételekkel (pl. a mezőgazdasági káresemény miatt elmaradt betakarítás költsége). Az így maradt összeg legfeljebb 80%-a támogatható, ha a károsult termelő rendelkezik megfelelő mezőgazdasági biztosítással. Ez utóbbi hiányában legfeljebb 40%-os kárenyhítő juttatási összeg nyújtható.

Tekintettel arra, hogy uniós szabályok a hozamérték-csökkenésre vonatkozó támogatási feltétel lazítását nem tiltják, valamint a kárenyhítési alapban időközben jelentős források halmozódtak fel (2017 márciusára 24 milliárd forint), amelyek minden esetben a károsult termelőknél hasznosulnak legjobban (és nem az állam számláján), ezért indokolt a károsodott növénykultúra szintjén meghatározni a 15%-os hozamérték-csökkenési limitet. Amennyiben az adott kárenyhítési évben az új szabály szerinti jogos termelői igények meghaladnák az adott évi rendelkezésre álló forrásokat, úgy visszaosztással juthatnának a károsultak kárenyhítéshez.

A módosítás az Európai Bizottság jóváhagyását bírja és legkorábban a 2017. kárenyhítési évtől alkalmazható.

Az 5. §-hoz

Az Mkk. törvény 12. § (4) bekezdését érintő módosítás technikai jellegű, a bekezdésben szereplő káresemények felsorolása az elemi káresemény gyűjtőfogalommal került helyettesítésre.

Az Mkk. törvény 12. § (5) bekezdésében az aszálykár és a mezőgazdasági árvízkár után kifizethető kárenyhítő juttatás feltételei kerültek összhangba, a vonatkozó uniós állami támogatási szabályokra is figyelemmel.

A 6. §-hoz

Az (1)-(2) bekezdésben rögzített módosítás - a törvény 14. §-ához kapcsolódóan - a 15%-os üzemi szintű hozamérték-csökkenés károsodott növénykultúra szintre történő módosítására irányul.

A 7-8. §-hoz

A módosítás indoka, hogy a mezőgazdasági kockázatkezelési rendszer II. pillérét alkotó mezőgazdasági biztosítási díjtámogatás finanszírozása átkerült a Vidékfejlesztési Programba. A biztosítási díjtámogatásra vonatkozó pályázati felhívás már 2016 februárjában megjelent. Tekintettel azonban arra, hogy az ebben a szakaszban szereplő módosítások nélkülözhetetlenek a díjtámogatási rendszer Vidékfejlesztési Programmal való összhangjának megteremtéséhez, ezért azokat jelen törvénymódosítással rendezni szükséges.

A 9. §-hoz

A módosítás indoka az Mkk. törvény megfeleltetése az információs önrendelkezési jogról és az információszabadságról szóló 2011. évi CXII. törvénynek. Erre a módosításra azért van szükség, mert enélkül nem kerülhet kihirdetésre a mezőgazdasági kockázatkezelési adatbázis feletti rendelkezési jogról és az abból származó adatok kezeléséről, valamint az időjárási kockázatkezelési rendszer működtetésével és fejlesztésével kapcsolatos végrehajtási költségek fedezetére szolgáló pénzforrás felhasználásáról szóló rendelet tervezet.

A 10. §-hoz

Az országos talajgenerátoros jégkármegelőző rendszer létrehozása jelentős védelmet nyújthat a mezőgazdasági termelők, a civil lakosság és a vállalkozások számára egyaránt. A működtetés forrásainak megteremtése azonban legalább olyan lényeges, mint a rendszer kialakítása, hiszen irracionális lenne egy rendszert kialakítani, ha annak működési költségei hosszú távon nem biztosítottak.

A fentiek alapján egyértelműen látható, hogy az országos talajgenerátoros jégkármegelőző rendszer működtetését nem lehet egy bizonytalan, kizárólag önkéntes befizetésekből megoldani. Az országos talajgenerátoros jégkármegelőző rendszer hosszú távú finanszírozási céljának eléréséhez szükséges egy konkrét, törvényi szinten magalapozott forrást is meghatározni, és annak felhasználásáról rendelkezni. Az Mkk. törvény 19/A. §-sal történő kiegészítése ennek a célnak kíván eleget tenni.

A 11. §-hoz

Felhatalmazó rendelkezés a Kormány részére, hogy rendeletben jelölje ki az országos jégkármegelőző rendszert működtető, közfeladatot ellátó szervet.

A 12. §-hoz

A jogharmonizációs záradék tartalmának a pontosítása.

A 13. §-hoz

Szövegcserés módosítások átvezetése.

A 14. §-hoz

A mezőgazdasági, agrár-vidékfejlesztési, valamint halászati támogatásokhoz és egyéb intézkedésekhez kapcsolódó eljárás egyes kérdéseiről szóló 2007. évi XVII. törvény (a továbbiakban: az MVH Eljárási tv.) hatályos 79/B. § (4) bekezdése alapján az MVH jelenleg a támogatás időtartama alatt csak olyan ügyfélről adhat ki adatot a tulajdonos vagy a vagyonkezelő részére, aki ökológiai jelentőségű terület vonatkozásában támogatásban részesült.

Támogatásban az ügyfél (esetleges előleget kivéve) a tárgyévet követő évben részesül ténylegesen, vagyis ha a „támogatás időtartama” kifejezés alatt a tárgyévet értjük, akkor az MVH Eljárási tv. 79/B. § (4) bekezdésében meghatározott két feltétel időben különválik, a tárgyévet követő évben derül ki, hogy ki volt köteles a tárgyévben elvégezni az adott tevékenységeket. A módosítás célja az MVH Eljárási tv. 79/B. § (4) bekezdésében fennálló időintervallumok pontosítása.

A 15. §-hoz

A hatályukat vesztő rendelkezések felsorolása.

-----STARTING---POINT---VEGE---

A 16. §-hoz

Hatályba léptető rendelkezés.