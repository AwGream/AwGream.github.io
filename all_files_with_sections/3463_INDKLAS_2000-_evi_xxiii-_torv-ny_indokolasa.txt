2000. évi XXIII. törvény indokolása

a harmadik államoknak az Észak-atlanti Szerződés Szervezetéhez rendelt képviseletei és képviselői jogállásáról szóló, Brüsszelben, 1994. szeptember 14-én kelt Megállapodás megerősítéséről és kihirdetéséről

Indokolás

A harmadik államoknak az Észak-atlanti Szerződés Szervezetéhez rendelt képviseletei és képviselői jogállásáról szóló, Brüsszelben, 1994. szeptember 14-én kelt Megállapodás egyike a Szövetség azon alapegyezményeinek, amelyekben az új tagországoknak részes állammá kell válniuk, erre a csatlakozási tárgyalások során kötelezettséget vállaltunk.

A Megállapodás harmadik országoknak a brüsszeli NATO Központ mellé akkreditált képviseletei jogállását rendezi, olyan formában, hogy azokat a diplomáciai képviselet státuszával ruházza fel.

Magyarország a Szövetség tagállamaként csatlakozik a Megállapodáshoz, ezzel fejezve ki egyetértését az iránt, hogy az együttműködő, nem NATO-tag partnerek képviseletei a korábbi, sok tisztázatlan helyzetet eredményező állapottal szemben, a tagállamokhoz hasonló, a diplomáciai képviseletekkel egyenértékű jogállást élvezzenek a székhelyállamban.

A Megállapodás végrehajtása alapvetően a Szervezet székhelyállama, a Belga Királyság hatóságainak feladata, Magyarország részéről további jogalkotási lépéseket nem igényel.

A Megállapodás - a többi alapegyezményhez hasonlóan - az Alkotmány 19. § (3) bekezdés f) pontjára figyelemmel az Országgyűlés általi megerősítést és kihirdetést igényel.

A törvény 1. §-a rendelkezik a Megállapodás megerősítéséről.

A törvény 2. §-a tartalmazza a Megállapodás angol nyelvű szövegét és hivatalos magyar nyelvű fordítását.

A törvény 3. §-a rendelkezik a hatálybalépésről.