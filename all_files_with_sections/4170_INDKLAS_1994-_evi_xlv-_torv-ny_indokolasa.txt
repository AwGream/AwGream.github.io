1994. évi XLV. törvény indokolása

a hadigondozásról

-----STARTING---POINT---ALTALANOS--- 

1) A hadigondozottakról való gondoskodás több évszázados múltra tekint vissza hazánkban. Az első jelentős, átfogó törvényi szabályozás az első világháborút követően született (1933. évi VII. törvény), majd a honvédelemről szóló 1939. évi II. törvény néhány rendelkezése is tartalmazott hadigondozásra vonatkozó előírásokat. A második világháború folyamán, majd azt követően 1948-ig kormányrendeletek, miniszteri rendeletek és utasítások születtek a kérdés szabályozására.

1948-ban politikai döntés nyomán eltörölték a hadigondozottakról való gondoskodás minden formáját, társadalmi szervezetük működését betiltották, székházukat államosították. Ebben az időszakban mintegy 800 ezer hadigondozott élt hazánkban, részben I. világháborús, de zömében II. világháborús sérült. Ez az állapot 1967-ig tartott, ekkor született meg a Hadigondozási Szabályzat (21/1967. (EüK. aug. rk.) Eü. M. számú utasítás), amely máig hatályban van. Ez az utasítás rendezi a gyógyászati ellátást, biztosít néhány kedvezményt, de a pénzellátás kérdésében csak szűk körű, jövedelmi értékhatárhoz kötött jogosultságot deklarál. Pénzellátást csak az a hadigondozott kaphatott, akinek a jövedelme nem haladta meg a mindenkori özvegyi nyugdíj legkisebb mértékét. Ezzel a szabályozással gyakorlatilag a hadigondozottak 95%-át kizárták a pénzellátásból.

A rendszerváltozás ezen a területen is kedvező változást hozott, mivel 1992. január 1-jétől bevezetésre került a kiegészítő hadigondozotti pénzellátás (6/1992. (I. 16.) Korm. rendelet), amely jövedelmi értékhatárra tekintet nélkül, alanyi jogon biztosította a legalább 65%-os hadirokkantak és a hadiözvegyek részére a havi rendszeres pénzellátást. Ezt módosította a 105/1993. (VII. 16.) Korm. rendelet, amely 1993. október 1-jétől kiterjesztette az alanyi jogosultságot az 50%-os hadirokkantakra is, a pénzellátás összegét pedig megkétszerezte.

2) Az elmúlt években egyre sürgetőbb igényként került előtérbe egy új, átfogó hadigondozási törvény elkészítése. Ezt főleg a hadigondozottak érdekképviseleti szervei szorgalmazták, de az Országgyűlés ülésein több képviselő is támogatta az elképzelést.

Az előkészületi munkák keretében sor került a hadigondozottak létszámának meghatározására. Pontos nyilvántartás híján statisztikai adatokra támaszkodva megállapítható, hogy ma hazánkban mintegy 23-25 ezer hadigondozott él (8 ezer hadirokkant, 15-17 ezer hadiözvegy), akiknek életkore zömmel a 70. életév felett van, létszámuk pedig erőteljesen csökken. A javaslat e tények figyelembevételével a szociális ellátásokhoz hasonló, azokkal több ponton érintkező, de alanyi jogon járó társadalompolitikai indíttatású önálló ellátások bevezetésére, illetve a meglévők bővítésére törekszik. Az anyagi fedezetet a költségvetés biztosítaná, amelynek kezelésére a Kormány közalapítványt hozna létre. Így lehetővé válna a hadigondozás fedezetét képező pénzeszközök célszerű felhasználásának nyomon követése.

3) 1949-től 1992-ig politikai diszkrimináció következtében a hadigondozottakat kizárták a pénzellátásból. Ez a helyzet csak 1967-ben enyhült egy keveset, amikor értékhatárhoz kötötten visszaállították a pénzellátást. Azonban ez a megoldás is kedvezőtlen volt a korábbi, alanyi jogon járó juttatáshoz képest. Indokolt ezért, hogy a törvény egyösszegű térítés formájában némi konpenzációt nyújtson az elmaradt pénzellátásért.

A javaslat alapján hadigondozottá válók számát mintegy huszonötezer főben (nyolcezer hadirokkant, tizenhétezer hadiözvegy) határozhatjuk meg. Az egyösszegű térítés költségvonzata mintegy 3,1 milliárd forint, ha egy főre átlagosan 125 ezer forintot számítunk.

-----STARTING---POINT---RESZLETES---

I. fejezet

Hadigondozási jogosultság

Az 1. §-hoz

A törvény szerint a Magyarországon élő magyar állampolgárok lehetnek jogosultak hadigondozásra.

A 2. §-hoz

Hadműveletnek kell tekinteni az 1956-os forradalom és szabadságharc eseményeit is és az itt veszteséget szenvedett személyek is hadigondozottnak minősülnek. Ugyanúgy a délszláv válság kapcsán az ország területén esetlegesen felrobbant robbanóanyag okozta veszteséget szenvedett személyek is hadigondozottakká válnak.

Visszamaradt robbanóanyagnak minősülnek a II. világháborúból származókön túlmenően, akár a megszálló szovjet csapatok által, akár a magyar katonai egységek által elhagyott robbanószerkezetek. Az általuk okozott veszteségek szenvedő alanyai hadigondozottnak minősülnek, kivéve, ha hivatásszerűen (tűzszerész) végzett mentesítés során történő robbanás okozza a veszteséget.

A veszteség mértékének megállapítása a hadirokkantak esetében elsősorban orvosi szakkérdés. Hadirokkanttá válhat katonán kivül polgári személy is.

A veszteség típusát és a rokkantság %-os mértékét, illetve a járadékosztályba sorolását a veszteséget szenvedett személy lakóhelye szerint illetékes település önkormányzatának jegyzője (hadigondozási hatóság) határozatban állapítja meg. Ennek alapját korabeli okiratok, illetve orvosszakértői vélemény képezi.

A fogyatkozás hadi eredetének bizonyítása jelenti a legfőbb problémát, ha az igénybejelentő nem tud eredeti okiratot felmutatni. Ebben az esetben a megoldás kizárólag orvosszakértői vizsgálat elrendelése lehet. Az orvosi vizsgálat sok esetben nem tudja elkülöníteni a hadi eredetű sérülés miatti állapotot az életkor előrehaladtával bekövetkezett általános munkaképesség csökkenés miatti állapottól, és a hadi eredeti fogyatkozás %-os mértékét, esetenként lényegesen alacsonyabb fokban határozza meg, mint a 40-50 évvel korábban kiállított, de elveszett, megsemmisült orvosi igazolások.

A 3. §-hoz

A járadékosztályba sorolást a hadigondozási hatóság az eredeti okiratok alapján, ezek hiányában az Országos Egészségbiztosítási Pénztár Országos Orvosszakértői Intézetének szakvéleménye alapján végzi. Az OOSZI a munkaképesség csökkenésének mértékét elsősorban saját vizsgálata, valamint a rendelkezésére álló orvosi igazolások (pl. zárójelentés) alapján állapítja meg. A vizsgálatot bizottság végzi és ennek eredményét a 0-tól 100-ig terjedő százalékos számsor megfelelő számával fejezi ki, ami a járadékosztályba sorolásnál a kiindulási alapot adja.

A 4-7. §-hoz

A hadirokkantságon kivüli hadigondozásra való jogosultság típusai közül ma a hadiözvegység fordul elő leggyakrabban. Jelenleg minimális számú hadiárva és hadigyámolt kap pénzellátást. A hadiárva, hadigyámolt és hadigondozott családtagok kizárólag az újonnan hadirokkanttá vált vagy elhalt személyek hozzátartozói lehetnek. Míg e javaslat a hadiözvegy esetében jövedelmi érrtékhatárra tekintet nélkül juttatja a pénzellátást, addig az 1933. évi VII. tv. előírta a jövedelmi értékhatárt.

A 8. §-hoz

A hadigondozásra jogosultság kizárásának és megszűnésének eseteit a hadigondozási hatóság kíséri figyelemmel. Itt azonban a kedvezményezett bejelentési kötelezettségét szabályozni kell, egyúttal rendelkezni kell a jogtalanul felvett járadék visszafizetésének kötelezettségéről is. A (2) bekezdés a nemzeti gondozás és a hadigondozás közötti „átjárhatóság” lehetőségét rögzíti. Lényeges, hogy ugyanazon veszteségért két jogcímen senki ne részesülhessen ellátásban.

II. fejezet

A hadigondozottak ellátása

A 9-15. §-hoz

1948-1992-ig terjedő időszakban politikai okból elmaradt pénzellátások jelképes pótlásáról intézkedik a javaslat. Az összegek arányosak a politikai okból üldözöttek kárpótlásának összegével.

A hadigondozotti járadék (pénzellátás) összegének megállapítása a korábbi évtizedekben is problémákat okozott (gyakori jogszabálymódosítás, inflációkövetés). Az öregségi nyugdíjminimum (jelenleg 7.480,- Ft) meghatározott mértékében megállapított összeg automatikus követést tesz lehetővé a folyósító szerv számára, nincs szükség jogszabálymódosításokra, vagy határozott-korrekcióra. A pénzellátáshoz szükséges forrásigény kismértékű növekedésével számolhatunk a törvény hatálybalépésekor. Meg kell ugyanakkor jegyezni, hogy az érintettek igen idős korára tekintettel jelentős a létszámfogyás.

A 11. § (3) bekezdése és a 13. § (2) bekezdése azokra vonatkozik, akik a hadigondozotti pénzellátáson kivül nem rendelkeznek más jövedelemmel. Jelenleg mintegy 3 ezer főre tehető ezek száma. A javaslat szerint az ő ellátásuk összege két részből tevődik össze: a mindenkori nyugdíjminimum egyhavi összegéből és a járadékosztály, illetve hadiözvegyi járadék mértéke szerinti összegből.

A 12. §-ban szereplő ápolási pótlék a legsúlyosabb rokkantak életvitelét könnyíti azáltal, hogy a mindenkori járadék egyhavi összegének 40%-át kapná többlet ellátásként az érintett személy.

A 16. §-hoz

Felvetődött annak lehetősége, hogy a teljes temetési költség összegét folyósítsák temetési hozzájárulásként. A javaslat ezt a megoldást elvetette, mivel elfogadása esetén esetleges luxusigények is előtérbe kerülhetnének.

A 17-18. §-hoz

Az orvosi ellátáson teljes körű állami ellátást kell érteni, a háziorvosi szolgálaton túlmenően a kórházi, szanatóriumi, és a gyógyfürdőellátást is beleértve. Ezen felül a szociális igazgatásról és szociális ellátásokról szóló 1993. évi III. törvény 50. §-a alapján a pénzellátásban részesülő hadigondozottak közgyógyellátásra jogosultak. E törvény alapján ingyenes a fogászati és az állami szociális intézményi ellátás is.

A gyógyászati segédeszközök - beleértve a műlábcipőt is -, azok pótlása és javítása ingyenes a hadirokkant részére. A jelenleg működő rendszer (a Gyógyászati Segédeszközök Gyárában működő Hadirokkant Iroda) fenntartása célszerű.

A gyógyászati és a segédeszközellátás részletes szabályait is kormányrendeletben kell megállapítani az érintett szakminisztérium előkészítése alapján.

III. fejezet

Folyósítási szabályok

A 19-21. §-hoz

Kiemelést érdemel a 19. § (3) bekezdése, amely kimondja, hogy a korábban megállapított és folyósított ellátási összegek nem csökkenhetnek a jelenlegi törvényi szabályozás alapján.

A javaslat a folyósítás főbb szabályait rögzíti, a részletszabályokat kormányrendeletben kell megállapítani. A folyósító szervezet a Nyugdíjfolyósító Igazgatóság lehet, amely ma is végzi ezt a munkát és több évtizedes gyakorlattal és ismerettel rendelkezik a hadigondozotti ellátás területén. Itt is elengedhetetlen az érintett szaktárcák kormányzati szintű jogalkotása a visszafizetés, a szünetelés, a jogtalanul felvett járandóság elszámolása, a külföldre történő folyósítás szabályainak rögzítése céljából.

IV. fejezet

A hadigondozottak kedvezményei

A 22-24. §-hoz

A kedvezmények esetében a javaslat az életkori sajátosságokból indult ki. Az igen idős hadigondozottak számára az életvitel megkönnyítésére szolgáló kedvezmények elsőrendű fontosságúak. Az igénybevétel az adott személy választásától függ, az igénybevétel szabályait az érintett szakminisztériumoknak kell pontosan kimunkálniuk.

V. fejezet

Egyéb rendelkezések

A 25. §-hoz

A hadigondozás költségeit a központi költségvetés finanszírozzza, ezek kezelésére közalapítványt kell létrehozni, amely a pénzbeli és természetbeli juttatások ellenértékét folyósító, illetve nyújtó szervezetekkel havonta számol el. A közalapítványt a Kormány hozza létre és működteti.

A 26-27. §-hoz

Az eljárási szabályok széles körben rögzítik a hadigondozottak ügyeit elsőfokon intéző jegyző feladatkörét, a jogorvoslati fórumokat, a folyósítás technikai szabályait, és a pénzellátás adómentességét, illetve az eljárás tárgyi illetékmentességét.

-----STARTING---POINT---VEGE---

VI. fejezet

Záró rendelkezések

A 28-32. §-hoz

A javaslat a törvény hatálybalépésének napját úgy állapítja meg, hogy több mint 3 hónap álljon rendelkezésre a törvény végrehajtására való felkészülésre, a kormány- és miniszteri szintű új jogszabályok elkészítésére.

A jogrendszer összhangja érdekében a javaslat tartalmazza végül egyes hatályos jogszabályok módosítását is.