2013. évi LXXXII. törvény indokolása

a kormány és a vidékfejlesztési miniszter munkáját támogató kormányzati testületekkel kapcsolatos egyes törvények módosításáról

-----STARTING---POINT---ALTALANOS--- 

A központi államigazgatási szervekről, valamint a Kormány tagjai és az államtitkárok jogállásáról szóló 2010. évi XLIII. törvény 30. §-a alapján a Kormány javaslattevő, véleményező vagy tanácsadói tevékenységet végző testületet hozhat létre, melynek tagjait, valamint az annak ülésére állandó jelleggel meghívott személyek körét a testületet létrehozó normatív kormányhatározat jelöli ki. Jelen törvény célja a Vidékfejlesztési Minisztérium felelősségi körébe tartozó testületeket szabályozó rendelkezések hatályon kívül helyezése és újraszabályozása.

-----STARTING---POINT---RESZLETES---

Az 1-4. §-hoz

A környezet védelmének általános szabályairól szóló 1995. évi LIII. törvény rendelkezései közül a Nemzeti Környezetvédelmi Program Bizottságra vonatkozó rendelkezések kerülnek elhagyásra tekintettel arra, hogy ezen kérdéseket kormányhatározat fogja szabályozni.

Az 5. §-hoz

A vízgazdálkodásról szóló 1995. évi LVII. törvény rendelkezései közül a területi és részvízgyűjtő szintű, valamint az országos vízgazdálkodási tanácsra vonatkozó rendelkezések kerülnek módosításra tekintettel arra, hogy ezen kérdéseket kormányhatározat fogja szabályozni.

A 6-12. §-hoz

A vad védelméről, a vadgazdálkodásról, valamint a vadászatról szóló 1996. évi LV. törvény (a továbbiakban: Vtv.) 38/A. § (1) bekezdésében szereplő, „a (6) bekezdésben meghatározott kedvező védelmi helyzete” szövegrészből a „(6)” bekezdést módosítani kell (5) bekezdésre, mert a §-ban nincs (6) bekezdés, illetve a kedvezőtlen védelmi helyzet fogalmát az (5) bekezdés tartalmazza.

A Vtv. 59. § b) pontjának a módosítása indokolt, hogy a vadászlőfegyver-tartási engedéllyel nem rendelkező, csak vadászíjászatot folytató vadász is vadásznak minősüljön a Vtv. alapján. Az ugyanezen problémakörhöz csatlakozva, illetve a Vtv. 84. § (4) bekezdésében definiált jogosulatlan vadászat fogalmára tekintettel szükséges módosítani a 64. § (1) bekezdés d) pontját is.

A Vtv.-nek a vadászvizsgára vonatkozó rendelkezéseit felül kell vizsgálni. Ennek során az Országos Magyar Vadászkamarának a vadászvizsga megszervezésében való közreműködésére, továbbá a vadászvizsga részletes szabályai, és a vizsgát megelőző tanfolyamra vonatkozó rendeleti szabályok megállapítására indokolt rendeletalkotási felhatalmazást adni.

A Vtv. rendelkezései közül az Országos Vadgazdálkodási Tanácsra vonatkozó rendelkezések kerülnek elhagyásra tekintettel arra, hogy ezen kérdéseket kormányhatározat fogja szabályozni.

A 13-15. §-hoz

Kollizió áll fenn a halászati szabályozás és a rendészeti törvényben meghatározott rendelkezések között a halászati őrök vizsgázatására vonatkozóan. A hatályos rendelkezések ugyanis csak a rendészeti ismeretek vonatkozásában biztosítják a vizsgáztatás lehetőségét, a halászati szakmai kérdések esetében nem. Mindemellett a Hhtv. hatályos szövege csak az állami, vagy önkormányzati alkalmazásban álló halászati őr számára biztosít rendészeti jogosítványokat, azonban a halászati őrök túlnyomó többsége a halászatra jogosult alkalmazásában áll, így azonban ki vannak zárva az intézkedési lehetőségből.

Az 1997. évi XLI. törvény (a továbbiakban: Hhtv.) hatályos rendelkezése alapján csak az a halászati őr jogosult a 2012. évi CXX. törvény (a továbbiakban: rendészeti törvény) szerinti kényszerítő eszköz és intézkedés alkalmazására, aki állami vagy önkormányzati alkalmazásban áll.

A rendészeti törvény azonban biztosítja a nem állami vagy önkormányzati alkalmazásban álló halászati őr számára, hogy a tevékenysége során a jogellenes cselekmény folytatását megakadályozza (rendészeti törvény 15. §), a tetten ért személyt visszatartsa (rendészeti törvény 16. §), az elkövetőnél lévő dolgot ideiglenesen elvehesse (rendészeti törvény 17. §), igazoltasson (rendészeti törvény 18. §) és ruházatot, csomagot, járművet átvizsgálhasson, valamint feltartóztathasson (rendészeti törvény 19. §).

Az állami vagy önkormányzati alkalmazásban álló halászati őr a nem államihoz képest többlet jogosultságokkal bír, tetten ért személy előállítása - amihez bilincset tarthat magánál és alkalmazhat - (rendészeti törvény 20. §), belegyezés nélkül a ruházatot átvizsgálhatja [rendészeti törvény 19. § (2) bekezdés].

A módosítás a fent leírtak alapján azt biztosítja, hogy a nem állami vagy önkormányzati alkalmazásban álló halászati őr a rendészeti törvényben meghatározott intézkedéseket és kényszerítő eszközöket alkalmazhassa.

Az Országos Halászati Bizottságra vonatkozó rendelkezések kerülnek elhagyásra tekintettel arra, hogy ezen kérdéseket kormányhatározat fogja szabályozni.

A 16-18. §-hoz

A géntechnológiai tevékenységről szóló 1998. évi XXVII. törvény módosításáról szóló 2012. évi LXXIV. törvény 3. §-a 2012. július 1-jei hatállyal, a jogszabállyal vagy közjogi szervezetszabályozó eszközzel létrehozott testületek felülvizsgálatáról szóló 1158/2011. (V. 23.) Korm. határozatban meghatározott feladatok végrehajtásáról szóló 1452/2011. (XII. 22.) Korm. határozat alapján a Géntechnológiai Bizottsággal kapcsolatos előírásokat újraszabályozta, így a Géntechnológiai Bizottság neve géntechnológiai testületre módosult, és a törvény a továbbiakban csak a géntechnológiai testületnek az engedélyezési eljárásban betöltött szerepére vonatkozó előírásokat, valamint a tagok díjazásával kapcsolatos szabályokat tartalmazta. Ugyanakkor a Géntechnológiai Bizottság sajátos helyet foglal el a géntechnológiai engedélyezés rendszerében, kiemelkedő szerepe van az Alaptörvényből fakadó stratégiai célkitűzés, azaz hazánk GMO-mentes mezőgazdaságának fenntartásában, ezért indokolt visszaállítani a törvényi szintű szabályozást.

A 19. §-hoz

A szeszes italok meghatározásáról, megnevezéséről, kiszereléséről, címkézéséről és földrajzi árujelzőinek oltalmáról, valamint az 1576/89/EK tanácsi rendelet hatályon kívül helyezéséről szóló, 2008. január 15-i 110/2008/EK európai parlamenti és tanácsi rendelet III. melléklete tartalmazza a közösségi oltalom alatt álló földrajzi árujelzőket. A III. melléklet 6. pontja alapján a törkölypárlatok esetében a „törkölypálinka” megnevezés kizárólag Magyarország javára áll oltalom alatt. A törkölypálinka előállításának földrajzi területét pedig a rendelet szerinti műszaki dokumentáció, vagyis a termékleírás tartalmazza. A termékleírás elkészítéséhez szükséges a Pálinka tv. kiegészítése. A „törkölypálinka” közösségi oltalom alatt álló földrajzi árujelző, amelyet kizárólagosan csak magyar termelők használhatnak.

A 20. §-hoz

Az erdőről, az erdő védelméről és az erdőgazdálkodásról szóló 2009. évi XXXVII. törvény rendelkezései közül az Országos Erdő Tanácsra vonatkozó rendelkezések kerülnek elhagyásra tekintettel arra, hogy e kérdéseket kormányhatározat fogja szabályozni.

-----STARTING---POINT---VEGE---

A 21. §-hoz

Hatályba léptető rendelkezés.