2004. évi III. törvény indokolása

az emberi jogok és az alapvető szabadságok védelméről szóló, Rómában, 1950. november 4-én kelt Egyezmény tizenharmadik, a halálbüntetés minden körülmények között történő eltörlésére vonatkozó Jegyzőkönyvének kihirdetéséről

Indokolás

Az élethez való jogot mint elidegeníthetetlen és alapvető értéket egyhangúlag biztosítják az egyetemes és regionális nemzetközi jogi dokumentumok. Amikor az élethez való jogot biztosító egyezményeket megalkották, kivételképpen lehetővé tették a halálbüntetés végrehajtását akkor, ha a büntetést bírói ítélet szabta ki. Ugyanakkor az elmúlt időszakban a belső és a nemzetközi jog a halálbüntetés eltörlésének irányában fejlődött tovább. Európai szinten ezen általános fejlődési folyamatban határkőnek tekinthető az Emberi Jogok Európai Egyezményének 6. kiegészítő jegyzőkönyve, az első jogilag kötelező erejű dokumentum, amely békeidőben megtiltotta a halálbüntetést és nem engedélyezte sem hatályának szükséghelyzetben történő felfüggesztését, sem pedig fenntartások megtételét.

A folyamat következő állomása az Egyezményhez kapcsolódó tizenharmadik jegyzőkönyv. Ez a halálbüntetés minden körülmények közötti eltörlésének kötelezettségét jelenti, ideértve a háború, vagy háború közvetlen veszélye idején elkövetett cselekményekre való alkalmazásának a megszüntetését is. A jegyzőkönyvet 2002. májusában a Magyar Köztársaság képviselője aláírta, ezt követően az Országgyűlés 63/2003. (VI. 3.) OGY határozata megerősítette. A Magyar Köztársaság képviselője 2003. július 17-én a megerősítő okiratot az Európa Tanács Főtitkáránál letétbe helyezte.

A dokumentum kihirdetésének belső jogi akadálya nincs, hiszen az Alkotmánybíróság 23/1990. (X. 31.) AB határozata alkotmányellenesnek minősítette és hatályon kívül helyezte a Büntető Törvénykönyvnek a halálbüntetés kiszabásával kapcsolatos rendelkezéseit. A javaslat összhangban van az Alkotmánnyal, valamint az Európai Unió Alapvető Jogok Kartájával, amely a 2. Cikkében kimondja, hogy „mindenkinek joga van az élethez” és „senkit sem lehet halálbüntetésre ítélni, vagy kivégezni”.