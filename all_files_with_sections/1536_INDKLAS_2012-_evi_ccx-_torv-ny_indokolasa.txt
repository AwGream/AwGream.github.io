2012. évi CCX. törvény indokolása

a fővárosi és megyei kormányhivatalok működésével összefüggő törvények, valamint a közigazgatási hatósági eljárás és szolgáltatás általános szabályairól szóló 2004. évi CXL. törvény és egyes kapcsolódó törvények módosításáról

-----STARTING---POINT---ALTALANOS--- 

A törvény egyrészt a vállalkozói adminisztratív költségek csökkentésére irányuló, Egyszerű Állam című középtávú kormányzati program egyes feladatainak módosításáról szóló 1416/2012. (X. 1.) Korm. határozat 18-20., 23., 25., 79., 83., 84. és 91. pontjában szereplő céloknak való megfelelést szolgáló rendelkezéseket, a gyermekbarát közigazgatás erősítésére irányuló módosításokat, valamint a közigazgatási eljárásjog területén felmerült jogalkalmazói tapasztalatok alapján szükségessé vált módosításokat tartalmaz a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) tekintetében.

A Ket. módosításának célja tehát az ún. Egyszerű Állam Program által célként kitűzött, a vállalkozásoknak kedvező adminisztrációs tehercsökkentés és a beruházásokhoz kapcsolódó engedélyezési eljárások elhúzódásának visszaszorítása a magyar gazdaság hosszú távú versenyképességének javítása érdekében. A módosítások várhatóan a korábbiaknál erőteljesebben ösztönözhetik a vállalkozásokat jogkövető magatartás tanúsítására is. Emellett a nemzetközi irányvonalakhoz - különösen pedig a Gyermek jogairól szóló, New Yorkban, 1989. november 20-án kelt Egyezményhez - igazodóan a törvény a közigazgatási hatósági eljárások vonatkozásában azok „gyermekbarát” jellegét erősíti, és több rendelkezést is bevezet a gyermekek védelme érdekében. A módosítások alapján a törvény hozzájárul a hatósági eljárásokra vonatkozó joganyag fejlesztéséhez, amely a vállalkozások, a gyermekek (ideértve más védendő személyeket is), illetve általában az ügyfelek elégedettségének növelésére, a közigazgatás szolgáltató jellegének erősítésére, a „Jó Állam” koncepciójának kiteljesedésére alkalmas, és növeli a közigazgatásba vetett állampolgári bizalmat.

A törvény továbbá a fővárosi és megyei kormányhivatalok 2013. január 1-jét követő működésével összefüggésben rendez több kérdést. Ennek során biztosításra kerül, hogy a kormányhivatalok járási (fővárosi kerületi) hivatalaihoz átvételre kerülő köztisztviselők a kormányhivatal és a települési önkormányzat által megkötött megállapodást megelőzően megállapított illetményükkel kerülnek átvételre a járási hivatalhoz, valamint az, hogy az érintett köztisztviselők 2012. decemberi és januári illetménye a Kincstár által megelőlegezetten és a kormányhivatalok költségvetéséből utólag megtérítve kerül kifizetésre.

Rendezésre kerül a járási (fővárosi kerületi) hivatal vezetőjének és vezető-helyettesének az illetménye, azzal, hogy azt a közigazgatás szervezéséért felelős miniszter állapítja a hivatalvezető esetében meg. Az országgyűlési törvény módosításával biztosításra kerül, hogy a kormánymegbízotthoz hasonlóan a járási hivatalvezető sem viselhet tisztséget az Országgyűlésben és nem lehet állandó bizottság tagja sem.

A Magyarország helyi önkormányzatairól szóló 2011. évi CLXXXIX. törvény 2013. január 1-jével hatályon kívül helyezi a települési önkormányzatok többcélú kistérségi társulásairól szóló 2004. évi CVII. törvényt. Jelen törvény biztosítja, hogy ahol szükséges, az eddigi kistérségi szabályozás helyébe járási szabályozás kerüljön.

-----STARTING---POINT---RESZLETES---

Az 1. §-hoz

A törvény módosítja az illetékekről szóló 1990. évi XCIII. törvény adó- és értékbizonyítványra vonatkozó rendelkezését, és kimondja, hogy az adó- és értékbizonyítvány kiállítására irányuló eljárásban az ügyintézési határidő 8 nap. Az adó- és értékbizonyítvány kiállítására jelenleg irányadó határidő a Ket. 83. § (3) bekezdése alapján 10 nap. A Ket. 83. § (3) bekezdése ugyanakkor azt is kimondja, hogy jogszabály ettől eltérő határidőt is megállapíthat. A Magyary Program Egyszerűsítési Programjának elfogadásáról szóló 1304/2011. (IX. 2.) Korm. határozat 1. mellékletének 67. pontja előírja az adó- és értékbizonyítvány kiállítása iránt kezdeményezett eljárás egyszerűsítését. Mivel az egyszerűsítés kizárólag az ügyintézési határidő csökkentésével oldható meg, ugyanakkor a továbbiakban is figyelemmel kell lenni arra, hogy a jegyző helyszíni szemle keretében képes csak kiállítani a bizonyítványt, az ügyintézési határidő kis mértékű, 10 napról 8 napra történő csökkentése indokolt. Az intézkedést az illetékekről szóló 1990. évi XCIII. törvény módosításával indokolt megoldani, mivel az adó- és értékbizonyítvány speciális használatát szabályozó 4 jogszabály [pl. a hagyatéki eljárásról szóló 2010. évi XXXVIII. törvény] egyenkénti módosítása feleslegesen növelné a párhuzamos szabályozások mennyiségét.

A 2. §-hoz

A polgármesteri tisztség ellátásának egyes kérdéseiről és az önkormányzati képviselők tiszteletdíjáról szóló törvény módosításával biztosításra kerül, hogy az önkormányzati képviselő tiszteletdíja - a képviselő-testület ellenkező döntéséig - nem csökkenhet azzal, hogy a település elveszíti körzetközponti jellegét.

A 3-4. §-hoz

Tekintettel a megszűnő többcélú kistérségi társulásra és a kistérségi területfejlesztési tanácsra, a környezet védelméről szóló törvény módosításával a korábban általuk kidolgozható kistérségi környezetvédelmi program is megszűnik. Ugyanakkor továbbra is lehetőség van arra, hogy a települési önkormányzatok - az önálló települési környezetvédelmi program mellett vagy helyett - közös környezetvédelmi programot készítsenek.

Az 5. §-hoz

A tisztességtelen piaci magatartás és versenykorlátozás tilalmáról szóló 1996. évi LVII. törvény módosítása kizárja a kérhető hatósági ellenőrzés jogintézményének alkalmazását a Gazdasági Versenyhivatal előtti eljárásokban azok sajátosságára tekintettel.

A 6. §-hoz

Az épített környezet alakításáról és védelméről szóló 1997. évi LXXVIII. törvény módosítása a Ket. 98. §-ának új (1a) bekezdését tölti ki tartalommal az építésügyi és az építésfelügyeleti hatósági eljárások vonatkozásában. A Ket. 98. § (1) bekezdése a fellebbezési lehetőséget jelenleg jogcím nélkülivé teszi. A gyakorlatban ez azzal a következménnyel jár, hogy az ügyben érintett (egyéb) ügyfelek sokszor olyan okból is fellebbeznek, amely nincs közvetlen összefüggésben a megtámadott hatósági döntéssel, másrészt sokszor mintegy reflexből, átgondolatlanul fellebbeznek olyan esetekben is, mikor a fellebbezés akár nyilvánvalóan alaptalan. (Az előbbire példa, ha az építési engedély nem terjed ki a kapcsolódó közút építésére, de a fellebbezés a közút építésével kapcsolatos jogsérelemre hivatkozik.) Mindezek alapján az eljárások könnyen elhúzódnak, és sokszor a megalapozatlan fellebbezéseknek nincs is érdemi kihatása a másodfokú döntésre, azonban alkalmasok arra, hogy az eredeti kérelmező ügyfelek beruházásait megnehezítsék, ezzel akár komoly anyagi károkat is okozva. Mindezekkel kapcsolatban vetődhet fel a fellebbezések törvényben történő meghatározott jogcímhez kötése, illetve kellő megalapozottságának biztosítása. E megoldás logikáját alátámasztja, hogy mivel a Ket. 100. § (1) bekezdés a) pontja alapján jelenleg lehetőség van arra is, hogy a fellebbezést törvény kizárja, akkor - a többen a kevesebb elve alapján - azt az ennél kevésbé korlátozó lehetőséget is meg lehet teremteni, hogy a fellebbezést csak bizonyos tartalommal, illetve bizonyos jogcímhez igazodva lehessen benyújtani. A fentiek alapján a Ket. lehetővé teszi törvény számára, hogy a fellebbezés benyújtásához indokolási kötelezettséget írjon elő, illetve azt is előírhassa, hogy fellebbezni csak a megtámadott döntéssel tartalmilag közvetlenül összefüggő okból, illetve csak a döntésből közvetlenül adódó jog- vagy érdeksérelemre hivatkozva lehessen. A másodfok tehermentesítése érdekében a fellebbezés érdemi vizsgálat nélküli elutasítása esetén a fellebbezés kizárása szükséges.

A törvény a Ket. 15. § (6) bekezdését akként módosítja, hogy törvény vagy törvény felhatalmazása alapján kormányrendelet határozhatja meg az ügyfél által benyújtandó nyilatkozat, illetve kérelem tartalmi követelményeit. Az építésügyi és építésfelügyeleti hatósági eljárásokról és ellenőrzésekről, valamint az építésügyi hatósági szolgáltatásról szóló 312/2012. (XI. 8.) Korm. rendelet úgy határoz meg ilyen követelményeket, hogy arra nincs törvényi felhatalmazás, amely alkotmányellenes helyzetet eredményezne. Ezért szükséges a felhatalmazó rendelkezés megalkotása.

A 2013. január 1-jétől hatályba lépő építésügyi szabályozás már nem tartalmazza a fővárosi építési keretszabályzatot és fővárosi szabályozási kerettervet, melyek jelenleg a kerületi területrendezési eszközök alapját adják. A fővárosi településrendezési eszközök zavartalan működéséhez szükséges hogy 2014. június 30-ig, amíg a főváros az új településszerkezeti terve és fővárosi rendezési szabályzata hatályba nem lép, törvényi felhatalmazást kapjon a fővárosi önkormányzat arra, hogy kerületi önkormányzati kezdeményezésre szükség esetén módosítani tudja a fővárosi építési keretszabályzatot és fővárosi szabályozási kerettervet.

A 2013. január 1-jétől hatályos Étv. szerint a fővárosi rendezési szabályzat egyik lényeges paramétere a főváros beépítési sűrűségének meghatározása, ezért szükséges a fővárosi kerületi önkormányzatnak a fővárosi településszerkezeti terv területfelhasználásának megfelelő egyéb alkalmazható keretövezetnek megfelelő építési övezet, övezet kijelölésére vonatkozó jogosultságával kapcsolatosan megfelelő korlátokat állítani. Ugyanezen célból állít fel korlátot a beépítetlen területek (zöldterületek, erdőterületek, mezőgazdasági területek) védelme érdekében.

A vidékfejlesztési miniszter kap felhatalmazást arra, hogy a telekalakítási hatósági jogkörben eljáró ingatlanügyi hatóságok (földhivatalok) illetékességi területét miniszteri rendeletben meghatározza.

A 7. §-hoz

Az ingatlan-nyilvántartási törvény módosításával a vidékfejlesztésért felelős miniszter kap felhatalmazást arra, hogy az ingatlanügyi hatóság illetékességi területét miniszteri rendeletben határozza meg.

A 8. §-hoz

A fogyatékos személyek jogairól és esélyegyenlőségük biztosításáról szóló törvény módosításával kimondásra kerül, hogy a nemzeti köznevelési törvény alapján elkészített köznevelés-fejlesztési tervben meg kell határozni, hogy az állam által nyújtott közszolgáltatások esetén milyen módon kerülnek megvalósításra az egyenlő esélyű hozzáférés feltételei.

A 9. §-hoz

A Kutatási és a Technológiai Innovációs Alapról szóló 2003. évi XC. törvény módosításával az Alap pénzeszközeit a kedvezményezettek technológiai innováció ösztönzésére regionális és megyei szinten használhatják fel.

A 10. §-hoz

A Ket. 1. § új (2a) bekezdése megállapításának indoka, hogy a Ket. eljárási alapelveinek körét, a Gyermekek jogairól szóló, 1989. november 20-án New Yorkban kihirdetett ENSZ Egyezményben foglaltak szem előtt tartásával, a gyermekek és kiskorúak magasabb fokú védelme érdekében szükséges kibővíteni. Az egyenlő bánásmód és az indokolatlan megkülönböztetés tilalmának elvéhez szorosan kapcsolódik a „kiskorú érdekei fokozott védelme” elvének deklarálása, ezért a törvény a Ket. 1. §-át további bekezdéssel bővíti azzal, hogy a közigazgatási hatóságok a kiskorúakat érintő eljárás során, így a döntésükben is a kiskorú érdekét fokozottan vegyék figyelembe. A rendelkezés az Egyezménnyel ellentétben nem a „gyermek”, hanem a Ket. jelenlegi fogalomrendszeréhez igazodva a „kiskorú” fogalmát használja. Az alapelv elfogadása egyben a Magyarország Alaptörvényének XVI. cikk (1) bekezdésében megfogalmazott, a gyermekek alapvető jogainak érvényre juttatását is szolgálja.

A 11. §-hoz

A gyermekek érdekeinek fokozott szem előtt tartását és érvényesítését szolgáló, a Ket. 1. § (2a) bekezdésében található új alapelv deklarálásához kapcsolódóan, annak garanciális elemeként a törvény a lehető legszélesebb körben, alapelvi szinten építi be a Ket. 5. § (1a) bekezdésébe a cselekvőképtelen vagy korlátozottan cselekvőképes ügyfél tájékoztatására vonatkozó alapvető szabályokat. Ennek megfelelőn a törvény az eljárás egészére kiterjeszti, és a hatóság számára kötelezettségként írja elő a cselekvőképtelen vagy korlátozottan cselekvőképes személy részvételével folyó eljárásban egyrészt a formalitásoktól mentes, barátságos, feszültségoldó környezet, vagyis a megfelelő légkör biztosítását, másrészt a szellemi érettségének megfelelő szintű, számára érthető módon megfogalmazott tájékoztatást az őt megillető jogokról, az őt terhelő kötelezettségekről, valamint a lefolytatandó eljárási cselekményekről. Hangsúlyozandó, hogy a törvény túlmutat a kiskorúak védelmén, figyelemmel arra, hogy a védendő ügyféli kör magában foglalja azokat a személyeket is, akiket a bíróság cselekvőképességet kizáró vagy korlátozó gondnokság alá helyezett.

A 12. §-hoz

A Ket. 15. § (6) bekezdése alapján jelenleg törvény által meghatározott esetekben a kérelmező ügyfélként megjelenő vállalkozások érdekeire tekintettel lehetőség van az egyéb ügyfelek fellépésének korlátozására, ezáltal az eljárások gyors, eredményes lefolytatására. A fenti rendelkezés jelenlegi célja, hogy az érintett ügyfelek már az első fokú eljárásban fejtsék ki álláspontjukat, hogy lényeges új szempontok a másodfokú eljárásban ne merülhessenek fel, illetve a határozatok jogerőre emelkedését ne akadályozzák meg az eljárás folyamán később jelentkező ügyfelek. Mindazonáltal a jelenlegi szabályozás - változatlanul hagyása esetén - könnyen valamilyen alibi jellegű eljárási cselekményre kényszerítheti az egyéb ügyfeleket, ügyféljelölteket, késleltetve az ügy intézését és felesleges adminisztrációt okozva ezzel a hatóságnak is. Az ügyfél ilyen esetben - csak hogy egy későbbi esetleges jogorvoslati lehetőségtől ne fossza meg magát - kénytelen valamilyen, egyébként akár nem is fontos, nem releváns irattal „bejelentkezni” a hatósághoz. Mindezek alapján indokolt megteremteni, hogy a Ket. 15. § (6) bekezdése szerinti nyilatkozat, illetve a kérelem tartalmi követelményeit törvény vagy kormányrendelet megállapíthassa, hogy ezáltal szükség esetén a hatóságok és az ügyfelek számára is egyértelművé váljanak a hatósághoz való bejelentkezés és az ügyféllé válás feltételei.

Különösen az építésügy területén gyakran előfordul, hogy egy adott ügyfél (vállalkozás) által kezdeményezett, valamely beruházás megvalósításához szükséges hatósági eljárás esetén a hatósági döntés jogerőssé és végrehajthatóvá válását követően valaki - érintettségre hivatkozva -(ellenérdekű) ügyféllé válik az eljárásban. Ez tipikusan akkor történik meg, illetve akkor okoz gondot, ha a látszólag már lezárt eljárás esetén valaki arra hivatkozva lép fel ügyfélként, hogy őt a hatóság korábban nem kereste meg, és vele az ügyben született határozatot sem közölték. Ilyenkor a hatóság - amennyiben az ügyféli minőséget megállapítja - általában közli az új ügyféllel a már befejezett eljárás elsőfokú határozatát, az ügyfél pedig fellebbezhet arra hivatkozva, hogy a határozat vele szemben az addigi közlés hiányában még nem emelkedett jogerőre. Az ügyfél számára tehát ilyenkor a fellebbezés lehetősége a közléstől számított - ha ágazati szabályozás másként nem rendelkezik - 15 napra megnyílik, az egyszer már befejezett eljárás pedig tovább folytatódik. (Ez az eljárás nem minősül megismételt eljárásnak, mert nincs új elsőfokú eljárás.) Mindezt a gyakorlatot a bíróságok joggyakorlata is alátámasztja. Ilyen esetekben a korábbi hatósági döntés alaki jogereje elvész, és ez a megkezdett vagy akár már be is fejezett - sokszor jelentős értékű - beruházások esetében jelentős problémákat okozhat. Ennek megoldása érdekében szükséges a Ket. 15. §-át kiegészíteni egy (6a) bekezdéssel, mely ágazati törvénynek lehetővé teszi annak előírását, hogy a hatósági döntés jogerőre emelkedésétől és végrehajthatóvá válásától számított fél éves határidőn túl ügyféli érintettség címén nincs lehetőség bekerülni a már lezárt eljárás ügyfélkörébe, illetve erre hivatkozva kezdeményezni az eljárás folytatását Amennyiben ágazati törvény ezzel a lehetőséggel él, a határidő mindenképpen jogvesztőnek minősül, elősegítve ezzel az indokolatlan, parttalan jogorvoslati kérelmekkel szembeni hatékonyabb eljárást. Mivel a fenti elgondolás általános szabályként való kötelező előírása nem minden hatósági eljárástípus esetén indokolt, ezért ezt a lehetőséget elegendő az ágazati szabályozás számára fenntartani.

A Ket. 15. § (7) bekezdése alapján ha az ügyfél cselekvőképessége tekintetében kétség merül fel, az eljáró hatóság hivatalból vizsgálja az eljárási képesség meglétét, és ha annak hiányát állapítja meg, úgy az ügyfél helyett törvényes képviselőjét vonja be az eljárásba, illetve ügygondnok kirendelését kezdeményezi. Emellett a Ket. a képviseletre vonatkozó rendelkezései között is szabályozza az ügygondnok kirendelését. A Ket. ügygondnok rendelésére vonatkozó szabályai azt a célt szolgálják, hogy az ügyfél eljárási képességének hiányában vagy tényleges eljárási lehetősége hiányában is lefolyhasson a hatósági eljárás, és ezáltal - a jogutódlás esetét kivéve - elkerülhető legyen az eljárás felfüggesztése vagy indokolatlan elhúzódása. A törvény felülvizsgálja az ügygondnok rendelésére vonatkozó Ket.-beli szabályozást annak érdekében, hogy az ügygondnok-rendelés a jelenleginél gyorsabban szolgálhassa a közigazgatási hatósági eljárás lefolytatását, különösen a gyermekek alapvető érdekeire tekintettel. A törvény értelmében továbbra is érvényesül az a főszabály, hogy az ügygondnok kirendelése a gyámhatóság feladatkörébe tartozik, azonban a törvény szerinti módosítás szűk körben, törvény vagy kormányrendelet számára lehetővé teszi, hogy az eljárás gyorsítása érdekében maga az eljáró hatóság is dönthessen az ügygondnok kirendeléséről. Az a törvény vagy kormányrendelet, amelyik rendelkezik az ügygondnok kirendeléséről, meghatározhatja a kirendelés részletszabályait, akár az általános szabályokra történő utalással is. Annak vizsgálata, hogy a fent szűk kör mely eljárások során érvényesülhet és a szabályozás tartalommal való kitöltése ágazati jogalkotói vizsgálat tárgya. A másik jelentős módosítás, hogy amennyiben a főszabály alkalmazásának van helye, az eljáró hatóságnak csatolnia kell azokat a bizonyítékokat - főként iratokat - a melyek az ügygondnok kirendelését szükségessé teszik, ezzel is gyorsítva a gyámhatóság eljárását.

A 13. §-hoz

A Ket. 33. § (8) bekezdése módosításának célja az abban szereplő, szakhatósági eljárásokra vonatkozó határidő-meghosszabbítási lehetőség kapcsán az alaphatóság határidő-meghosszabbítására vonatkozó rendelkezés megfelelő adaptálása. A Ket. 33. § (7) bekezdésének a szakhatóságokra való kiterjesztése az ügyfelek számára előnyös eleme az, hogy egyrészt jogszabály ebben az esetben is kizárhatja majd a meghosszabbítási lehetőséget, másrészt a szabályozás a meghosszabbítást csak kivételesen indokolt esetben teszi lehetővé, harmadrészt pedig a határidő-hosszabbítás indokainak kifejezett megjelölése is szükséges lesz. Ebben az esetben is értelemszerűen csak a határidő letelte előtt lesz lehetőség meghosszabbítani a határidőt. A meghosszabbítás indokolását a szakhatóság határidő-hosszabbításról szóló végzésében kell szerepeltetni.

A 14. §-hoz

A Ket. 38/A. §-ának módosítása a kormányablakok működéséhez kapcsolódó eljárási határidők tisztázása végett szükséges. Cél volt egyrészt, hogy az ügyintézési határidő az eljárásra hatáskörrel és illetékességgel rendelkező hatóságnál kezdődjön abban az esetben, mikor a kormányablak csak továbbítja a beadványt. Mivel a kormányablak bizonyos esetekben önálló hatáskörben is lefolytat hatósági eljárást, ezért a kormányablak a Ket. fogalomrendszerében a „hatáskörrel és illetékességgel rendelkező hatóság” kategóriájába is beletartozhat, mindez viszont értelmezési problémákat idézhet elő. Emellett cél az is, hogy a kormányablak számára az ügyfelek érdekében legyen meghatározva egy maximális átfutási idő, amely alatt a továbbítást el kell végezniük. A Ket. rendszerében a jelenleg már létező, de a kormányablakokra szintén nem egyértelműen alkalmazható „közreműködő hatóság” kategóriája alatt kezelhetők a kormányablakokat is. A Ket. módosítása viszont a továbbítások kapcsán így is csak a kérelmek esetére adhat teljes megoldást, a bejelentések esetére nem, hiszen ez utóbbiak adminisztratív kötelezettségek, amelyek önmagában nem tekinthetők egy hatósági eljárás részének, így főszabályként nem is tartoznak a Ket. hatálya alá. Emellett a Ket. nem alkalmazható pl. az állampolgársági kérelmek esetén (kivett eljárás). Mindezek miatt a Ket.-ben csak keretszabály határozható meg általában a kérelmekre vonatkozóan, a részletszabályokat pedig a fővárosi és megyei kormányhivatalokról szóló 288/2010. (XII. 21.) Korm. rendeletbe indokolt beépíteni. Azon közreműködő hatóságok esetében is, melyek nem tartoznak a kormányablak alá, indokolt a kérelmek továbbítására nyitva álló határidő tíz napról öt napra csökkentése, igazodva a Ket. 33. § (1) bekezdésében foglalt határidőhöz, valamint gyorsítva ezzel a hatósági eljárást. Ugyanakkor az ágazati sajátosságokra tekintettel lehetőséget ad a Ket. arra, hogy a kérelem továbbítására jogszabály rövidebb határidőt állapíthasson meg. A konzuli tisztviselők eljárásában emellett indokolt, hogy a továbbításra eltérő, rugalmasabb határidő kerüljön megállapításra, mivel a diplomáciai futárposta sajátosságai, küldésének gyakorisága miatt sok esetben nem garantálható az öt napos továbbítási határidő betartása. A szabályozás - megfogalmazása alapján - ugyanakkor nem zárja annak lehetőségét sem, hogy a konzuli tisztviselő a továbbításnak akár gyorsabb, elektronikus úton is eleget tehessen, ha ennek feltételei fennállnak.

Mindemellett ügyfélbarát célt szolgál a Ket. 38/A. § (3) bekezdés a) pontjának módosítása, melynek alapján fakultatívvá válik a főhatóság helyett a közreműködő hatóságnál történő igazgatási szolgáltatási díj megfizetésének kötelezettsége.

A 15. §-hoz

A törvény módosítja a Ket. tanúsító szervezetre vonatkozó szakaszát. A Ket. hatályos szövege alapján a tanúsítvány a tényállás tisztázásának eszköze, ami azt jelenti, hogy közvetlenül nem a tanúsítványból, hanem az annak alapján kiadott hatósági döntésből fakadnak a jogok és kötelezettségek („közreműködő tanúsító szervezet”). Az ágazati szabályozásokban azonban már jelenleg is találhatók olyan szervezetek, amelyek az előbbihez képest az „önálló tanúsító szervezetek” típusába sorolhatók. Az e szervezetek által kibocsátott tanúsítvány az ügyfelek, vállalkozások jogszabályszerű működését, az általuk végzett tevékenység egészének jogszerű voltát igazolja. A Ket. mindezek alapján a jövőben általános szabályként lehetővé teszi, hogy kormány vagy törvényrendelet úgy rendelkezzen, hogy a tanúsítványban foglalt jogok közvetlenül, kifejezetten erre irányuló hatósági eljárás közbejötte nélkül gyakorolhatók.

A 16. §-hoz

Jelenleg a Ket. 39/A. § (1) bekezdése csak erre irányuló indokolt kérelem esetén teszi lehetővé a hatóság számára, hogy elrendelje a tanú, a tolmács, a szemletárgy birtokosa és a hivatalbóli eljárást kezdeményező személy természetes személyazonosító adatainak és lakcímének zárt kezelését, abban az esetben, ha az adatok zárt kezelése iránti kérelmet előterjesztő valószínűsíti, hogy őt az eljárásban való közreműködése miatt súlyosan hátrányos következmény érheti. A gyermekbarát igazságszolgáltatás, illetve közigazgatás Ket. rendszerében való megvalósítása, valamint a cselekvőképtelen, korlátozottan cselekvőképes személyek jogai védelmének kiterjesztése indokolttá teszi, hogy e személyek védelme érdekében, érdekeiknek veszélyeztetettsége estében amennyiben azt a hatóság maga is észleli, erre vonatkozó kérelem nélkül is dönthessen a cselekvőképtelen, korlátozottan cselekvőképes személyek adatainak zártan történő kezeléséről. Ezzel összhangban a törvény szerint módosítani szükséges az iratbetekintés szabályait is erre figyelemmel, ha a hatóság nem dönt a cselekvőképtelen, korlátozottan cselekvőképes személy adatainak zárt kezeléséről, és erre vonatkozóan a törvényes képviselő sem nyújt be kérelmet, indokolt, hogy legyen lehetősége a hatóságnak a cselekvőképtelen, korlátozottan cselekvőképes személyek védelme érdekében a rájuk vonatkozó iratokba való betekintés korlátozásáról dönteni. A módosítás a Ket. 40. § (5) bekezdésével való összhang megteremtése érdekében a törvényes képviselő helyett a képviselőről rendelkezik annak érdekében, hogy a rendelkezés az ügygondnokra is vonatkozzon.

A 17. §-hoz

A Ket. többek között a képviseletre vonatkozó rendelkezései között, a 40. § (5) bekezdésben szabályozza az ügygondnok kirendelését. A Ket. ügygondnok rendelésére vonatkozó szabályai azt a célt szolgálják, hogy az ügyfél eljárási képességének hiányában vagy tényleges eljárási lehetősége hiányában is lefolyhasson a hatósági eljárás, és ezáltal - a jogutódlás esetét kivéve - elkerülhető legyen az eljárás felfüggesztése vagy indokolatlan elhúzódása. A törvény felülvizsgálja az ügygondnok rendelésére vonatkozó Ket.-beli szabályozást annak érdekében, hogy az ügygondnok-rendelés a jelenleginél gyorsabban szolgálhassa a közigazgatási hatósági eljárás lefolytatását, különösen a gyermekek alapvető érdekeire tekintettel. A törvény értelmében továbbra is érvényesül az a főszabály, hogy az ügygondnok kirendelése a gyámhatóság feladatkörébe tartozik, azonban a törvény szerinti módosítás szűk körben, törvény vagy kormányrendelet számára lehetővé teszi, hogy az eljárás gyorsítása érdekében maga az eljáró hatóság is dönthessen az ügygondnok kirendeléséről. Az a törvény vagy kormányrendelet, amelyik rendelkezik az ügygondnok kirendeléséről, meghatározhatja a kirendelés részletszabályait, akár az általános szabályokra történő utalással is. Annak vizsgálata, hogy a fent szűk kör mely eljárások során érvényesülhet és a szabályozás tartalommal való kitöltése ágazati jogalkotói vizsgálat tárgya. A másik jelentős módosítás, hogy amennyiben a főszabály alkalmazásának van helye, az eljáró hatóságnak csatolnia kell azokat a bizonyítékokat - főként iratokat - a melyek az ügygondnok kirendelését szükségessé teszik, ezzel is gyorsítva a gyámhatóság eljárását.

A 18. §-hoz

A Ket. 44. § (1a) bekezdése módosításának indoka, hogy egyrészt a Ket. 44. § (1) és (1a) bekezdésének együttes értelmezéséből jelenleg nem következik egyértelműen, hogy abban az esetben, ha a hatóság a szakhatóság megkereséséről dönt, a szakhatóság állásfoglalása köti-e a hatóságot döntése meghozatalakor, vagyis, hogy a megkeresési mérlegelés felülírja-e a 44. § (1) bekezdésében foglalt főszabályt is a kötőerőre vonatkozóan. A hatóság dönthet úgy is, hogy szakhatóság megkeresése nélkül maga dönt szakkérdésben, ekkor viszont szakértőt nem rendelhet ki. Emellett a módosítás alapján az ágazati jogalkotó nemcsak a hatóság mérlegelésére bízhatja a szakhatóság megkeresését, hanem olyan szabályozást is kialakíthat, mely szerint egyes, jogszabályban meghatározott egzakt, objektív feltételek teljesülése alapján a hatóságnak kötelező lesz a szakhatóság megkeresésének mellőzése. Például egy engedély hatályának meghosszabbítása esetén nem feltétlenül indokolt - az adott szakhatóság feladatkörébe tartozó, az alaphatóság által könnyen megítélhető tényezők változatlansága esetén - az ismételt megkeresés. Mindez a jogalkalmazók és az ügyfelek számára kedvező módon pontosítja, egészíti ki a szabályozást.

A 19. §-hoz

A Ket. 51. § (2a)-(2b) bekezdésének módosítása és (2c)-(2d) bekezdésekkel való kiegészítése az alábbiak szerint indokolt. A törvény a cselekvőképtelen vagy korlátozottan cselekvőképes személy meghallgatására vonatkozó speciális szabályt kiterjeszti, és az eljárás egészére kiható garanciális szabályként, alapelvi szinten építi be a Ket. rendszerébe [Ket. 5. § új (1a) bekezdése], mely módosítás az 51. § (2a) bekezdéséből a cselekvőképtelen vagy korlátozottan cselekvőképes személy meghallgatására vonatkozó speciális rendelkezés törlését teszi szükségessé. A Ket. 2012. február 1-jétől hatályos módosítása új (4a)-(4c) bekezdésekkel egészítette ki az 53. §-t. Ez a módosítás a tanú meghallgatása során is figyelembe veszi, hogy az életkori sajátosságokból fakadóan egyes esetekben a kiskorúak tekintetében eltérő szabályok megalkotása indokolt, biztosítandó a gyermekek és kiskorúak magasabb fokú védelmét a Gyermek jogairól szóló, New Yorkban, 1989. november 20-án kelt Egyezmény kihirdetéséről szóló 1991. évi LXIV. törvénnyel is összhangban. Mindemellett speciális szabályokat vezetett be a korlátozottan cselekvőképes személyek tanúvallomásával kapcsolatban. Erre tekintettel indokolt a Ket. kiegészítése a korlátozottan cselekvőképes személyek nyilatkozattételével kapcsolatban is, figyelemmel arra is, hogy a Ket. 15. § (7) bekezdése alapján a polgári jog szabályai szerint cselekvőképességgel - jogszabályban meghatározott esetekben korlátozott cselekvőképességgel - rendelkező személynek van eljárási képessége a hatósági eljárásban. Az ágazati eljárások (pl. gyámügyi eljárások) sajátosságaival való összhang megteremtése érdekében indokolt ugyanakkor az eltérés lehetőségét ágazati jogszabálynak biztosítani.

A 20. §-hoz

A Ket. 2012. február 1-jétől hatályos módosítása új (4a)-(4c) bekezdésekkel egészítette ki az 53. §-t. Ez a módosítás a tanú meghallgatása során is figyelembe veszi, hogy az életkori sajátosságokból fakadóan egyes esetekben a kiskorúak tekintetében eltérő szabályok megalkotása indokolt, biztosítandó a gyermekek és kiskorúak magasabb fokú védelmét a Gyermek jogairól szóló, New Yorkban, 1989. november 20-án kelt Egyezmény kihirdetéséről szóló 1991. évi LXIV. törvénnyel is összhangban. A cselekvőképtelen személyek érdekében szükséges biztosítani, hogy cselekvőképtelen személy - a korlátozottan cselekvőképes személyek meghallgatására vonatkozó szabályozáshoz hasonlóan - tanúként csak abban az esetben legyen meghallgatható, ha a törvényes képviselője ehhez hozzájárul. A korlátozottan cselekvőképes személyek tanúvallomásával kapcsolatban indokolt, hogy ágazati jogszabályok lehetőséget kapjanak az eltérés lehetőségére, ez például a gyámügyi eljárások esetében lehet szükséges.

A 21. §-hoz

A rendelkezés egyértelműsíti az értesítési időközt a szemletárgy birtokosának előzetes értesítése esetén, arra tekintettel, hogy a Ket. 49. § (1) bekezdése csak az ügyfél értesítésére vonatkozóan állapít meg szabályt.

A 22. §-hoz

A hatósági eljárás gyermekbarát jellegének erősítése érdekében indokolt a Ket. 62. § (2) bekezdésének módosítása akként, hogy a cselekvőképtelen vagy korlátozottan cselekvőképes személy tárgyaláson történő meghallgatása csak érdekei figyelembe vételével történhessen, tekintettel arra, hogy más személyekkel történő együttes meghallgatása bizonyos esetekben az ilyen személyek érdekeinek sérelmével járhat.

A 23. §-hoz

A Ket. 69. § új (2a) bekezdésével kapcsolatban a törvény módosítja az iratbetekintés szabályait is, annak érdekében, hogy ha a hatóság bár nem dönt a cselekvőképtelen, korlátozottan cselekvőképes ügyfél adatainak zárt kezeléséről, és erre vonatkozóan a törvényes képviselő sem nyújt be kérelmet, legyen lehetősége a hatóságnak a cselekvőképtelen, korlátozottan cselekvőképes ügyfél védelme érdekében a cselekvőképtelen, korlátozottan cselekvőképes ügyfélre vonatkozó iratokba való betekintés korlátozásáról hivatalból dönteni.

A 24. §-hoz

A Ket. 72. § (1) bekezdés ed) pontjának módosításával a határozatban kötelező feltüntetni a szakhatóság megkeresésének mellőzése okát, ezzel érvényesítve az ügyfelek megfelelő tájékoztatáshoz való jogát. Emellett az esetleges jogorvoslati eljárások során a hatóság, bíróság munkáját egyszerűsíti ez a módosítás, hiszen így a hatóság köteles arra, hogy részletesen kifejtse a szakhatóság mellőzésének okát.

A 25. §-hoz

A törvény a Ket. hatósági nyilvántartásokra vonatkozó rendelkezéseinek hatályát leszűkíti a közhiteles hatósági nyilvántartásokra. Az eddigiek során problémát okozott, hogy a Ket. „hatósági nyilvántartás” kategóriája túl tág volt, sok esetben bizonytalanságot is okozva az egyes jogalkalmazók, illetve ügyfelek számára, hogy egy adott, hatóság által vezetett nyilvántartás, adatbázis ténylegesen a Ket. szerinti hatósági nyilvántartásnak tekinthető-e. A nyilvántartások körében tkp. jelenleg bármi hatósági nyilvántartás lehet, amit hatóság bármilyen szintű jogszabály alapján vezet. (Sokszor akár csak egy füzetben vagy egy excel táblázatban.) Vannak olyan esetek továbbá, amikor a jogszabály a nyilvántartás konkrét adattartalmát sem rögzíti teljes körűen, csak azt, hogy valamely hatóság egy adott körülményről nyilvántartást vezet. Sok ilyen nyilvántartás esetében továbbá nem értelmezhetők az olyan eljárásjogi kategóriák sem, mint pl. a jogerő. Az ilyen nyilvántartásoknál tehát szinte lehetetlen elérni, hogy a nyilvántartási eljárás a Ket. fogalmi keretei között maradjon, és ilyenkor a Ket. 82. § (1) bekezdése szerinti eltérési lehetőség is sokszor indokolatlanul kitágítja az ágazati jogalkotás mozgásterét (sokszor ráadásul úgy, hogy nem is egyértelmű, hogy adott jogszabály valójában felül kívánja-e írni a Ket. valamely, hatósági nyilvántartásra vonatkozó rendelkezését). A közhiteles nyilvántartásokra való szűkítés sokkal egyértelműbb helyzetet teremt e tekintetben. A törvény meghatározza a közhitelesség fogalmát is a hatósági nyilvántartásokra vonatkozóan, továbbá kizárja a hatósági eljárásokra általánosan jellemző szabad bizonyítás elvét, ez utóbbit azért, mivel a gyakorlatban többször előfordult, hogy adott hatóság olyan körülményeket is figyelembe vett egy nyilvántartásba vételi eljárás során, amely a nyilvántartás céljához, jellegéhez nem igazodott. A közhiteles hatósági nyilvántartásokra való leszűkítés azzal is jár, hogy a módosítás alapján az ilyen nyilvántartásokra vonatkozó alapvető szabályokat, valamint azok adattartalmát törvénynek kell meghatároznia, hiszen a közhitelesség magas szintű jogszabályban való rögzítést kíván meg. A fenti módosítás hatálybalépési időpontjaként 2013. július 1-jét indokolt meghatározni, hogy az egyes ágazatoknak legyen lehetőségük a megváltozott szabályozáshoz igazítani jogszabályaikat. Megjegyzendő, hogy az a szabály, hogy az ellenkező bizonyításáig a hatósági nyilvántartásba bejegyzett adatról vélelmezni kell, hogy az fennáll azt is magában foglalja, hogy a nyilvántartásba bejegyzett jogról is vélelmezni kell, hogy a feltüntetett jogosultat illeti meg.

A 26. §-hoz

A Ket. hatósági ellenőrzésről szóló szabályainak módosítása alapján az eddigiekkel ellentétben - amikor is erre csak törvény kifejezett rendelkezése esetén volt lehetőség - főszabállyá válik az ügyfél által kérhető hatósági ellenőrzés lehetősége. Az ágazati törvényeknek és kormányrendeleteknek lehetősége lenne arra, hogy kizárják a kérhető ellenőrzés lehetőségét, és arra is, hogy megállapítsanak olyan korlátozó feltételeket az adott ágazat, illetve hatóság sajátosságaira tekintettel, amelyek esetén a hatóságnak nem kell teljesítenie az ellenőrzési kérelmet. Ez utóbbi - a lehetőség teljes kizárásánál az ügyfél számára kedvezőbb - szabályozási lehetőség például akkor lehet indokolt, ha adott hatóság, szervtípus a hatáskörébe tartozó hivatalbóli ellenőrzések lefolytatásán túl nem rendelkezik megfelelő kapacitással a kérhető ellenőrzések lefolytatására, és erre az esetre törvény vagy kormányrendelet meghatározza azt az objektív feltételrendszert, amely mentén a hatóság esetleg választhat az ellenőrzési kérelmek közül.

A fenti intézkedés eredményeként az ügyfelek, e körön belül is különösen a vállalkozások saját magukra kérhetik a hatósági ellenőrzést, amelynek eredményeképp csak kivételes esetben kerülne sor szankció alkalmazására, az átvilágítás elsősorban a hibák feltárására irányulna és határidőt adna ez utóbbiak helyrehozatalára. A Ket. szabályaiból következik, hogy az ellenőrzéssel járó költségeket az ügyfél maga viseli. Az intézkedés megvalósulásával növekszik annak a lehetősége, hogy a vállalkozások az előírásoknak megfelelően szervezzék működésüket, feltárhassák és felszámolhassák a szabályozástól eltérő gyakorlatukat. A vállalkozók ezáltal a szabályozásból eredő kockázatokat is csökkenthetik, a hatóságok pedig ellenőrzési kapacitásaikat hatékonyabban tudják felhasználni: a kérelemre történő ellenőrzést az azt kérő cég, vállalkozás finanszírozná, így a hatóságok ellenőrzési erőforrásai is átcsoportosíthatóak lennének.

A 27. §-hoz

A Ket. jelenleg hatályos 91. § (1) bekezdésének módosítása a hatósági ellenőrzés nyilvánossága megteremtésének, erősítésének keretébe illeszkedik. Az ellenőrzési terven alapuló nyilvános ellenőrzési eljárás célja alapvetően olyan útmutatót biztosítani az ügyfél részére, amelyből a szerteágazó jogszabályi környezet hiányában is megismerheti, milyen jogszabályi követelményeknek kell eleget tennie. A Ket. jelenleg hatályos 91. § (1) bekezdése a hatóság számára ellenőrzési terv készítését írja elő, valamint meghatározza az ellenőrzési terv minimum tartalmi elemeit, azzal, hogy a hatóságok a hatáskörükbe tartozó ügyfajták sajátosságaira tekintettel részletesebben is kidolgozhatják annak tartalmát. A jelenlegi szabályozás alapjaiban tartalmazza a szükséges szabályozási kereteket, így a nyilvános - önellenőrzésre is használható - hatósági ellenőrzés megteremtése érdekében a törvény az ellenőrzési terv minimum tartalmi elemeit szélesíti ki az adott hatóság hatáskörébe tartozó ügyfajta sajátosságaira koncentráló ellenőrzési - a hatóság által figyelembe veendő - szempontrendszer meghatározásának kötelezettségével. Az ügyfajta-specifikus ellenőrzési szempontrendszernek az ellenőrzési terv tartalmi elemeként történő meghatározásával az ügyfél számára egyértelművé válik, hogy a hatóság egy esetleges hatósági ellenőrzés során mire - milyen jogszabályi előírások betartására - fordít figyelmet. Értelemszerűen ezeknek a szempontrendszereknek a közzététele nagyban hozzájárulhat az önkéntes jogkövetés előmozdításához, a hatóság részéről pedig a jogkövető magatartás aktív támogatásához. A szerteágazó jogszabályi környezet tételes átböngészése helyett tehát rendelkezésre állnának világos útmutatók, amelyek alapján az ügyfél számára könnyebb beazonosítani a szabályszerű működés feltételeit. Hangsúlyozandó ugyanakkor, hogy az ellenőrzési terv egyéb elemeihez képest itt kiemelt jelentősége van a közérthetőségnek, valamint annak, hogy a hatóság ügyeljen a közzétett adatok aktualitására.

A 28. §-hoz

A kérhető hatósági ellenőrzés lezárásaként kiadott hatósági bizonyítvány egy évig hatályos azzal, hogy ettől ágazati jogszabály eltérhet, tekintettel az ágazati szabályozás sajátosságaira. A módosítás célja annak pontosítása is, hogy a kérelemre induló ellenőrzés során a hatóságnak mennyi időn belül kell gondoskodnia a jegyzőkönyv felvételéről és megküldéséről. A Ket. ügyfél által kérhető ellenőrzésre vonatkozó szabályai annyiban is módosulnak, hogy mivel az ellenőrzés befejezésekor az ügyfélnek kiküldött jegyzőkönyv vagy egyszerűsített jegyzőkönyv az ügyfél személyes adatait tartalmazza, a jegyzőkönyv vonatkozásában nem szükséges az ügyfél személyes adatainak anonimizálása.

A 29. §-hoz

A Ket. módosításának célja az egyszerű, jó állam, az ügyfélbarát és költséghatékony hatósági ellenőrzés még teljesebb megvalósítása. A jelenleg hatályos szabályozás alapján megnövekedett adminisztratív terheket és költségeket eredményez az, hogy ugyanazt az ügyfelet a hatáskörrel rendelkező hatóságok külön-külön ellenőrzik, és mindegyik ellenőrzésről külön jegyzőkönyvet vesznek fel. Ráadásul mindez nem szolgálja a hatékonyságot, a hatóságok nem rendelkeznek elegendő humán erőforrással, képzett szakemberrel az ellenőrzés lefolytatásához. Emellett ez ellentétes a hatósági ellenőrzés azon céljával, mely szerint az ügyfél lehető legkevesebb zavarásával valósítsa meg a közérdek védelmét. A gyakorlati tapasztalatok azt mutatják, hogy az ügyfelek nem képesek teljesíteni az egy időben rendelkezésre állást, a hatósági ellenőrzés lehetővé tételét abban az esetben, ha több hatóság egyszerre végez ellenőrzést (iratbetekintés lehetővé tétele, helyszínen történő nyilatkozattétel stb.). A módosítás tehát a vállalkozói adminisztratív terhek csökkentésével a prosperáló gazdasági környezet megteremtését is szolgálja. A törvény hangsúlyozza annak lehetőségét, hogy a hatóság által lefolytatott ellenőrzés jegyzőkönyve alapján más hatóság - a jegyzőkönyvet bizonyítékként felhasználva - közvetlenül is eljárhat, anélkül, hogy külön helyszíni ellenőrzést folytatna le.

A 30. §-hoz

A törvény kiegészíti a Ket. 98. §-át egy (1a) bekezdéssel. A Ket. 98. § (1) bekezdése a fellebbezési lehetőséget jelenleg jogcím nélkülivé teszi. A gyakorlatban ez azzal a következménnyel jár, hogy az ügyben érintett (egyéb) ügyfelek sokszor olyan okból is fellebbeznek, amely nincs közvetlen összefüggésben a megtámadott hatósági döntéssel, másrészt sokszor mintegy reflexből, átgondolatlanul fellebbeznek olyan esetekben is, mikor a fellebbezés akár nyilvánvalóan alaptalan. (Az előbbire példa, ha az építési engedély nem terjed ki a kapcsolódó közút építésére, de a fellebbezés a közút építésével kapcsolatos jogsérelemre hivatkozik.) Mindezek alapján az eljárások könnyen elhúzódnak, és sokszor a megalapozatlan fellebbezéseknek nincs is érdemi kihatása a másodfokú döntésre, azonban alkalmasok arra, hogy az eredeti kérelmező ügyfelek beruházásait megnehezítsék, ezzel akár komoly anyagi károkat is okozva. Mindezekkel kapcsolatban vetődhet fel a fellebbezések törvényben történő meghatározott jogcímhez kötése, illetve kellő megalapozottságának biztosítása. E megoldás logikáját alátámasztja, hogy mivel a Ket. 100. § (1) bekezdés a) pontja alapján jelenleg lehetőség van arra is, hogy a fellebbezést törvény kizárja, akkor - a többen a kevesebb elve alapján - azt az ennél kevésbé korlátozó lehetőséget is meg lehet teremteni, hogy a fellebbezést csak bizonyos tartalommal, illetve bizonyos jogcímhez igazodva lehessen benyújtani. A fentiek alapján a Ket. lehetővé teszi törvény számára, hogy a fellebbezés benyújtásához indokolási kötelezettséget írjon elő, illetve azt is előírhassa, hogy fellebbezni csak a megtámadott döntéssel tartalmilag közvetlenül összefüggő okból, illetve csak a döntésből közvetlenül adódó jog- vagy érdeksérelemre hivatkozva lehessen.

A 31. §-hoz

A Ket. 98. §-ának (1a) bekezdéssel való kiegészítése kapcsán a Ket. 100. § (1) bekezdésében a másodfok tehermentesítése érdekében a fellebbezés érdemi vizsgálat nélküli elutasítása esetén a fellebbezés kizárása szükséges. A Ket. 100. § (1) bekezdés a) pontjának módosítását az indokolja, hogy a bírói gyakorlat következetesen - a jogalkotói szándék ellenére - a hatósági határozatokra szűkítve értelmezi a rendelkezést.

A 32. §-hoz

A Ket. 98. §-ának új (1a) bekezdésével párhuzamosan a Ket. 102. § (3) bekezdése a fenti szabályok megsértésével benyújtott fellebbezések esetén a hatóságnak az érdemi vizsgálat nélküli elutasítás kötelezettségét teremti meg. A Ket. 102. § új (4) bekezdésének célja, hogy elkerülhető legyen az elsőfokú szakhatóság másodfokú eljárásban való megkeresése, ha a fellebbezés az elsőfokú eljárásban adott szakhatósági állásfoglalást nem érinti. Ehhez kapcsolódóan indokolt a Ket. 104. §-ának kiegészítése is, mely ugyanilyen tartalmú rendelkezést tartalmaz a másodfokon eljáró hatóság és a másodfokú eljárásban kijelölt szakhatóság tekintetében. A Ket. 102. § új (3a)-(3b) bekezdése a másodfokon eljáró hatóság tehermentesítését szolgálja.

A 33. §-hoz

A Ket. 102. § új (4) bekezdésének célja, hogy elkerülhető legyen az elsőfokú szakhatóság másodfokú eljárásban való megkeresése, ha a fellebbezés az elsőfokú eljárásban adott szakhatósági állásfoglalást nem érinti. Ehhez kapcsolódóan indokolt a Ket. 104. §-ának kiegészítése is, mely ugyanilyen tartalmú rendelkezést tartalmaz a másodfokon eljáró hatóság és a másodfokú eljárásban kijelölt szakhatóság tekintetében.

A 34. §-hoz

Az Alaptörvényben foglalt jogorvoslathoz való jog biztosítása érdekében szükségessé vált a Ket. 109. §-ának kiegészítése egy új (1a) bekezdéssel, mivel a hatályos szabályozásból egyrészt hiányzott mind a fellebbezés, mind a bírósági felülvizsgálat lehetősége az önkormányzat képviselő-testülete által önkormányzati hatósági ügyben hozott, a törvény szerint egyébként önállóan fellebbezhető végzések (például az érdemi vizsgálat nélküli elutasításról szóló végzés) esetén. Az önkormányzat képviselő-testülete által hozott, egyébként önállóan fellebbezhető első fokú végzések esetén nincs olyan szerv, amely a fellebbezés elbírálására a Ket. szerint jogosult volna, a Ket. 100. § (1) bekezdés f) pontja pedig a végzésekre a bírósági felülvizsgálat lehetőségét sem teremtette meg. Másrészt előfordulhat általánosan olyan eset is, amikor törvény csak a határozattal szemben zárja ki a fellebbezést, azzal, hogy a Ket. alapján egyúttal bírósági utat tesz lehetővé, ugyanakkor az eljárás során hozott, a Ket. alapján önállóan fellebbezhető végzés ellen pedig fellebbezéssel lehet élni. Ilyen esetekben következetlen módon ugyanazon eljárás során hozott végzések ellen közigazgatási úton, a határozat ellen pedig bírósági úton van jogorvoslati lehetőség.

A 35. §-hoz

A jogalkalmazás és a Ket. értelmezésének megkönnyítése érdekében indokolt a Ket. semmisségi okokról rendelkező 121. §-ának a mellőzhető szakhatósági megkeresésekre tekintettel történő pontosítása. Ez alapján indokolt annak kimondása, hogy semmisség csak abban az esetben legyen megállapítható, ha a szakhatóság kötelező megkeresése maradt el, a Ket. 44. § (1a) bekezdésének alkalmazásával mellőzött szakhatósági eljárás nem alapozza meg a hatósági döntés semmisségét.

A 36. §-hoz

A Ket. 157/A. § (2) bekezdésének módosítása pontosító jellegű. A normaszöveg - jelen módosítás révén - egyfelől megteremti a terminológiai összhangot a költségviselésre és a belföldi jogsegélyre vonatkozó szabályok között, másrészt egyértelművé teszi, hogy a Ket. szabályrendszerében, a Ket. értelmében vett megkereső, belföldi jogsegélyt kérő jogalany csak hatóság lehet.

A 37. §-hoz

A Ket. 2012. április 21-én kihirdetett, elektronikus ügyintézéssel kapcsolatos végrehajtási rendeleteinek adatvédelemmel és információszabadsággal kapcsolatos kérdéseit a Nemzeti Adatvédelmi és Információszabadság Hatóság kérésére törvényi szinten is rögzíteni szükséges, ezért az elektronikus ügyintézés területéhez kapcsolódva kiegészítésre kerül a Ket. 161. §-a.

A 38. §-hoz

A Ket. 171. § (7a) bekezdésében és a 171. § (8)-(9) bekezdésében a felkészülési idő meghosszabbítása azért szükséges, mert az uniós forrásból finanszírozott fejlesztések a törvény elfogadásakor feltételezetthez képest lényegesen később indulhatnak csak el az uniós támogatás adminisztratív szabályai miatt. A Ket. 171. §-ának új (10) bekezdése alkalmazási szabályt állapít meg. A Ket. eredeti és az eddigi módosításai kapcsán is követett általános logika alapján indokolt a módosítások alkalmazhatóságát a hatálybalépést követően indult és megismételt eljárásokhoz kötni.

A 39. §-hoz

A Ket. 172. § j) pontjának módosítása körében a pénzforgalmi szolgáltatás nyújtásáról szóló 2009. évi LXXXV. törvény 59. §-ával való összhang megteremtése érdekében a Ket. 172. § l) pontjában foglalt törvény által védett titkok köre kiegészül a fizetési titokkal.

A nemzetközi dokumentumok vonatkozó fogalomhasználatára, így különösen a Gyermekek jogairól szóló, 1989. november 20-án New Yorkban kihirdetett ENSZ Egyezményben foglaltakra figyelemmel, gyermek alatt egységesen a 18. életévüket be nem töltött személyeket kell érteni. A magyar jogszabályi terminológiába jobban illeszkedik a „kiskorú” kifejezés, ami tartalmilag egybe esik a nemzetközi egyezmények által használt gyermek kategóriába. Az alanyi kör pontos megfogalmazása érdekében a törvény a Ket. 172. §-ának további ponttal bővíti, amelyben meghatározza a kiskorú, korlátozottan cselekvőképes, valamint a cselekvőképtelen személy fogalmát. Így a közigazgatási hatósági eljárások tekintetében egyrészt a kiskorú, mint alanyi kör bevezetésével lehetőséget biztosít ágazati szinten és az eljárási kódexben általános jelleggel privilegizált eljárások bevezetésére, másrészt biztosítja a cselekvőképtelenség, korlátozott cselekvőképesség kiskorúságra, illetve szellemi vagy egyéb állapotra történő fennállásának megkülönböztetését.

A 40. §-hoz

A tapasztalatok szerint több szabályozott elektronikus ügyintézési szolgáltatás esetében a technikai részletes feltételeket nem miniszteri rendeletben életszerű meghatározni, hanem például a felügyelet leendő ajánlásaiban. A módosítás pontosítja és rugalmassá teszi a felhatalmazást annak érdekében, hogy se racionálisan nem teljesíthető felhatalmazó rendelkezés ne legyen a törvényben, se túlszabályozás ne forduljon elő.

A 41. §-hoz

A rendelkezés egyrészt pontosító jellegű módosítást tartalmaz, mivel jelenleg a Ket. 80. § (3) bekezdésében jelenleg nem értelmezhető a „hatásterületen élő szervezetek” kifejezés. Szükséges továbbá 2014. január 1-jei hatálybalépéssel módosítani a kérhető hatósági ellenőrzés esetén a jegyzőkönyv kiállítására és megküldésére vonatkozó határidőt 30 napról 21 napra, amely illeszkedik az általános ügyintézési határidő lecsökkentésére irányuló korábbi Ket.-módosításhoz.

A 42. §-hoz

A villamos energiáról szóló törvény eddig kistérségi szinten határozta meg az ügyfélszolgálat működtetési kötelezettséget, a törvény alapján 2013. január 1-jétól az egyetemes szolgáltató járásonként lesz köteles ügyfélszolgálatot működtetni.

A 43. §-hoz

A földgázellátásról szóló törvény eddig kistérségi szinten határozta meg az ügyfélszolgálat működtetési kötelezettséget, a törvény alapján 2013. január 1-jétól az egyetemes szolgáltató járásonként lesz köteles ügyfélszolgálatot működtetni.

A 44. §-hoz

A törvénymódosítással a járási hivatalvezető speciális jogállása is megerősítését nyer azzal, hogy illetményét a közigazgatás szervezéséért felelős miniszter állapítja meg a törvény keretei között, a hivatalvezető-helyettes esetében viszont a kormánymegbízott.

A rendkívüli esemény (pl. járványveszély) vagy összevont ellenőrzés esetén a megyei szakigazgatási szerv vezetőjének javaslatára a kormánymegbízott elrendelheti, hogy meghatározott munkáltatói jogokat a megyei szakigazgatási szerv vezetője gyakoroljon a járási szakigazgatási szerv kormánytisztviselői és munkavállalói tekintetében.

A 45. §-hoz

A konszolidációs törvény módosításával biztosítható, hogy a nemzeti köznevelésről szóló 2011. évi CXC. törvény 84. § (3) bekezdésének azon rendelkezésre, amely szerint május 31-ét követően a fenntartói jog átadására nem kerülhet sor, nem alkalmazható, ha a fenntartói jog átadására a Kormány által intézményfenntartásra kijelölt szervek között kerül sor. Kiegészítésre kerül továbbá a konszolidációs törvény azzal, hogy a Kormány által intézményfenntartásra kijelölt szerv fenntartásában lévő köznevelési intézmények megszüntetéséről a közigazgatás szervezéséért felelős miniszter által szolgáltatott adatok alapján a Kincstár gondoskodik.

A 46. §-hoz

A nemzeti köznevelésről szóló 2011. évi CXC. törvény módosításával egyes feladatok, így a szakértői vizsgálatra kötelezés esetében nem a fővárosi és megyei kormányhivatal, hanem annak járási hivatala jár el. A járási hivatal döntésével szemben fellebbezni a kormányhivatalhoz lehet.

A 47. §-hoz

A törvény alapján a jegybanki hatósági ellenőrzés csak hivatalból indulhat, továbbá a jegybanki információs rendszer során a természetes személy lakcímére vonatkozó adatok az eddigi kistérségi helyett járási szintnél pontosabban nem lehetnek megállapíthatóak.

A 48-49. §-hoz

A törvény célja annak biztosítása, hogy a járási hivatal vezetője országgyűlési képviselői tevékenység esetében se tölthessen be tisztséget az Országgyűlésben, illetve ne lehessen tagja az Országgyűlés állandó bizottságának, biztosítva ezzel a hivatali összeférhetetlenséget.

Az 50-55. §-hoz

A módosítással biztosításra kerül, hogy az ingyenes használatba vételre került vagyon nem az állam, hanem a fővárosi és megyei kormányhivatal ingyenes használatába kerül. Az ingyenes használatba kerülő ingatlanok tekintetében az ingatlanügyi hatóság a fővárosi és megyei kormányhivatal kérelmére ingyenes használati jogot jegyez be a fővárosi és megyei kormányhivatal javára.

A települési önkormányzatoktól a fővárosi és megyei kormányhivatalokhoz átvételre kerülő köztisztviselők a megállapodás megkötését megelőzően megállapított illetményükkel kerülnek átvételre 2013. január 1-jével. Az illetményt a Kincstár megelőlegezi és utalja a kedvezményezetteknek. A Kormányhivatal utólag február végéig megtéríti ezt az önkormányzatoknak.

Az átvett köztisztviselők az életpálya modell alapján történő bérezés bevezetéséig jogosultak, kivéve, ha a Kttv. alapján a besorolása szerinti illetményük - e törvény hatálybalépését követően bekövetkező ok miatt - meghaladja az átvételkori illetményük összegét.

A járási hivatalokhoz átvételre kerülő, államigazgatási feladatokkal összefüggő adatok és adatbázisok is átadásra kerülnek a települési önkormányzatoktól a járási hivatalokhoz. Az adatok átadása külön megállapodás alapján történhet, a megállapodásban foglalt időpontig az önkormányzat a járási hivatal feladatellátásának biztosítása céljából kezelheti az adatokat, ezt követően azokat törölni szükséges.

-----STARTING---POINT---VEGE---

Az 56. §-hoz

A törvény hatálybalépési időpontja a legkorábban hatályba léptetendő rendelkezésekhez igazodva a kihirdetést követő nap, azonban a módosítások többsége hatálybalépésének időpontjaként a kellő felkészülési idő követelményére tekintettel 2013. január 1-jét, illetve 2013. február 1-jét indokolt meghatározni.

Szükséges továbbá 2014. január 1-jei hatálybalépéssel módosítani a kérhető hatósági ellenőrzés esetén a jegyzőkönyv kiállítására és megküldésére vonatkozó határidőt 30 napról 21 napra, amely illeszkedik az általános ügyintézési határidő lecsökkentésére irányuló módosításhoz.

Az 57. §-hoz

A Magyarország Alaptörvényének 41. cikk (5) bekezdésére is hivatkozással annak meghatározása a rendelkezésben, hogy a Magyar Nemzeti Bank szervezetének és működésének részletes szabályait meghatározó törvény sarkalatos törvénynek minősül. Emellett az Alaptörvény 4. cikk (2) és (5) bekezdése alapján az Országgyűlésről szóló 2012. évi XXXVI. törvény is sarkalatos törvénynek minősül.

Az 58. §-hoz

Hatályon kívül helyezésre kerül a nemzetgazdasági szempontból kiemelt jelentőségű beruházások megvalósításának gyorsításáról és egyszerűsítéséről szóló 2006. évi LIII. törvénynek az a felhatalmazó rendelkezése mely szerint felhatalmazást kap a Kormány arra, hogy rendeletben állapítsa meg a nemzetgazdasági szempontból kiemelt jelentőségű ügyben feladatkörrel rendelkező kormánymegbízott feladat- és hatáskörét, valamint azokat a szerveket, amelyek tekintetében a kormánymegbízott feladat- és hatáskörét gyakorolja. A módosítás indoka, hogy a külön kormányrendeletek helyett a fővárosi és megyei kormányhivatalokról szóló 288/2010. (XII. 21.) Korm. rendelet 8/A. § (2) bekezdése szabályozza az érintett feladat- és hatásköröket, valamint szerveket a fővárosi és megyei kormányhivatalokról, valamint a fővárosi és megyei kormányhivatalok kialakításával és a területi integrációval összefüggő törvénymódosításokról szóló 2010. évi CXXVI. törvény 21. § a) pontjában található felhatalmazás alapján.

Indokolt továbbá hatályon kívül helyezni a Ket. 26. § (5) bekezdés c) pontját, mivel a megkeresett hatóság a tanút az általános szabályok szerint, 15 nap alatt is képes meghallgatni, illetve a szemlét lefolytatni. A hatályon kívül helyezés a hatósági eljárások gyorsabbá, ügyfélbarátabbá tétele érdekében szükséges.

A szakasz ezen felül hatályon kívül helyező rendelkezéseket tartalmaz a Pttv., a Fot., a pályakezdő fiatalok, az ötven év feletti munkanélküliek, valamint a gyermek gondozását, illetve a családtag ápolását követően munkát keresők foglalkoztatásának elősegítéséről, továbbá az ösztöndíjas foglalkoztatásról szóló 2004. évi CXXIII. törvény, a közérdekű önkéntes tevékenységről szóló 2005. évi LXXXVIII. törvény, valamint az erdőről, az erdő védelméről és az erdőgazdálkodásról szóló 2009. évi XXXVII. törvény vonatkozásában.

Az 59. §-hoz

Hatályba nem lépő rendelkezések.