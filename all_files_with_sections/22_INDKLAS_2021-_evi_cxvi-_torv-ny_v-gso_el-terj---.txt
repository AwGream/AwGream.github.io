2021. évi CXVI. törvény végső előterjesztői indokolása

a Magyarország 2020. évi központi költségvetéséről szóló 2019. évi LXXI. törvény végrehajtásáról

I. FEJEZET

A 2020. ÉVI KÖZPONTI KÖLTSÉGVETÉS VÉGREHAJTÁSA

1. A főösszegek, az egyenleg és az államadósság értéke

Az 1-2. §-hoz

A törvényjavaslat első szakaszai a központi alrendszer, a hazai működési költségvetés, a hazai felhalmozási költségvetés és az európai uniós fejlesztési költségvetés 2020. évi kiadásainak és bevételeinek főösszegét, valamint egyenlegét rögzítik.

A 3. §-hoz

A § részletesen bemutatja az államadósság-mutató alakulásának mértékét 2020. évben, és megállapítja, hogy az megfelelt az Alaptörvény 36. cikk (5) bekezdésében meghatározott követelménynek. Az Alaptörvény adósságcsökkentési előírásainak teljesítése alól 2020-ban felmentést ad az Alaptörvény 36. cikk (6) bekezdése.

2. A költségvetés finanszírozásával kapcsolatos egyes rendelkezések

A 4. §-hoz

A javaslat tartalmazza a Magyarország gazdasági stabilitásáról szóló 2011. évi CXCIV. törvény 11. § (1) bekezdésének felhatalmazás alapján történt adósság-visszafizetéseket. A törlesztések a Kincstári Egységes Számla adósságtörlesztési számlája terhére teljesültek.

Az 5. §-hoz

A javaslat az államháztartás központi alrendszere hiányának finanszírozási módjáról számol be. A hiányt forint államkötvények kibocsátásával és devizahitelek felvételével finanszírozta az államháztartásért felelős miniszter.

A 6. §-hoz

A javaslatban szereplő forint- és deviza állampapír kibocsátások és hitelfelvételek biztosították az adósság-visszafizetések finanszírozását.

A 7. §-hoz

A költségvetési törvény a Kincstári Egységes Számla likviditásának biztosítására is felhatalmazta az államháztartásért felelős minisztert. A költségvetés likviditási biztonságának növelése érdekében 2020-ban a 2021 évi deviza lejáratok előfinanszírozását szolgáló devizakötvény kibocsátás valósult meg, ami 2020 végén növelte az állam devizabetéteit.

II. FEJEZET

AZ ÁLLAMI KÖVETELÉSEK KÖRE, KEZELÉSE ÉS VÁLTOZÁSA

A 8. §-hoz

(1)-(2) bekezdéshez: Az államháztartás központi alrendszerén belül a társadalombiztosítás pénzügyi alapjai alaponkénti hiányát a zárszámadásban kell rendezni. A javaslat a Nyugdíjbiztosítási Alap (a továbbiakban: Ny. Alap) és az Egészségbiztosítási Alap (a továbbiakban: E. Alap) 2020. évi költségvetési hiányának a KESZ hitelállományából történő elengedéséről rendelkezik.

(3) bekezdéshez: A Magyar Exporthitel Biztosító Zrt. kezelésében lévő, az államot megillető külföldi követelésekről történő lemondásra a felsorolt relációkban azok behajthatatlansága miatt kerül sor. Az elengedett devizakövetelések forintra átszámított nagyságrendje 360 millió forint.

(4) bekezdéshez: A tulajdonosi kölcsön elengedése a hulladékgazdálkodási rendszer finanszírozásának támogatása érdekében szükséges.

(5) bekezdéshez: A közhasznú tevékenységet ellátó társaság bevételei a 2009-2011. években keletkezett tulajdonosi kölcsönének visszafizetéséhez nem nyújtanak fedezetet, így tevékenységének zavartalansága érdekében szükséges a kölcsön elengedése.

(6) bekezdéshez: A takarékszövetkezetek 1993-1994. években az Országos Takarékszövetkezeti Intézményvédelmi Alapon (OTIVA) keresztüli konszolidációjára hosszú távú pénzügyi keretek között került sor, amely az állam és az OTIVA jogutódja közötti elszámolással zárult le. E végleges elszámolás eredménye alapján indokolt, hogy az állam az Integrált Hitelintézetek Központi Szervezete (mint az OTIVA jogutódja) felé kimutatott 1,84 milliárd forint összegű követelését elengedje.

III. FEJEZET

A TÁRSADALOMBIZTOSÍTÁS PÉNZÜGYI ALAPJAI 2020. ÉVI KÖLTSÉGVETÉSÉNEK VÉGREHAJTÁSA

3. Az Egészségbiztosítási Alap költségvetésének végrehajtása

A 9. §-hoz

A rendelkezés bemutatja az E. Alapnál 2020. évben keletkezett működési költségvetési maradványt, valamint az E. Alap 2020. évi működési kiadásai között a 2019. évi költségvetési maradvány felhasználását.

4. A társadalombiztosítás pénzügyi alapjai költségvetésének végrehajtásával kapcsolatos rendelkezések

A 10. §-hoz

A javaslat tartalmazza

a) az Ny. Alap fejezetnél az adott előirányzatnál (nyugellátás megállapítás, nyugdíjemelés, egyszeri segély) méltányossági ellátásra fordított kiadások összegét,

b) az E. Alap fejezetnél az adott előirányzatnál (Csecsemőgondozási díj, Táppénz, Gyermekgondozási díj és örökbefogadói díj, Rokkantsági, rehabilitációs ellátások, Gyógyító-megelőző ellátás, Gyógyszertámogatás, Gyógyászati segédeszköz támogatás) méltányossági ellátásra fordított kiadások összegét.

A 11. §-hoz

Az Országgyűlés megállapítja az előírt megtérítési, visszautalási, elszámolási és befizetési kötelezettségek teljesítését.

IV. FEJEZET

A KÖZPONTI ALRENDSZEREN BELÜLI ELSZÁMOLÁSOK

A 12. §-hoz

A javaslat tartalmazza a társadalombiztosítás pénzügyi alapjai közreműködésével, de nem az Alapok terhére folyósított ellátások megtérítési különbözetének pénzügyi rendezését, határidő meghatározásával.

A 13. §-hoz

A javaslat rögzíti, hogy az Európai Gazdasági Térség Finanszírozási Mechanizmus és a Norvég Finanszírozási Mechanizmus, valamint a Svájci-Magyar Együttműködési Program II forrásaira nem történt kötelezettségvállalás.

A 14. §-hoz

A javaslat a Partnerségi Megállapodás keretében, valamint a Belügyi alapokból finanszírozott programok, projektek esetén az uniós forrásokra és a kapcsolódó központi költségvetési finanszírozásra tett kötelezettségvállalások összegének jóváhagyásáról rendelkezik.

V. FEJEZET

A KÖZPONTI ALRENDSZERNEK AZ ÖNKORMÁNYZATI ALRENDSZERREL ÉS AZ ÁLLAMHÁZTARTÁSON KÍVÜLI SZERVEZETEKKEL FENNÁLLÓ KAPCSOLATÁBÓL FAKADÓ ELSZÁMOLÁSOK

5. A helyi önkormányzatok központi alrendszerből származó forrásai

A 15-17. §-hoz

A javaslat tartalmazza a helyi önkormányzatok 2020. évi állami támogatásai, valamint a 2019. december 31-én kötelezettségvállalással terhelt a Kvtv. IX. Helyi önkormányzatok támogatásai fejezet 3. A helyi önkormányzatok felhalmozási célú kiegészítő támogatásai cím szerinti támogatások elszámolásainak eredményeit, az ezekkel kapcsolatos központi költségvetési és az önkormányzati visszafizetési kötelezettségeket.

Az államháztartásról szóló törvény végrehajtásáról szóló 368/2011. (XII. 31.) Korm. rendelet (a továbbiakban: Ávr.) 112. § (4) bekezdés a) pontja értelmében az a helyi önkormányzat, amely visszafizetési kötelezettségének az éves költségvetési beszámoló kincstárhoz történő benyújtására előírt határidőt követő 15 napon belül nem tesz eleget, késedelmi kamatot fizet. Az Ávr. 112. § (5) bekezdése szerint a késedelmi kamatfizetési kötelezettség kezdő napja így 2021. április 24.

6. Az egyházak támogatása

A 18. §-hoz

Az egyházak hitéleti és közcélú tevékenységének anyagi feltételeiről szóló 1997. évi CXXIV. törvény 6. §-a alapján a szociális, gyermekjóléti és gyermekvédelmi közfeladat ellátásához az egyházi fenntartókat az állami, önkormányzati fenntartókkal azonos állami támogatás illeti meg. Az egyházi és az állami, önkormányzati fenntartású intézmények 2020. évi támogatásának kiegyenlítése céljából a szociális, gyermekjóléti és gyermekvédelmi területen a támogatás rendezése szükséges.

Az egyházi fenntartókat a fenntartott támogató szolgáltatás és közösségi alapellátások után kiegészítő támogatás illeti meg, az állami, önkormányzati fenntartókkal azonos mértékben. A 2020. évi központi költségvetés végrehajtása során az állami, illetve önkormányzati fenntartók ugyanezen szolgáltatásokon elszámolt működési kiadási és bevételi egyenlegének rendezése alapján az egyházi fenntartókat megillető kiegészítő támogatással összefüggésben azonban beszámítás terheli.

Az egyházak hitéleti és közcélú tevékenységének anyagi feltételeiről szóló 1997. évi CXXIV. törvény 3. § (2) bekezdése előírja az egyházi járadékalap és a kiegészítő járadék összegének éves valorizációját, illetve a tervezett és a tényleges éves átlagos fogyasztói árindex közötti különbözet rendezését az érintett egyházakkal.

Az egyházak hitéleti és közcélú tevékenységének anyagi feltételeiről szóló 1997. évi CXXIV. törvény 6. §-a alapján a köznevelési és szakképzési közfeladat ellátásához az egyházi fenntartókat az állami, önkormányzati fenntartókkal azonos állami támogatás illeti meg. Az egyházi és az állami, önkormányzati fenntartású intézmények 2020. évi támogatásának kiegyenlítése céljából a köznevelésben és szakképzésben a jelzett támogatásrendezés szükséges.

VI. FEJEZET

ZÁRÓ RENDELKEZÉSEK

A 19. §-hoz

A § hatályba léptető és deregulációs rendelkezést tartalmaz.