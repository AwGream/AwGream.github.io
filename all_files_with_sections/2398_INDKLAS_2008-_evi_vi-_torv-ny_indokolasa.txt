2008. évi VI. törvény indokolása

a kulturális kifejezések sokszínűségének védelméről és előmozdításáról szóló, Párizsban 2005. év október hó 20. napján elfogadott UNESCO egyezmény kihirdetéséről

-----STARTING---POINT---ALTALANOS---

Általános indokolás

Az UNESCO, az Egyesült Nemzetek Nevelésügyi, Tudományos és Kulturális Szervezetének Általános Konferenciája 2005. október 20-án elfogadta a kulturális kifejezések sokszínűségének védelméről és előmozdításáról szóló nemzetközi Egyezményt. Az Egyezmény három hónappal a 30. ország elfogadó jogi aktusa után 2007. március 18-án lépett hatályba. Jelenleg 61 ország és az Európai Közösségek ratifikálták az Egyezményt.

Az Egyezmény hosszú érési folyamat után nyerte el végleges formáját, annak kidolgozásában szakértői és kormányközi szinten Magyarország is részt vett. Az Egyezmény lényege, hogy nemzetközi egyetértést tükröz az államok és kormányok azon jogával kapcsolatban, hogy erős kulturális szektort építsenek ki saját kultúrájuk megjelenítésére, olyat, amely ugyanakkor nyitott más nemzetek kultúrájára is, és amely megteremti a nemzetközi dialógus feltételeit is.

Az Egyezmény elismeri a kulturális javak és szolgáltatások különleges, kettős - gazdasági és kulturális - természetét, összhangban a korábbi EU vívmányokkal. Ezek a javak olyan értékeket, identitás-elemeket és olyan többlet-jelentést hordoznak, amelyek messze felülemelkednek a kereskedelmi dimenziókon.

A globalizáció, bár új lehetőségeket kínál a kultúrák közötti cserére, fenyegetést is jelenthet a gyengébb helyzetben levő kultúrákra nézve és a kulturális sokszínűséget minden valószínűséggel veszélyeztető standardizáló jelenségek kialakulását is növelheti. Ezért az Egyezmény hivatkozási alapul szolgál azon államok számára, amelyek erős politikai vagy gazdasági nyomásnak vannak kitéve kulturális szektoruk liberalizálása tárgyában, érkezzen ez a nyomás akár egy erős gazdaság részéről, a WTO-tól vagy más két- vagy többoldalú kereskedelmi szerződésből.

Az Egyezmény nemzetközi fórumot teremt, a szakértői vitáknak keretet adó referenciaként szolgál, végső soron a népek közötti megértést, a béke fenntartását szolgálja.

Az Egyezmény céljai megegyeznek a Nemzeti Fejlesztési Terv kulturális fejezetében megfogalmazott célokkal.

Az Egyezmény ratifikációja Magyarország konkrét elkötelezettségét fejezi ki a kulturális sokszínűség, és az Egyezményben felsorolt elvek mellett. A ratifikációval Magyarország eleget tesz a nemzetközi közösség, a hazai szakmai szervezetek és az EU kifejezett (2006/515/EK tanácsi határozatában is konkrétan megfogalmazott) elvárásának.

Az Egyezmény hozzájárulhat ahhoz, hogy a helyi kulturális értékek, kulturális termékek és szolgáltatások megfelelő védelemben részesülhessenek, és megfelelő módon őrizhesse, ápolhassa őket a társadalom. Ugyanakkor az Egyezményben foglaltak megvalósítása hozzájárulhat a határon túli magyar kultúra hathatósabb védelméhez is.

-----STARTING---POINT---RESZLETES---

Részletes indokolás

Az 1. §-hoz

A nemzetközi szerződésekkel kapcsolatos eljárásról szóló 2005. évi L. törvény 7. § (1) bekezdésének a) pontja értelmében az Országgyűlés e törvénnyel felhatalmazást az Egyezmény kötelező hatályának elismerésére.

A 2. §-hoz

Kimondja, hogy az Országgyűlés az Egyezményt e törvénnyel kihirdeti.

A 3. §-hoz

Az Egyezmény hiteles angol szövegét és hivatalos magyar fordítását tartalmazza.

Az Egyezmény hivatkozik az UNESCO által elfogadott, a kulturális sokszínűségről és a kulturális jogok gyakorlásáról szóló nemzetközi joganyagokra, különösen az UNESCO 2001. évben elfogadott, a kulturális sokszínűségről szóló Egyetemes Nyilatkozatára.

Az 1. cikk szerint fő célkitűzése: olyan feltételek megteremtése, amelyek lehetővé teszik a kultúrák virágzását, azok egymást gazdagító kölcsönhatását, a kulturális párbeszédet, és a kultúrák közötti kölcsönös tiszteletet. A kulturális tevékenységek, javak és szolgáltatások az azonosságtudat és értékek hordozói, ezért különleges jellegűek.

A 2. cikkben kifejtett vezérelvek: az emberi jogok és szabadságok tiszteletben tartása, a szuverenitás, a kultúrák egyenértékűsége, a nemzetközi szolidaritás, a fejlődés gazdasági és kulturális elemeinek egymást kiegészítő jellege, a fenntartható fejlődés, az egyenlő hozzáférés, és a nyitottság elve.

A 3. cikk világossá teszi, hogy az Egyezményt a részes államok szakpolitikáira és intézkedéseire kell alkalmazni.

A 4. cikk az Egyezményben használt legfontosabb kifejezések definícióit adja meg.

Az 5. cikk a részes államok jogait és kötelezettségeit rögzíti: az államoknak joguk van saját kulturális politikájuk megfogalmazására és végrehajtására ezen Egyezmény feltételei szerint.

A 6. cikk szerint a részes államok intézkedéseket hozhatnak nemzeti kultúrájuk és az ehhez kapcsolódó javak beillesztésére saját területükön a kulturális sokszínűség előmozdítása jegyében, és támogathatják a független nemzeti kulturális iparágak jelenlétét és megmaradását a kulturális piacon. Támogathatják kulturális életük szereplőit, a non-profit szervezeteket, a művészeket és a kultúra szakembereit, a kulturális tevékenységek szabad áramlását. Ennek érdekében intézményeket hozhatnak létre, és intézkedéseket hozhatnak a média sokszínűségének előmozdítására, beleértve a közszolgálati médiát is.

A 7. cikk szerint a felek minden erőfeszítést megtesznek olyan környezet létrehozására, amely ösztönzi saját kulturális kifejezésmódjaik hordozóit, és a 8. cikk szerint védelmet biztosíthatnak annak fenyegetettsége esetén.

A részes államok kötelezettségeit a 9. cikk rögzíti:

- az UNESCO-hoz négyévente jelentést kell benyújtaniuk az Egyezmény keretében hozott intézkedésekről;

- ennek érdekében kapcsolattartót kell kijelölniük;

- egymás között megosztják a vonatkozó információikat.

A 10. cikk értelmében a felek támogatják a kulturális sokszínűség oktatását és széleskörű elfogadtatását, a tárgyban együttműködnek a többi féllel és a nemzetközi szervezetekkel.

A 11. és 12. cikk a civil társadalom részvételének és a nemzetközi együttműködés alapvető fontosságát hangsúlyozza.

A 13. cikk szerint a kultúra fontos (negyedik) eleme a fenntartható fejlődésnek, amely minden ország nemzeti fejlesztési tervében hangsúlyosan kell szerepeljen.

A 14. és 15 cikk a nemzetközi együttműködést, a 16. és 17. cikk a fejlődő országok preferenciális kezelését, ill. a fenyegetett kultúrákhoz nemzetközi támogatását tételezi.

A 18. cikk nemzetközi alap létrehozásáról intézkedik. Az Alap az ENSZ szervezeteinek, és egyéb külső szervezetek, valamint a részes felek befizetéseiből jön létre. Felhasználásáról az Egyezmény független Kormányközi Bizottsága (lásd: 22-23. cikk) dönt.

A 20. cikk váltotta ki a legtöbb vitát a tárgyalások során. Ez a más szerződésekhez fűződő kapcsolat kérdését tisztázza. Kimondja, hogy a jelen Egyezmény nem befolyásolja a felek más szerződéseken alapuló jogait vagy kötelességeit. Az Egyezményt jóhiszeműen kell alkalmazni.

A 22. és 23. cikk rendelkezik az Egyezmény végrehajtásáért felelős vezető szerveknek, a felek Konferenciájának és az UNESCO-n belül megalakuló Kormányközi Bizottságának létrehozásáról. A Konferencián természetesen valamennyi részes fél részt vesz, a Kormányközi Bizottság 18, később 24 tagú.

A 28. cikk kapcsolattartó személy kinevezését írja elő, mihelyst az adott ország szerződő féllé válik.

A 29. cikk szerint az Egyezmény a harmincadik ratifikáció letétbe helyezése után 3 hónappal lép életbe.

Az Egyezmény melléklete a vitarendezési eljárás menetét rendezi.

A 4. §-hoz

A törvény hatályba lépése több lépcsőben történik. A kötelező hatály elismerésére adott felhatalmazást tartalmazó 1. § és a hatályba léptető rendelkezéseket tartalmazó 4. § a kihirdetést követő napon hatályba lép. A 2. § és 3. § hatályba lépése azonban igazodik az Egyezmény rendelkezéseihez.

Az Egyezmény 29. cikke értelmében az Egyezmény a felek saját eljárásaiknak megfelelően erősítik meg vagy hagyják jóvá. A megerősítő vagy jóváhagyó okiratot az UNESCO főigazgatójánál kell letétbe helyezni. Az Egyezmény az azt megerősítő tagállamok között 2007. március 18-án hatályba lépett, az ezt követően az Egyezményt megerősítő részes államokra nézve az Egyezmény a megerősítő okirat letétbe helyezésétől számított harmadik hónap elteltével lép hatályba. Ennek naptári napját a külügyminiszter a nemzetközi szerződésekkel kapcsolatos eljárásról szóló 2005. évi L. törvény 10. § (4) bekezdése értelmében a Magyar Közlönyben közzétett egyedi határozatával állapítja meg.