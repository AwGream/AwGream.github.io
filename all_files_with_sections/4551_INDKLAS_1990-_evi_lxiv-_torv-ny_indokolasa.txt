1990. évi LXIV. törvény indokolása

a helyi önkormányzati képviselők és polgármesterek választásáról szóló törvényjavaslathoz

-----STARTING---POINT---ALTALANOS--- 

A helyi önkormányzati képviselők és polgármesterek 1990. évi megválasztásával a tanácsrendszer megszűnik. Újtípusú önkormányzatok jönnek létre, amelyek új társadalmi célok megvalósítását teszik lehetővé. A választási törvény intézményei és részletszabályai az önkormányzati gondolat kibontakozását és megvalósítását szolgálják. Megszűnnek a közös tanácsok és minden település alkotmányos joga alapján választhat képviselőtestületet. A mintegy 1600 tanács helyén megközelítően 3000 önkormányzati képviselőtestület megválasztására kerül sor.

A választási törvénynek mind tartalmában, mind az eljárás rendjében igazodnia kell a helyi önkormányzatokról szóló törvényhez. A tervezet olyan választási rendszerre tesz javaslatot, amely:

- az állampolgárok önszerveződő közösségeinek (pártok, egyesületek, nemzeti és etnikai kisebbségek) és az egyes választópolgárnak is lehetőséget ad az érdemi részvételre;

- a települések eltérő politikai tagoltságához igazodik;

- nem kényszeríti rá az országos pártpolitikai viszonyokat a helyi ügyekre;

- a választópolgár számára egyszerű és közérthető eljárási szabályokat tartalmaz.

A Javaslat a jelölés rendszerét a korábbi szabályoktól gyökeresen eltérően alakítja ki. Megszünteti egyes politikai szervek kiváltságos jogait és minden választópolgár számára azonos módon teszi lehetővé a választásokon való részvételt.

A választás szabályai alakítják a politikai intézményrendszert is. Az országgyűlési képviselői választások elindították az országot a többpártrendszerű parlamenti demokrácia útján. A nagyvárosokban, ahol a pártok szervezetileg is a legerősebbek, intézményesen biztosítani kell részvételüket a helyi önkormányzati képviselőtestületekben.

A választási törvény rendszere bonyolult és szabályai - a törvényességi garanciák szükségessége miatt - terjedelmesek. A 10 000 lakosnál kisebb településen kislistás, a nagyobb lakosságszámú településen a két szavazatos választási rendszer keretében egyéni választókerületekben és listán történik a szavazás.

A Javaslat a településtípusoknak megfelelően úgy alakítja ki a választási rendszert, hogy az az adott település számára a legegyszerűbb legyen.

-----STARTING---POINT---RESZLETES---

I. fejezet

A választójog

Az 1. §-hoz

A Javaslat követi az Alkotmányban deklarált demokratikus választási alapelveket: a választójog általános és egyenlő, a szavazás közvetlen és titkos.

A 2. §-hoz

A Javaslat biztosítja azoknak a nagykorú magyar állampolgároknak a választójogosultságát, akik a Magyar Köztársaság területén állandó, vagy ideiglenes lakóhellyel rendelkeznek. A Javaslat megfogalmazása: „állandó (ennek hiányában: ideiglenes) lakóhelye...” azonban egyértelműen jelzi, hogy az ideiglenes lakóhely alapján a választójog azokat az állampolgárokat illeti meg, akik ténylegesen, életvitelszerűen, állandó jelleggel Magyarország területén laknak, de valamilyen okból (pl.: nagykorúságuk elérése miatt elbocsátott nevelőintézeti gondozottak) nincs hivatalosan regisztrált állandó lakóhelyük.

A Magyarországon tartósan letelepedett nem magyar állampolgárok választójoga az Alkotmány 70. § (3) bekezdésében foglaltaknak megfelelően beépült a Javaslat szövegébe. Tartósan letelepedett nem magyar állampolgárnak azok a személyek minősülnek, akik rendelkeznek a külföldiek személyi igazolványával.

A választójogosultság kizáró okait az Alkotmány 70. § (2) bekezdése sorolja fel. Ezt a Javaslat az önkormányzati választásokra vonatkozóan szó szerint átvette.

A választójog gyakorlása vagy ettől való tartózkodás az állampolgár szabad elhatározásától függ. A szavazáson való részvétel lehet erkölcsi kötelesség, de semmiképpen sem lehet jogi értelemben vett kötelességként előírni. A jognak az a feladata, hogy amennyiben a választópolgár a választójogát gyakorolni kívánja, ehhez a lehetőséget és valamennyi szükséges feltételt biztosítsa, ugyanakkor szavatolja, hogy a választópolgárt a szavazástól való tartózkodás miatt joghátrány ne érhesse.

Az önkormányzati testületek választásánál a választójogot azon a településen lehet gyakorolni, ahol a választópolgár életvitelszerűen él. Ilyennek kell tekinteni azt a választópolgárt is, aki legalább 5 éve folyamatosan ideiglenesen lakóhelyén tartózkodik. Az önkormányzatiság lényege az önigazgatáshoz való jog biztosítása, a helyi ügyekbe való beleszólás jogának szavatolása. Ennek megfelelően a véletlenszerűen, alkalmanként, rövid időre a szavazás napján a településen tartózkodó - egyébként választójoggal rendelkező - személyek nem vehetnek részt az önkormányzati testület megválasztásában.

A 3. §-hoz

Fő szabályként a választás és a választhatóság joga (aktív és passzív választójog) egybeesik. A Javaslat szerint azonban van egy kivétel: a Magyarországon tartósan letelepedett nem magyar állampolgároknak csak aktív választójoga van, ezért a helyi önkormányzati testületek tagjaivá nem választhatók meg. Ez a szabályozás az Alkotmány a 70. § (3) bekezdésén alapul, amely a tartósan letelepedett nem magyar állampolgároknak biztosítja ugyan a választójogot, de a közügyek vitelében való részvétel és a közhivatal viselésének jogát kizárólag a magyar állampolgárok számára tartja fenn. [70. § (4) bek.].

II. fejezet

A választók nyilvántartása

A 4-7. §-okhoz

A választói nyilvántartás összeállításának, közszemlére tételének célja, hogy a lehető legteljesebb körben regisztrálják a választójoggal rendelkező személyeket, lehetőséget biztosítva arra, hogy bárki kifogással élhessen a nyilvántartásba való felvétel, vagy az abból történő kihagyás miatt.

A nyilvántartás elkészítése a jegyző feladata és hatásköre, amelyet a polgármester hivatalának dolgozói állítanak össze. A nyilvántartás összeállítására, az értesítők elkészítésére és kézbesítésére az állami költségvetés a választópolgárok számával arányosan fedezetet biztosít. Nincs akadálya annak, hogy a normatív módon biztosított költségek terhére a jegyző nem állami szervtől is megrendelje a nyilvántartás elkészítését. A megrendelést ez esetben is a törvényben megállapított határidőre, a költségvetésben e célra megállapított díj keretein belül kell teljesíteni.

Az Országos Népességnyilvántartó Szolgálatnak a feladata, hogy - a tartósan letelepedett nem magyar állampolgárokról és azokról a személyekről, akiknek azért nincs választójoguk, mert őket a közügyek gyakorlásától eltiltották, szabadságvesztés büntetésüket töltik, illetőleg intézeti kényszergyógykezelés alatt állnak - adatokat szolgáltasson, a köztársasági megbízott hivatala útján valamennyi jegyző számára.

Két típusú jegyzéket kell készíteni. Egyrészt a választójoggal rendelkezők nyilvántartását, amely nyilvános, másrészt azon nagykorú személyek jegyzékét, akiknek nincs választójoguk. Ez utóbbi jegyzék közszemlére nem tehető, abba az érintett személyen, a bíróságon, a választási szerv és a munkacsoport tagján kívül más személy nem tekinthet bele.

A nyilvántartásból való kihagyás, vagy abba való felvétel miatt kifogást lehet előterjeszteni. Az ilyen kifogás elbírálására XI. fejezetben szabályozott eljárástól eltérő, különös szabályok vonatkoznak.

A választók nyilvántartása akkor töltheti be rendeltetését, ha megfelelő pontossággal tartalmazza a választójogosultakat. Ezért a jegyző köteles a nyilvántartás hiányosságait pótolni, illetőleg a szavazás napjáig bekövetkező változásokat a nyilvántartáson átvezetni. Ezt a pontosítást a választás első és második fordulója közötti időszakban is el kell végezni.

A Javaslat jelentősen csökkenti az igazolással való szavazás lehetőségét és egyszerűsíti az azzal kapcsolatos eljárást. Az önkormányzati képviselőtestület választásában azoknak a választópolgároknak indokolt dönteniük, akik az adott településen életvitelszerűen laknak. A javaslat akkor teszi lehetővé az igazolással történő szavazást, ha a választópolgár 5 éve folyamatosan ideiglenes tartózkodási helyen lakik, továbbá, amikor a választópolgár a nyilvántartás elkészítése után változtatja meg az állandó lakóhelyét. Jelentős egyszerűsítést tartalmaz a Javaslat, amikor lehetővé teszi, hogy igazolást nemcsak személyesen, hanem postafordultával írásban is lehet kérni.

III. fejezet

Választókerületek, szavazókörök

A 8-12. §-okhoz

A Javaslat a politikai átmenet időszakában nem akarja a még működő helyhatóságokat terhelni az önkormányzati képviselőtestület nagyságának kialakítása körüli vitákkal, ezért maga állapítja meg az új testületek tagjainak számát. A képviselőtestületi tagok számának megállapításakor a Javaslat a lakosságszámon kívül figyelembe veszi azt is, hogy a testület nagysága hatékony munkavégzést, döntéshozatalt tegyen lehetővé.

A 10 000 lakosnál kisebb település - a kislistás választási rendszerhez igazodóan (42. §) - egy választókerületet alkot.

A Javaslat az önkormányzati képviselőtestületi tagok megválasztásakor figyelemmel van a település politikai strukturáltságára is. Ezért a 10 000-nél nagyobb lélekszámú települések esetében az egyéni választókerületek mellett teret enged a listás jellegnek, amely az önkormányzat területén befolyással bíró pártok, társadalmi szervezetek számára közvetlenül teszi lehetővé jelöltjeik bejuttatását az önkormányzati képviselőtestületbe. Az egyéni választókerületben és a listákról megválasztható képviselők száma fele-fele arányban oszlik meg.

A Javaslat rendelkezik az egyéni választókerületek kialakításának módjáról, továbbá a helyben is működő pártok, társadalmi szervezetek számára lehetőséget teremt arra, hogy a választókerületek kialakításakor véleményt nyilváníthassanak.

A Javaslat tekintettel a főváros sajátos helyzetére a fővárosi közgyűlés 66 tagjának választását közvetlen, úgynevezett kötött listás választással oldja meg. A fővárosi közgyűlés többi tagját az önkormányzatokról szóló törvény alapján a fővárosi kerületi képviselőtestületek választják.

A szavazókörök kialakítását a Javaslat a jegyzőre bízza, hiszen ezek területi elhelyezkedése a már kialakított választókerületeken belül csak célszerűségi szempontok miatt bír jelentőséggel. A Javaslat rendelkezik arra az esetre, hogyha a képviselőtestület választása napján országgyűlési képviselők választása is zajlik. Ebben az esetben a célszerűségi szempont megkívánja, hogy a szavazókörök kialakítása egységesen történjék.

IV. fejezet

A választási szervek

A 13-22. §-okhoz

Választási szervek a szavazatszámláló bizottságok és a településenként működő helyi választási bizottságok.

A Javaslat szerint a választás tisztaságának, törvényességének biztosítására, a pártatlanság érvényesítésére, a törvényben meghatározott feladatok ellátására választási szerveket kell létrehozni. A választási szervek függetlenek, kizárólag a törvénynek alárendelten végzik feladatukat. A különböző választási szervek szervezetileg nincsenek hierarchikus alá-fölé rendeltségi viszonyban, azonban a felettes szervnek a jogorvoslati eljárásban hozott döntései kötelezőek a helyi választási, illetőleg szavazatszámláló bizottságra.

A törvényben megállapított egyes feladatok ellátását, amelyek országos vagy területi áttekintést igényelnek, nem újonnan létrehozott választási szervek, hanem az országgyűlési képviselők választásáról szóló törvény alapján kialakított és működő Országos Választási Bizottság, és a területi választókerületi választási bizottságok végzik.

Budapesten a fővárosi közgyűlés tagjait listán választják, ezért a fővárosi választási bizottság is működik, amely egyben ellátja a területi választási bizottság feladatait is.

A Javaslat - a választási szervek pártatlan, törvényes működésének garanciájaként - összeférhetetlenségi szabályokat állapít meg. Választási szerv tagja csak a településen állandó lakóhellyel rendelkező személy lehet. Nem lehet tag a jelölt, a polgármester, a jegyző illetve a munkacsoport tagja sem. Az elnök és a titkár személyével kapcsolatban további összeférhetetlenségi okokat tartalmaz a Javaslat: választási szerv elnöke és titkára nem lehet a településen jelöltet állító párt tagja, megbízottja, illetve a független jelölt megbízottja. Olyan választópolgárok tölthetik be tehát e két funkciót, akik személyükben is garantálhatják a pártatlanság érvényesülését.

A választási szerv testületként működik, de a kisebbségben maradt álláspontot is rögzíteni kell a bizottsági ülés jegyzőkönyvében.

A választási szerv titkárát és két, illetve négy tagját a képviselőtestület választja meg. A választási szervek megalakítása, összetétele a Javaslat szerint biztosítja, hogy valamennyi érintett fél (jelöltek, pártok, társadalmi szervezetek) megbízottja a választási szerv tagja legyen. Célszerűségi szempontból a javaslat bevezeti a póttag intézményét. Amennyiben a képviselőtestület a választási szervbe póttagot is választ, elkerülhető, hogy esetleg a szavazás napján bármilyen ok (betegség, lemondás stb.) miatt kieső személy ne tegye működésképtelenné a választási szervet. A választott és delegált tagok jogai és kötelességei azonosak, megbízatásuk időtartama azonban eltérő.

A választás választókerületi eredményének megállapítására kizárólag a helyi választási bizottság jogosult. A választókerületi eredmény összefoglaló fogalom: magában foglalja a kislistás, egyéni választókerületi stb. választás, a polgármester-választás eredményének megállapítását is.

A Javaslat szerint az Országos Választási Bizottság elvi állásfoglalást adhat ki a választási szervek számára a választási törvény értelmezéséről, az egységes joggyakorlat kialakítása érdekében.

V. fejezet

A választási kampány

A 23-24. §-okhoz

A Javaslat a választási kampányhoz széles mozgásteret biztosít a választópolgároknak, a pártoknak, társadalmi szervezeteknek.

Választási gyűléseket a választópolgárok, a pártok, a társadalmi szervezetek szabadon szervezhetnek, azok nyilvánosak. A rend fenntartásáról azonban a gyűlés szervezőjének kell gondoskodnia.

A hirdetést közlő szervek a választási eljárás 60 napja alatt csak azonos feltételekkel közölhetnek politikai jellegű hirdetéseket.

A kampány utolsó napján a Magyar Rádió és a Magyar Televízió azonos műsorfeltételekkel, azonos időtartamban adja majd közre annak a 8 pártnak, társadalmi szervezetnek a választási összefoglalóját, amelyek országos összesítésben a legtöbb egyéni választókerületi és polgármesterjelöltet állították.

A választási kampányra vonatkozó többi szabály lényegében megegyezik az országgyűlési képviselők választásáról szóló törvény szabályaival.

VI. fejezet

Jelölés

A 24-28. §-okhoz

A választás törvényességének fontos eleme a jelöltajánlás. A Javaslat a jelöltajánlás új rendszerével kívánja megteremteni ennek garanciális feltételeit. Jelöltet ajánlani háromféle módon lehet:

a) személyesen, jelöltajánló íven a polgármesteri hivatalban, vagy az erre a célra kijelölt közintézményben;

b) levélben, az ajánló és az ajánlott személy adatainak felsorolásával;

c) személyesen a polgármesteri hivatalban az ajánló személy adatainak nyilvánosságra hozása nélkül. A levélben a polgármesteri hivatalhoz megküldött ajánlószelvény érvénytelen, mivel eredetiségének azonosítása lehetetlen.

A Javaslat, szinkronban a jelöltajánlás új - a választópolgároktól nagyobb aktivitást váró - rendszerével, viszonylag alacsony számban állapítja meg a jelöléshez szükséges ajánlások számát. Figyelemmel van ugyanakkor arra is, hogy a választások komolyságát megőrzendő, ez a szám ne legyen túl alacsony.

Ahol az ún. kétszavazatos választási rendszerben történik a szavazás, listát azok a pártok, társadalmi szervezetek állíthatnak, amelyek az egyéni választókerületek legalább egynegyedében jelöltet indítottak. A listához külön nem kell aláírást gyűjteni.

A fővárosi közgyűlés listás jelöltjeinek ajánlási rendszere - a választópolgárokon nyugvó teher csökkentése érdekében - a fővárosi kerületi önkormányzati képviselőtestületek választásánál használt jelölési rendszeren alapszik. Azon pártok, társadalmi szervezetek számára teremti meg a fővárosi közgyűlésbe való bejutás lehetőségét, amelyek legalább 5 kerületben tudtak a kétszavazatos választási rendszer szabályai szerint listát indítani.

A határ megállapításánál a Javaslat tekintettel van arra, hogy a kerületi beosztástól eltérő városrészi érdekeknek is teret engedjen, s a csupán néhány kerületben bázissal rendelkező pártok, társadalmi szervezetek jelöltjei is indulhassanak a választásokon.

Lehetőséget biztosít a Javaslat a pártoknak, társadalmi szervezeteknek arra, hogy közös jelöltet állítsanak, közös listát indítsanak.

Ugyancsak a jelöltajánlók személyiségi jogainak védelmét kívánja biztosítani a Javaslat akkor, amikor arról rendelkezik, hogy az ajánlások, az azokon szereplő nevek és személyi adatok nem nyilvánosak, azokhoz kizárólag a törvényben felsorolt személyek férhetnek hozzá.

VII. fejezet

A szavazás

A 31-41. §-okhoz

A Javaslat aprólékos részletezettséggel tartalmazza a szavazás technikai, tárgyi feltételeit, a választópolgárok és a szavazatszámláló bizottságok szavazás napi teendőit, a szavazás módját, időtartamát, a szavazási eljárás mozzanatait. A szavazatszámláló bizottság a szavazatok összeszámolásáról külön jegyzőkönyvet készít a kislistás, az egyéni választókerületi, a listás választási rendszerek eredményéről, valamint a polgármester választási eredményéről. A szavazatszámláló bizottságok munkáját gyorsítja az, hogy a jegyzőkönyv első példányának saját kezű aláírása után a további példányok sokszorosíthatók.

A törvényi szintű részletes szabályozással a Javaslat egyrészt a lehetséges visszaéléseket kívánja kizárni, másrészt a szavazatszámláló bizottságok munkájának garanciális szempontból feltétlen szükséges mértékű, egységes eljárását kívánja biztosítani.

A szavazás módja annyiban változik, hogy a szavazólapon a jelöltek neve mellett - a történelmi hagyományokhoz igazodóan - nem négyzet, hanem kör van, s ebben kell két, egymást metsző vonalat elhelyezni.

Szabályozni kívánja a Javaslat az olyan helyzetet, amikor tévedésből, megtévesztésből olyan személytől származó szavazólap kerül az urnába, akinek az adott szavazókörben szavazati jogosultsága nincs. (Nem rendelkezik választójoggal, nem az adott településen lakik, nem a kijelölt szavazóhelyiségben adta le szavazatát stb.) Mivel a szavazólap az urnába már bekerült, így nem állapítható meg, hogy a szavazatot ki kapta. A javasolt megoldás szerint ilyenkor minden jelölttől, illetőleg listától egy-egy érvényes szavazatot le kell vonni, annyiszor, ahány ilyen jogosulatlan szavazat került az urnába.

A választás érvényességének megállapításánál kizárólag az urnában levő szavazólapok vehetők figyelembe, a választópolgár által elvitt vagy a szavazatszámláló bizottság által vezetett választói nyilvántartás szerint hiányzó szavazólapokat figyelmen kívül kell hagyni. A helyi választási bizottságok összesítő jegyzőkönyvet állítanak ki a kislistás, az egyéni, a listás választásokról, valamint a polgármester választásáról.

VIII. fejezet

A választás rendszere és az eredmény megállapítása

A Javaslat ebben a fejezetben a választás rendszerére - a települések lakosságszámától függően - két formát alakít ki. A 10 000-nél kevesebb lakosú községekben a városokban kislistás a választási rendszer.

A 10 000-nél több lakosú településeken és fővárosi kerületekben a kétszavazatos választási rendszert vezeti be.

A 42. §-hoz

A kislistás választási rendszerben a 10 000-nél kevesebb lakosú községekben és városokban valamennyi jelölt egy szavazólapra kerül fel és a választópolgárnak a szavazólapon legalább annyi jelöltet lehet választani, ahány tagja az önkormányzati képviselőtestületnek lehet.

Képviselők azok a jelöltek lesznek, akik a legtöbb szavazatot érték el a szavazás alkalmával.

A kislistás választási rendszer általában egyfordulós, mivel második fordulóra csak abban az esetben kerül sor, ha a választópolgárok kevesebb mint a kettőötöde (40%) nem szavazott, vagy kevesebb jelölt volt az első fordulóban, mint ahány képviselő megválasztható. A kislistás választási rendszer alapján, mintegy 2900 település választópolgárai szavazhatnak.

A 43-45. §-hoz

A 10 000-nél több lakosú településeken és fővárosi kerületekben a képviselők felét egyéni választókerületekben, míg a másik felét listáról választják a választópolgárok.

A választópolgár az egyik szavazólapon megjelöli azt az egyéni választókerületi képviselőt, akire szavazni kíván. Az egyéni választókerületben képviselő az a jelölt lesz, aki - az első vagy második fordulóban - a legtöbb szavazatot kapta. A választópolgár a másik szavazólapon a listát indító pártok, társadalmi szervezetek között választhat.

A helyi választási bizottság a pártokra, társadalmi szervezetekre leadott szavazatok számának ismeretében elvégzi azt a számítást, amelyet az országgyűlési képviselők választása során már az országos lista eredményének kiszámításához alkalmaztak. A jól bevált számítás arányosíthatja a leadott szavazatokat és a megszerzett mandátumokat egymáshoz. Lényeges eltérés az országgyűlési képviselők listás választási rendszerétől az, hogy nincs 4%-os határ.

IX. fejezet

A fővárosi közgyűlés tagjainak választása

A 46. §-hoz

A fővárosi kerületekben az önkormányzati testületek tagjainak megválasztása a kétszavazatos választási rendszer keretében történik. Budapest főváros képviselőtestülete 66 tagjának megválasztására listák alapján kerül sor. A fővárosi választópolgárok tehát összesen 3 szavazólapon szavazhatnak.

A listás választás arányos választási rendszerben történik, a listák a rájuk leadott szavazatok arányában szereznek mandátumot. Nem juthat mandátumhoz az a párt, társadalmi szervezet, amely nem érte el az összes érvényes szavazat 4%-át.

X. fejezet

A polgármester választása

A 47. §-hoz

A polgármestert - a Javaslat szerint - a 10 000 vagy ennél kevesebb lakosú községben, városban közvetlenül választják. Ebben az esetben a települést egy választókerületnek kell tekinteni és az egyéni választókerületi elvek szerint kell jelöltet állítani, a szavazást lebonyolítani, az eredményt megállapítani, és az időközi választást lebonyolítani.

A 10 000 lakosnál nagyobb településen a polgármestert a képviselőtestület választja.

XI. fejezet

A nemzeti és etnikai kisebbségi jogok védelme

A 48-50. §-okhoz

A nemzeti és etnikai kisebbségi jogok védelmére a Javaslat kiemelt figyelmet fordít. Vannak olyan települések, amelyeken a nemzeti, etnikai kisebbségek alkotják a lakosság többségét. Ezeken a településeken természetszerűen a képviselők többsége a kisebbségi csoportból kerül ki. Ha azonban a településen a nemzeti és etnikai kisebbségi csoportokhoz tartozó választópolgárok szétszórtan laknak, és ezért nem alakítható ki olyan egyéni választókerület, amelyben kisebbségi csoporthoz tartozó lakosok többségben vannak, a Javaslat megteremti a lehetőséget arra, hogy mind a kislistás, mind a listás szavazásnál kevesebb szavazatszámmal is mandátumhoz jussanak. Az így megszerzett mandátumok az egyébként megállapított képviselőtestületi létszám fölött vannak. Listát nemzetiségi, kisebbségi szervezetek önállóan vagy közösen indíthatnak. A települések egyéni választókerületeiből a nemzetiséghez, kisebbséghez tartozó jelöltek kisebbségenként egy független listán is indulhatnak.

XII. fejezet

Jogorvoslat

Az 51-52. §-okhoz

A Javaslat biztosítja, hogy bármely választópolgár az általa sérelmesnek talált intézkedés, döntés miatt kifogással élhessen, amelyet végső fokon bíróság bírál el. A kifogás elbírálásának fórumrendszere egységes: az adott választási szerv (szavazatszámláló bizottság, helyi választási bizottság) feladatkörébe tartozó döntés, intézkedés elleni kifogást a felettes választási szerv bírálja el, ez ellen jogorvoslattal a bírósághoz lehet fordulni. Kétfokú tehát az eljárás: a kifogás elbírálása választási szerv hatásköre, a hozott döntés ellen bírósági eljárásnak van helye.

XIII. fejezet

Időközi választás

Az 53. §-hoz

Időközi választásra a Javaslat szerint az egyéni választókerületi képviselői megbízatás megszűnésekor, illetőleg érvénytelen második forduló esetén kerülhet sor. Listáról megválasztott képviselő megbízatásának megszűnése esetén időközi választást nem kell tartani, a megüresedett helyre a listán soron következő jelölt lép. Amennyiben a listán már nincs jelölt, úgy a mandátum betöltetlen marad.

XIV. fejezet

A választókerület területének megváltozása és a képviselő jogállása

Az 54. §-hoz

A Javaslat az önkormányzatok közigazgatási területének várható jövőbeni változásaira tekintettel rendelkezik a képviselők jogállásáról. A Javaslat a képviselő jogállását választókerületének egészéhez köti. Így a képviselő a választókerület egy részének az önkormányzat területéből való kiválása esetén a maradék választókerület lakóit képviselve az önkormányzati testület tagja marad. A választókerület egészének új önkormányzathoz kerülése esetén azonban a képviselő jogállása is oly módon változik, hogy az új önkormányzati testülethez kerül. A Javaslat ugyanezt az elvet alkalmazza a fővárosi önkormányzati testületekbe megválasztott képviselők esetében.

-----STARTING---POINT---VEGE---

XV. fejezet

Záró rendelkezések

Az 55-63. §-okhoz

A Javaslat szerint az önkormányzati képviselők választását legalább 60 nappal korábban kell kitűzni.

Új eleme a Javaslatnak, hogy a választási szervek tagjait a szavazást követő napon mentesíti a Munka Törvénykönyve szerinti munkavégzési kötelezettség alól.

A Javaslat - annak érdekében, hogy a jelöltek felmérhessék a település reális helyzetét - előírja, hogy a polgármester az ehhez szükséges adatokról, tényekről azonos feltételekkel, köteles tájékoztatást adni a jelöltek számára.

A Javaslat szóhasználata, fogalomrendszere az új önkormányzati törvény tervezetéhez igazodik. Emiatt szükséges az értelmező rendelkezések körében a jelenleg hatályos és a tervezett új fogalomrendszer közötti összhang megteremtése.

Az önkormányzati választások eredményes megtartásához számos átmeneti intézkedés alkalmazása szükséges, amely megszünteti azt az ellentmondást, amely a tanácstörvény és az új önkormányzati törvény intézményrendszere között van.

A választási eljárásban - az országgyűlési képviselők választásától eltérően - a belügyminiszter számos feladatot kap. A Javaslatban levő felhatalmazások azonban csupán a technikai előkészítés, lebonyolítás hatékonyságának növelését szolgálják. Ilyen felhatalmazás nélkül megismétlődnének azok az ügyek, amelyek szükségtelen tehertételként jelentkeztek a választási apparátus munkájában.

A törvény hatálybalépésének időpontját a lehető legkorábbi időponthoz, a kihirdetés napjához célszerű kötni.