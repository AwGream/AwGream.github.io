2009. évi LXI. törvény indokolása

egyes fémek begyűjtésével és értékesítésével összefüggő visszaélések visszaszorításáról

-----STARTING---POINT---ALTALANOS--- 

Egyes fémek begyűjtésével és értékesítésével összefüggő visszaélések visszaszorításáról szóló törvény a fémekkel kapcsolatos visszaéléseket ma lehetővé tevő kereskedelmi lánc egészére vonatkozó specifikus, önálló törvény. A kereskedelmi szabályozás anyagi jogi tilalmainak és eljárásjogi eszközeinek jelentős, számos elemében a jövedéki szabályozással azonos szigorú kiterjesztését, a törvény szerinti szigorítások összességét a fémekre elkövetett bűncselekmények nagy száma, illetve azok által okozott kár kiemelkedő nemzetgazdasági súlya indokolja.

A fémfeldolgozással foglalkozó vállalkozások száma évek óta stagnál. A nagyobb társaságok külföldről szerzik be a termeléshez szükséges alapanyagokat, csak a kisebb feldolgozók alapozzák tevékenységüket a felvásárló telepek, főként az engedéllyel nem rendelkezők által gyűjtött fémre. A fémlopások hátterét vizsgálva megállapítható, hogy a bűnelkövetők tevékenységét elsődlegesen az engedéllyel nem rendelkező felvásárlók gerjesztik, akik az általuk ismert gyűjtőtől csak olyan árut vesznek át, ami azonnal bekeverhető a telephelyen található hulladék közé, vagy a nagyon rövid időn belül elszállítandó készletbe. Ezen anyagokról bizonylat kiállítására csak ritkán kerül sor, ami nemcsak az áru eredetének elfedését szolgálja, hanem gazdasági érdekeket is, mivel azt a felvásárlási ár töredékéért veszik át. A telephelyek tételes ellenőrzését lehetetlenné teszi, hogy a bizonylatok egyenkénti vizsgálata és a telepen lévő készlet tételes összevetésének feltételei nem adottak.

A sértettek köre az elmúlt években szinte változatlan, jellemző a közterületen elhelyezett műtárgyak, berendezések - hőtáv-vezetékek, vasúti berendezések, trafóházak, elektromos elosztó szekrények, postai kábelek - fémburkolatainak, alkatrészeinek eltulajdonítása. Így a legnagyobb kárt elszenvedők között a villamos energia-, gáz-, vízellátásban résztvevő vállalkozások találhatók, amely kört a vasúti szállítás és a távközlési társaságok egészítik ki. Jelentős értéket képvisel a kohászati termékek feldolgozását végző vállalkozások sérelmére elkövetett lopásokkal okozott kár is, szinte valamennyi feldolgozással, előállítással foglalkozó neves vállalkozás szerepel a sértettek között, ám a magánszemély sértettek száma is emelkedett a korábbi évekhez képest.

A törvény célja a fémhulladékok, fémtörmelékek és másodnyersanyagok piaca átláthatóságának, a feldolgozásra kerülő fémek nyomon követhetőségének, így a kötelezettségek számon kérhetőségének biztosítása.

A törvény szerint fémkereskedelmi tevékenységet - azaz a primer fémek és nyersanyagok kivételével minden fémtartalmú anyagnak a feldolgozás céljával történő felvásárlását és értékesítését - kizárólag fémkereskedő, azaz a fémkereskedelmi hatóság által kiadott érvényes engedéllyel rendelkező személy folytathat. Ez az új engedély, illetve a törvényben meghatározott egyéb követelmények nem érintik a hulladékgazdálkodási tárgyú jogszabályok alapján szükséges engedélyeket, azonban ebben a körben felváltják a telepengedélyezést és a kereskedelmi jogi szabályozás szerinti üzletengedélyezést.

A fémkereskedői tevékenységhez a törvény olyan feltételeket (így az engedély kiadásának személyi feltételei, tevékenységi biztosíték nyújtása, nyilvántartási kötelezettségek, anyagkísérő okmány alkalmazása, napi zárású online adatszolgáltatás a hatóság felé) kapcsol, amelyek az üzletszerű felvásárlás szakaszában áttekinthetővé teszik a beolvasztásra, átalakításra kerülő fémek kereskedelmének útját. Az ezt megelőző (begyűjtési), valamint ezt követő (hasznosítási) tevékenység ugyan a törvény szerint nem tárgya külön engedélynek, azonban a begyűjtő és a hasznosító közé a fémkereskedő szükségszerűen közbeiktatódik, emellett az írásbeliség a fémtermékekre vonatkozó minden ügylet esetében érvényességi kellék, a törvény szerinti hatósági szankciók pedig a begyűjtőre, a fémkereskedőre és a hasznosítóra egyaránt kiterjednek.

A törvény szerinti szabályozási rendszerben elsősorban a szürke- és feketekereskedelem visszaszorulásán, a lopott anyagok iránti kereslet szűkülésén át várható alappal a fémlopások visszaszorulása. A törvény ugyanakkor a Büntető Törvénykönyvről szóló 1978. évi IV. törvényt (a továbbiakban: Btk.) is módosítja, biztosítva, hogy a fémekre elkövetett cselekmények az okozott kár mértékétől függetlenül büntetendőek legyenek.

-----STARTING---POINT---RESZLETES---

Az 1-2. §-hoz

A törvény hatálya alá a Magyar Köztársaság területén végzett fémkereskedelmi tevékenység, valamint fémkereskedelmi engedélyköteles anyagnak az ország területén teljesített értékesítésére, illetve tárolására és raktározására vonatkozik. Az engedélyköteles anyagok köre a primer fémalapanyagok és félgyártmányok kivételével a törvény mellékletében meghatározott fémek és ötvözeteik összességére kiterjed, azonban ezek adásvétele nem minden esetben minősül fémkereskedelmi tevékenységnek. A törvény szerinti külön engedélyt megalapozó fémkereskedelmi tevékenység ugyanis csak a saját vagy más általi hasznosítás céljából történő felvásárlást foglalja magában, ezért nem engedélyköteles az egyéb célú üzletszerű beszerzés, így például: a késztermékként forgalomba hozott áruk (szögek, lemezek stb.) beszerzése, raktározása, tárolása.

A 3. §-hoz

A törvény a fémek begyűjtésére irányuló szerződést a jogszerű származás bizonyíthatósága érdekében írásbeliséghez köti. Ez alól szükségszerű kivétel az uratlanná vált fémtárgyak esete, ahol - a hulladékként elhagyott anyagok összegyűjtése pozitív társadalmi és gazdasági hatásaira is tekintettel, ám az ellenőrizetlen forrásból begyűjtött anyagok körének szűkítését szem előtt tartva - a lomtalanításból származó vagy egyébként a közterületre kitett fémek begyűjtését nem kell írásbeli szerződéssel igazolni, ha azt a begyűjtő három napon belül átadja a fémkereskedőnek.

A 4. §-hoz

Fémkereskedelmi tevékenység kizárólag érvényes fémkereskedelmi engedéllyel folytatható, amelyet a fémkereskedelmi hatóság a fémkereskedő nevére állít ki, egyben a honlapján a kereskedők nyilvántartását hozzáférhetővé teszi. A fémkereskedőt terhelő általános kötelezettség emellett, hogy fémet csak írásbeli szerződés vagy nyilatkozat alapján vesz át.

Az engedélyköteles fémek tárolása csak az engedélyben meghatározott, a hatóság által nyilvántartott telephelyen történhet, emellett a betárolt anyagot a fémkereskedő beszállítást követő tizenhatodik napig tárolni köteles.

Az 5. §-hoz

A hatályos szabályokhoz képest többletfeladatot jelent a kereskedők számára, azonban az illegális tevékenységek kiszűréséhez nélkülözhetetlen az engedélyköteles anyag értékesítéséről eladónként és vevőnként vezetett, meghatározott rendszerességgel összesített nyilvántartás vezetése. A törvény ebben a körben az adatkör pontos megjelölésével a fémkereskedelmi engedélyköteles anyag jogszerű beszerzésének ellenőrzéséhez szükséges adatok tekintetében kötelező adatkezelést rendel el.

A 6-9. §-hoz

A törvény a fémkereskedelmi engedély kiadásának feltételeit, a kérelem adattartalmát, valamint a határozatlan időtartamra érvényes engedély visszavonásának eseteit a jövedéki engedélyeztetéshez hasonló tartalommal állapítja meg. E feltételek a gazdálkodás tisztaságát és áttekinthetőségét (pl. köztehertartozás kizártsága, mérleghitelesítés), a központi költségvetés pénzügyi érdekeinek, a hitelezőknek és a lehetséges károsultaknak a védelmét (pl. tevékenységi biztosíték, csődvédelem és felszámolási eljárás alatt álló cégeknek nem adható ki engedély), valamint az ellenőrizhetőséget (pl. on-line kapcsolat a hatósággal) biztosítják.

Új jogintézményként jelenik meg a törvényben a fémkereskedelmi engedély érvényességi idejére kötelezően felajánlandó biztosíték. A biztosíték összegét kizárólag a törvényben meghatározott esetben, módon, célból és eljárás alapján lehet felhasználni. A tevékenység gazdasági súlyához igazodva kormányrendeletben meghatározott összegű biztosíték a közterhek megfizetése mellett szűk körben, az illegális anyagnak a kereskedő általi tudatos átvétele esetén a harmadik személyek (így az anyag tulajdonosa) kárának megtérítésére is fedezetet nyújt.

A 10. §-hoz

A törvény nem köti külön engedélyhez a fémkereskedelmi engedélyköteles anyagok hasznosítását, azonban a hasznosító ezek közül csak a saját tulajdonú, valamint a fémkereskedőtől beszerzett anyagokat hasznosíthatja, begyűjtőtől tehát közvetlenül nem szerezhet be. Az írásbeliség ezen ügyletek esetében is érvényességi feltétel.

A 11-13. §-hoz

A törvény a fémkereskedelmi tevékenység folytatására előírt jogszabályi feltételek elmulasztása, vagy nem megfelelő teljesítése esetére a jogsértéssel érintett anyag piaci értékéhez vagy a jogsértéssel okozott kárhoz igazodó mértékű bírság kiszabását helyezi kilátásba, amely önmagában is visszatartó erejű lehet, emellett az ismételt bírságolás az engedély visszavonását alapozhatja meg. A bírsággal párhuzamos, kifejezetten az engedély nélkül folytatott tevékenységhez kapcsolódó szankció a jogsértéssel érintett anyag, illetve a jogsértéshez felhasznált eszköz lefoglalása, bírság kiszabása esetén elkobzása.

A fémkereskedelmi hatóság a fémkereskedők jogkövető magatartását az ellopott fémanyagokra vonatkozó információk folyamatos közzétételével segíti, e közzététel azonban önálló joghatással nem rendelkezik.

-----STARTING---POINT---VEGE---

A 14. §-hoz

A törvény végrehajtásáért felelős hatóság kijelölése mellett az anyag nyomon követhetőségét segítő dokumentálási, nyilvántartási és adatszolgáltatási kötelezettségek, a tevékenységi biztosítékra vonatkozóan, valamint a telephely működési feltételei tekintetében ad felhatalmazást a Kormány számára végrehajtási jogalkotásra.

A 15. §-hoz

A törvény 2010. január 1-jén lép hatályba.

A 16. §-hoz

A törvény a Btk. módosítása során a lopás, a rongálás és az orgazdaság alapeseti tényállásainak kiegészítésével a fémkereskedelmi engedélyköteles fémekre, a nemesfémekre, valamint az ezen fémek valamelyikét tartalmazó ötvözetekre elkövetett cselekményeket értékhatártól függetlenül bűncselekménynek minősíti és bűntett miatt három évig terjedő szabadságvesztéssel fenyegeti. Ezzel e tárgyak tulajdonjoga a kulturális javakkal azonos védelmet kap. A törvény a Vám- és Pénzügyőrség számára a fémkereskedelmi engedélyköteles termékre elkövetett lopás és orgazdaság tekintetében nyomozati jogkört biztosít a Vám- és Pénzügyőrség számára azokban az ügyekben, amelyeket e szerv észlelt, vagy amelyeknél a feljelentést nála tették meg.

A 17. §-hoz

A kulturális javak körébe tartozó tárgyak feldolgozásának szigorítása, az illegális tevékenységek megakadályozása érdekében a törvény szerint a kulturális örökség védelméről szóló 2001. évi LXIV. törvény 61/A. §-sal egészül ki, amelynek értelmében a jövőben a fémkereskedő fémkereskedelmi tevékenység céljából, kizárólag csak egyedi hatósági engedéllyel megjelölt tárgyat vehet át.

A 18-19. §-hoz

E rendelkezés az e törvény hatálya alá tartozó fémkereskedelmi tevékenység egészét kiveszi a kereskedelemről szóló 2005. évi CLXIV. törvény hatálya alól. A törvény tartalmazza az Európai Unió jogának megfelelő műszaki bejelentésről szóló klauzulát.