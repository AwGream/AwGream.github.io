2021. évi CIX. törvény végső előterjesztői indokolása

a Magyarország Kormánya és Ukrajna Miniszteri Kabinetje között a végzettséget és tudományos fokozatokat tanúsító okiratok kölcsönös elismeréséről szóló Egyezmény kihirdetéséről

-----STARTING---POINT---ALTALANOS---

Általános indokolás

Ezen indokolás a jogalkotásról szóló 2010. évi CXXX. törvény 18. § (3) bekezdése, valamint a Magyar Közlöny kiadásáról, valamint a jogszabály kihirdetése során történő és a közjogi szervezetszabályozó eszköz közzététele során történő megjelöléséről szóló 5/2019. (III. 13.) IM rendelet 20. § (2) bekezdés a) pontja alapján a Magyar Közlöny mellékleteként megjelenő Indokolások Tárában közzétételre kerül.

A Magyarország Kormánya és Ukrajna Miniszteri Kabinetje között a végzettséget és tudományos fokozatokat tanúsító okiratok kölcsönös elismeréséről szóló Egyezmény (a továbbiakban: Egyezmény) létrehozására a Magyar Köztársaságban és az Ukrajnában kiállított, államilag elismert bizonyítványok és oklevelek, továbbá a tudományos fokozatot tanúsító okiratok kölcsönös elismeréséről szóló egyezmény létrehozására adott felhatalmazásról szóló 110/2011. (XII. 22.) ME határozat ad felhatalmazást.

A korábban hatályos, a Magyar Köztársaság Kormánya és Ukrajna Kormánya között a Magyar Köztársaságban és Ukrajnában folytatott tanulmányokat és végzettséget tanúsító okiratok, valamint tudományos fokozatok egyenértékűségének kölcsönös elismeréséről szóló kétoldalú kormányközi Egyezmény 1998. október 27-én került megkötésre. Az aláírás óta eltelt időszakban mindkét országban jelentős változások történtek a felsőoktatás területén, amelyre tekintettel szükséges a dokumentum modernizációja és az új nemzeti szakterületi szabályozási környezethez való igazítása. A tartalmilag megújuló Egyezményben egyúttal kifejezésre jutnak az aktuális nemzetpolitikai célkitűzések, illetve a kárpátaljai magyarság érdekeinek minél teljesebb képviseletére való törekvés.

A kétoldalú szakértői tárgyalások már a 2010-es évek elején megkezdődtek az ukrán féllel, a szövegegyeztetés befejezésére azonban akkor nem került sor. A kétoldalú egyeztetések az elmúlt években váltak aktívabbá. Az egyeztetési folyamat többnyire levelezés útján folytatódott az ukrán partnerrel. Az egyeztetési munka felgyorsítását elősegítette a Magyar-Ukrán Gazdasági Együttműködési Kormányközi Vegyes Bizottság keretében felállított oktatási munkacsoport is, amelynek idei két ülésén sor került az Egyezmény szövegtervezetének elvi áttekintésére és az álláspont-különbségek tisztázására. Az Egyezményt a két fél 2021. július 22-én Kijevben írta alá.

-----STARTING---POINT---RESZLETES---

Részletes indokolás

Az 1. §-hoz

Az Egyezmény tartalmát tekintve - a jogalkotásról szóló 2010. évi CXXX. törvény 4. §-a alapján - törvényhozási tárgykört érintő szabályokat tartalmaz, ezért a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) 7. § (1) bekezdés a) pontjában foglaltakra tekintettel az Egyezmény kötelező hatályának elismerésére az Országgyűlés adhat felhatalmazást.

A 2. §-hoz

Az Nsztv. 7. § (2) bekezdése és 9. § (1) bekezdése szerint a kihirdetés az Országgyűlés hatáskörébe tartozik.

A 3. §-hoz

Az Nsztv. 10. § (1) bekezdés b) pontjának megfelelően a törvény 1. melléklete tartalmazza az Egyezmény hiteles magyar nyelvű szövegét.

A 4. §-hoz

Hatályba léptető rendelkezés. A hatálybalépés napját - az Nsztv. 10. § (4) bekezdésének megfelelően - a külpolitikáért felelős miniszter a Magyar Közlönyben közzétett közleményével állapítja meg.

Az 5. §-hoz

Az Nsztv. 10. § (1) bekezdés f) pontjának megfelelően tartalmazza az Egyezmény végrehajtásáért felelős szerv megjelölését.

A 6. §-hoz

A Magyar Köztársaság Kormánya és Ukrajna Kormánya között a Magyar Köztársaságban és Ukrajnában folytatott tanulmányokat és végzettséget tanúsító okiratok, valamint tudományos fokozatok egyenértékűségének kölcsönös elismeréséről szóló Egyezményt kihirdető jogszabály hatályon kívül helyezéséről rendelkezik.