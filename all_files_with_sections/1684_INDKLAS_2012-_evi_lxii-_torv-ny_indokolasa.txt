2012. évi LXII. törvény indokolása

a gyermekbarát igazságszolgáltatás megvalósulásához kapcsolódó egyes törvények módosításáról

-----STARTING---POINT---ALTALANOS--- 

Az utóbbi időben számos nemzetközi jogi dokumentum született, amely arra vonatkozóan ad iránymutatást az államok kormányainak, hogy hogyan tudnák gyermekbaráttá formálni igazságszolgáltatásukat. A törvény a polgári és büntető anyagi és eljárásjog területéről foglalja össze azokat a módosítási lehetőségeket, melyek előmozdíthatják a fenti cél megvalósítását.

A büntető anyagi jog területén a módosítások folytán változnak az elévülési szabályok, eszerint bizonyos bűncselekmények sértettjének a nagykorúvá válástól még öt évig lesz lehetősége az eljárás megindítására irányuló jognyilatkozatok megtételére. A pénzbüntetés szabályai könnyebben alkalmazhatók lesznek fiatalkorúval szemben, módosulnak továbbá az emberölésre és az öngyilkosságban közreműködésre vonatkozó szabályok is, a nemi erkölcs elleni bűncselekmények körében módosításra kerül az erőszakos közösülés, a szemérem elleni erőszak és a megrontás tényállása, a kiskorú veszélyeztetése tényállási elemei közé a módosítás beiktatja a kiskorú érzelmi fejlődésének veszélyeztetését is. A büntető eljárásjog módosítása révén további garanciák épülnek be a fiatalkorú terhelt és kiskorú tanú meghallgatásával kapcsolatban.

A polgári eljárásjog szabályai közül módosulnak a zárt tárgyalás elrendelésének feltételei valamint az illetékességi szabályok. Új elemként kerülnek be a kiskorú fél és tanú meghallgatásának, illetve kihallgatásának szabályai, továbbá kiegészülnek a kiskorú érdekeltkénti meghallgatásának rendelkezései.

-----STARTING---POINT---RESZLETES---

Az 1. §-hoz

A törvény módosítja az elévülési szabályokat. Az európai uniós jogharmonizációs szempontokra és nemzetközi dokumentumokra figyelemmel a nagyobb tárgyi súlyú szándékos bűncselekmények, így az élet, testi épség, egészség elleni bűncselekmények közül az emberölés (Btk. 166. §) és az erős felindulásban elkövetett emberölés (Btk. 167. §) továbbá az emberkereskedelem, illetve a nemi erkölcs elleni bűncselekmények vonatkozásában az elévülési időt az általánostól eltérően kell meghatározni. A módosítást követően bűncselekmény sértettje huszonharmadik életévének betöltéséig nem évül el a bűncselekmény.

Problémát okoz, hogy a nemi erkölcs elleni fejezetben elhelyezkedő kitartottság és üzletszerű kéjelgés elősegítése bűncselekményeknek nincsen sértettje, így az új elévülési szabály fényében nehéz lenne megállapítani, hogy kinek az életkorához kell mérni a speciális elévülési időt. Erre tekintettel, ezen bűncselekmények esetében a mást kitartó üzletszerű kéjelgést folytató személy illetve a bordélyházban foglalkoztatott, a bűncselekmény elkövetésekor még kiskorú személy életkorát kell figyelembe venni. A gyermekprostitúció egyre növekvő arányára tekintettel szükséges ez a módosítás, annak érdekében, hogy a már felnőtt egykori prostituált is felléphessen azokkal szemben, akik kihasználták a helyzetét.

A 2. §-hoz

Pénzbüntetés esetén a bíróság a bűncselekmény elkövetőjét kívánja vagyoni hátránnyal sújtani, ebből következően e büntetést akkor lehet kiszabni, ha a vagyoni joghátrány a fiatalkorút, és nem másokat (elsősorban hozzátartozóit) érinti. Ennek megfelelően fiatalkorúval szemben a pénzbüntetés alkalmazásának további vagylagos feltételei is vannak, nevezetesen:

- önálló kereset (állandó munkaviszonyból vagy olyan folyamatos alkalmi munkából származó rendszeres pénzbeli juttatás, amely lehetővé teszi, hogy a fiatalkorú saját forrásból legyen képes a büntetés kifizetésére),

- önálló jövedelem (pl. ösztöndíj, jogügyletből származó rendszeres bevétel, de általában nem vonhatók e körbe a fiatalkorút vagy a gondozóját megillető szociális juttatások), vagy

- megfelelő vagyon (olyan ingó vagy ingatlan tárgy, ami kizárólag a fiatalkorú tulajdonában áll, értéket képvisel és végrehajtás alá vonható).

Annak érdekében, hogy ez a büntetés a fiatalkorúakkal szemben szélesebb körben alkalmazható legyen, indokolt vonatkozásukban az általános szabályokhoz képest alacsonyabban meghatározni a pénzbüntetés napi tételei számának minimumát, valamint az egy napi tétel legalacsonyabb és legmagasabb összegének csökkentése is szükséges. Ezzel a pénzbüntetés mértékére vonatkozó rendelkezések a szabadságvesztés tartamához hasonlóan kedvezőbbek lennének a fiatalkorúakra nézve a felnőttekre vonatkozó általános szabályokhoz képest.

A pénzbüntetés meg nem fizetése esetén először a pénzbüntetés végrehajtását kell megkísérelni, és csak a behajthatatlansága esetén lehet szabadságvesztésre átváltoztatni. A módosítás lehetővé teszi, hogy a behajthatatlan pénzbüntetést - ha ennek törvényi akadálya nincs - közérdekű munkára változtassák át, tekintettel arra, hogy fiatalkorú által elvégzett közérdekű munkának pedagógiai-nevelő hatása van. A közérdekű munkára átváltoztatásnál az egy napi behajthatatlan pénzbüntetésnek egy napi közérdekű munka felel meg. Amennyiben a fiatalkorú a munkakötelezettségének önként nem tesz eleget, a közérdekű munkát, vagy annak hátralévő részét a Btk. 50. §-ában foglaltaknak megfelelően kell szabadságvesztésre kell átváltoztatni.

A 3-4. §-hoz

A nemzetközi egyezmények szerint „gyermeknek” minősülnek a tizennyolcadik életévüket be nem töltött személyek. E személyi kör fokozottabb védelmének biztosítását jelenti az öngyilkosságban közreműködésre vonatkozó szabályozás módosítása.

Egyrészt indokolt az emberölés tényállását egy új bekezdéssel bővíteni. Az új szabály az eddigi következetes jogalkalmazói gyakorlatot emelné törvényi szintre, ezzel megoldana a kérdéssel kapcsolatban létező anomáliát. Ugyanis a bírói gyakorlat eddig a hivatkozott speciális passzív alanyok esetében a rábírással elkövetett öngyilkosságban közreműködést emberölésnek minősítette. A módosítás szerint emberölés tetteseként felel, aki tizennegyedik életévét be nem töltött vagy akaratnyilvánításra képtelen személyt öngyilkosság elkövetésére rábír. A megvalósulás feltétele, hogy az öngyilkosságot elkövessék. Erre a feltételre azért van szükség, mert a halálos eredménnyel válik befejezetté a bűncselekmény, mivel az emberölés kísérlete büntetendő, így a megkísérlési fordulatra nincsen szükség. A rendelkezés a törvény belső dogmatikai összhangját is hivatott megteremteni.

Akaratnyilvánításra képtelen az a személy, akinek akár állandó jelleggel, akár alkalmilag nincs jogi értelemben figyelembe vehető akarata, vagy aki az akaratát nem képes kifejezésre juttatni. Ide tartoznak az öntudatlan állapot különböző formái (ájulás, hipnotikus állapot, kábítószeres befolyásoltság), továbbá ide sorolhatóak a kóros elmeállapotúak.

Másrészt indokolt az öngyilkosságban közreműködés tényállását is új minősített esettel kiegészíteni. Eszerint súlyosabban lesz büntethető az a tizennyolcadik életévét betöltött személy, aki tizennyolcadik életévét be nem töltött személyt öngyilkosság elkövetésére rábír, vagy ahhoz segítséget nyújt. Itt viszont feltételül kell szabni, hogy az öngyilkosságot elkövessék vagy legalább megkíséreljék.

Az 5. §-hoz

A gyermekeknek joga van ahhoz, hogy érzelmileg kiegyensúlyozott felnőtté váljanak. Több gyermekvédelmi szervezet, jogalkalmazó szerint a kiskorú veszélyeztetésének hatályos tényállása nem nyújt kellő védelmet a kiskorúnak a vele közös háztartásban élő, nevelésére, gondozására köteles személyek megfélemlítése, megalázása, stb. ellen. Erre tekintettel iktatja be a törvény a bűncselekmény tényállási elemei közé a kiskorú érzelmi fejlődésének veszélyeztetését is.

A bűncselekmény elkövetési magatartása a súlyos kötelességszegés, következménye a kiskorú testi, értelmi, erkölcsi, érzelmi fejlődésének veszélyeztetése. Az adott ügy összes körülményének figyelembe vételével, a sértett kiskorú személyiségét, életkorát, stb. elemezve kell elbírálni, hogy a veszélyeztetési deliktum megvalósult-e.

A 6-9. §-hoz

A nemi erkölcs elleni bűncselekmények körében módosításra kerül az erőszakos közösülés, a szemérem elleni erőszak és a megrontás tényállása.

A nemzetközi elvárásoknak megfelelően a törvény az erőszakos közösülés, a szemérem elleni erőszak és a megrontás minősített eseteit is módosítja. A vonatkozó nemzetközi dokumentumok (2004/68/IB kerethatározat, a 2011/93/EU irányelv, a CAHVIO, valamint a PCES Egyezmény) szerint az elkövető hozzátartozója, vagy nevelése, felügyelete, gondozása, gyógykezelése alatt álló sértettek mellett a sértettel kapcsolatban fennálló hatalmi vagy befolyási viszonnyal való visszaéléssel elkövetett cselekményeket is szükséges súlyosabban büntetni, ezért indokolt ezek átvétele. A tényállás szempontjából a „visszaélés” a kulcsfogalom, mert csak akkor merülhet fel büntetőjogi fenyegetettség, ha az elkövető visszaél a „hatalmi”, befolyási helyzetével a szexuális cselekmény érdekében.

A 10-11. §-hoz

A módosítás a közérdekű munkára történő átváltoztatáshoz szükséges büntetés-végrehajtási jogszabályi hátteret is biztosítja. A hatályos Bv. tvr. vonatkozó rendelkezését úgy egészíti ki, hogy a pénzbüntetés behajthatatlansága esetén a gazdasági hivatalnak nemcsak szabadságvesztésre átváltoztatás érdekében kell megkeresnie az első fokon eljárt bíróságot, hanem a közérdekű munkára történő átváltoztatás érdekében is. A módosítás kiegészíti továbbá a pénzbüntetés helyébe lépő szabadságvesztésre vonatkozó szabályokat is oly módon, hogy azokat megfelelően alkalmazni lehessen a pénzbüntetés helyébe lépő közérdekű munka esetén is.

A 12. §-hoz

A polgári eljárásban bevezetett követelményhez hasonlóan, a büntetőeljárásban is kötelezővé teszi, hogy a kiskorú a korának, érettségének megfelelő tájékoztatást kapjon az idézésben, illetve értesítésben foglaltakról.

A 13-14. §-hoz

A Gyermekek jogairól szóló New York-i Egyezmény 12. cikke szerint az Egyezményben részes államok az ítélőképessége birtokában lévő gyermek számára biztosítják azt a jogot, hogy minden őt érdeklő kérdésben szabadon kinyilváníthassa véleményét, a gyermek véleményét, figyelemmel korára és érettségi fokára, kellően tekintetbe kell venni. Ebből a célból lehetőséget kell adni a gyermeknek arra, hogy bármely olyan bírói vagy közigazgatási eljárásban, amelyben érdekelt, közvetlenül vagy képviselője, illetőleg arra alkalmas szerv útján, a hazai jogszabályokban foglalt eljárási szabályoknak megfelelően meghallgassák.

Ennek megfelelően a tizennyolcadik életévét be nem töltött tanú és a fiatalkorú terhelt kihallgatásánál figyelemmel kell lenni értelmi szintjükre és a hatóság eljáró tagjának ezen körülményre tekintettel kell a vallomás előtti figyelmeztetéseket ismertetni.

A 15. §-hoz

A zárt tárgyalás tartása elrendelésének feltételei kibővítésre kerülnek azzal, hogy a bíróság a kiskorú védelmében is kizárhatja a nyilvánosságot az egész tárgyalásról vagy annak egy részéről. A bíróság a nyilvánosság kizárásáról ebben az esetben is hivatalból dönt.

A 16. §-hoz

Egyes családjogi perekben, így amikor a gyermek rendelkezik keresetindítási joggal, továbbá amikor a gyermek érdekében kerül sor a per megindítására, vagylagos illetékességi szabályok kerülnek megalkotásra a gyermek érdekeinek erőteljesebb érvényesítése érdekében. Az egyéb illetékességi okok között szerepel, hogy az örökbefogadás felbontására irányuló per a gyermek lakóhelye vagy tartózkodási helye szerint illetékes bíróságnál is megindítható. Ezt indokolja, hogy az ilyen perekben rendszerint a gyermek személyes meghallgatására is sor kerül, és ezzel a szabályozással megoldható, hogy ez a gyermek lakóhelyéhez, illetve tartózkodási helyéhez legközelebbi bíróságon történjen meg, vagyis maga a perbíróság foganatosítsa a meghallgatást, és ne egy megkeresett bíróság. A családjogi bírák tapasztalatait is figyelembe véve megállapítható, hogy a bíró személyes benyomás alapján megalapozottabb ítéletet tud hozni, mintha csupán a meghallgatást lefolytató megkeresett bíróság által továbbított jegyzőkönyv alapján kellene döntenie.

A 17. §-hoz

A kiskorú gyermek érdeke olyan fontos érdeknek minősül, ami indokolttá teszi, hogy a perbíróság más bíróság területén is eljárhasson, és ott közvetlenül foganatosítson egyes eljárási cselekményeket. A Pp. eddig is biztosította annak lehetőségét, hogy a perbíróság illetékességi területén belül indokolt esetben a kiskorú lakhelyén, azaz otthonában folytassa le az egyes eljárási cselekményeket. A Pp. 44. § (1) bekezdésének a kiegészítése lehetővé teszi, hogy a kiskorú gyermek érdekében - amennyiben ezt a bíróság szükségesnek tartja - erre a perbíróság illetékességi területén kívül is sor kerülhessen. Hiszen a fent kifejtettek értelmében a gyermek jogai érvényesülését jobban szolgálja az, ha a perbíróság folytatja le az őt érintő perben az egyes eljárási cselekményeket, mint egy megkeresett bíróság, és kétségtelen, hogy a gyermek számára a legideálisabb légkör saját otthonában áll rendelkezésre. A módosítás ezen eljárás lehetőségét teremti meg azzal, hogy természetesen az ügy összes körülménye alapján a bíróság dönt arról, hogy indokolt-e alkalmazni.

A 18. §-hoz

A Pp. jelenleg a házassági perekre vonatkozó szabályok között rögzíti a kiskorú érdekeltkénti meghallgatására vonatkozó alapvető rendelkezéseket. Megállapítható, hogy a vonatkozó szabályozás rendkívül szűkszavú. A témakör fontosságára és súlyára figyelemmel, továbbá a jogalkalmazói jelzésekre tekintettel indokolt a kiskorú érdekeltkénti meghallgatására irányadó előírások kiegészítése és a törvényen belül a jelenleginél megfelelőbb helyre történő elhelyezése. A módosítás a kiskorú érdekeltkénti meghallgatására vonatkozó előírásokat a Pp. felekre és más perbeli személyekre vonatkozó szabályai között helyezi el. A bíróság a kiskorút, mint érdekeltet a Csjt. 74. §-ában foglalt perekben hallgatja meg, melyek a szülői felügyelettel, a gyermek elhelyezésével vagy az elhelyezés megváltoztatásával kapcsolatos perek.

A módosítás rendezi, hogy milyen módon kell a kiskorút idézni. A tizennegyedik életévét be nem töltött kiskorú gyermeket a törvényes képviselője útján kell idézni azzal, hogy a kiskorú megjelenéséről gondoskodjon. A tizennegyedik életévét betöltött kiskorú már közvetlenül idézhető, de idézéséről akkor is külön értesíti a bíróság a törvényes képviselőt, ha őt is idézte a tárgyalásra.

A fentieket indokolja, hogy a fő szabály szerint a tizennegyedik életévét betöltött kiskorú korlátozottan cselekvőképes, a Ptk. 12/A. §-a értelmében törvényes képviselőjének közreműködése nélkül is tehet olyan személyes jellegű jognyilatkozatot, amelyre jogszabály feljogosítja; megkötheti a mindennapi élet szokásos szükségleteinek fedezése körébe tartozó kisebb jelentőségű szerződéseket; rendelkezik munkával szerzett keresményével; keresménye erejéig erre kötelezettséget vállalhat; és megköthet olyan szerződéseket, amelyekkel kizárólag előnyt szerez.

A kiskorú meghallgatásának megfelelő légkörben, a gyermek számára érthető módon kell megtörténnie. A kiskorú meghallgatatásánál fontos a gyermekkor értelmi és érzelmi sajátosságaira megfelelően felkészült szakemberek részvétele, és a megfelelő kérdezési technikák alkalmazása. A kiskorú gyermeket korára és érettségére figyelemmel megfelelő tájékoztatással kell ellátni, és az erkölcsi nevelés, valamint a jogkövető magatartás tudatosítása érdekében kell felhívni a figyelmét arra, hogy a valóságnak megfelelő előadásokat kell tennie. A kiskorú gyermeknek az érdekeltkénti meghallgatás során jogában áll a nyilatkozattételt, illetve az egyes kérdésekre a válaszadást megtagadni, azt indokolnia nem kell.

A meghallgatás során a felek nem intézhetnek közvetlenül kérdést a kiskorúhoz, pontosan annak érdekében, hogy ne befolyásolhassák. Amennyiben ügygondnokot rendel a bíróság a kiskorú számára, a bíróság engedélyezheti, hogy az ügygondnok közvetlenül is tegyen fel kérdést, hiszen pontosan a kiskorú érdekeinek védelmében kerül sor a kirendelésére. A kiskorút az elnök hallgatja meg. A meghallgatás során azokat a kérdéseket, amelyek a gyermeket a független véleménynyilvánításban befolyásolnák, vagy érzelmileg megterhelnék az elnök - mérlegelést követően - mellőzi.

A Pp.-be beiktatásra kerülő 65/B. § rögzíti a jegyzőkönyvezésre vonatkozó speciális rendelkezéseket is. Előírásra kerül, hogy a kiskorú meghallgatásáról készült jegyzőkönyvet fel kell olvasni a meghallgatás végén, illetve a hangfelvételt a kiskorú jelenlétében kell rögzíteni annak érdekében, hogy a kiskorú gyermek a vallomását kiigazíthassa vagy kiegészíthesse. A jegyzőkönyv az elnök engedélyével az ügygondnok - mint gyermek érdekében eljáró személy - valamint a felek észrevételei alapján is kiegészíthető, módosítható. Ha a felek a meghallgatáson nem vettek részt, a jegyzőkönyvet ismertetni kell.

A 19. §-hoz

A Pp. idézésre vonatkozó szabályai kibővítésre kerülnek azzal az előírással, hogy amennyiben a bíróság kiskorú gyermeket idéz, úgy az idézésnek nemcsak az általános tájékoztatást, hanem a gyermekekre vonatkozó szabályokról egy speciális tájékoztatást is tartalmaznia kell. Ezt a tájékoztatást elsősorban a gyermek korára illetve érettségére, valamint arra figyelemmel kell megfogalmazni, hogy az eljárásban félként, tanúként vagy érdekeltként vesz-e részt.

A 20. §-hoz

A félként meghallgatott vagy a tanúként kihallgatott tizennegyedik életévét betöltött kiskorúval szemben a törvényben meghatározott okok fennállása esetén pénzbírságot szabhat ki a bíróság, azonban a pénzbírság legmagasabb összegét indokolt az általánosan előírt legmagasabb összegnél - ami ötszázezer forint - alacsonyabb összegben meghatározni. A kiskorúval szemben kiszabható pénzbírság legmagasabb összege háromszázezer forintban kerül meghatározásra.

A 21. §-hoz

Tekintettel arra, hogy a perbeli cselekvőképességgel nem rendelkező kiskorú fél idézésére vonatkozó külön szabályozást nem tartalmaz a Pp., a módosítás rendelkezik erről, és a kiskorú érdekeltkénti, illetve tanúkénti idézésével azonosan rögzíti a szabályokat.

A 22. §-hoz

A bíróság a kiskorú gyermeket félként személyesen is meghallgathatja. A kiskorú gyermekeknek főszabály szerint nincs perbeli cselekvőképességük. Ez alól a szabály alól több kivételt ismerünk, amikor a peres eljárásban korlátozottan cselekvőképes is teljes cselekvőképességgel rendelkezik, és a perben saját maga eljárhat pl.: a munkaviszonyból, tagsági viszonyból eredő perekben a korlátozottan cselekvőképes kiskorú teljes perbeli cselekvőképességgel rendelkezik. Ezekben az esetekben nem jelen szabály alkalmazandó, mert a bíróság a tizennegyedik életévét betöltött kiskorút félként idézi, aki a perben önállóan jár el. A Pp. 141. §-ának új rendelkezéseit abban az esetben kell alkalmazni, amikor az a fő szabály érvényesül, amely szerint a kiskorú perbeli cselekvőképességgel nem rendelkezik. Ilyenkor őt csak a tények tekintetében lehet meghallgatni. Természetesen itt is érvényesül a Pp. 133. § (2) bekezdésében rögzített azon szabály, hogy a meghallgatás nem terjedhet ki az üggyel összefüggésben nem álló körülményekre, erre a tanács elnöke ügyel, és az ügyre nem tartozó, úgyszintén a kihallgatott kiskorú befolyásolására alkalmas kérdés feltevését, illetőleg az arra való feleletet megtiltja.

Fontos kiemelni, hogy a bíróság a tizennegyedik életévét be nem töltött, de ítélőképessége birtokában lévő kiskorút is meghallgathatja ténykérdések tekintetében. Az ítélőképessége birtokában lévő gyermek véleménye figyelembevételének követelményét az 1991. évi LXIV. törvénnyel kihirdetett Gyermekek jogairól szóló, New Yorkban 1989. november 20-án kelt Egyezmény vezette be. A gyermekek jogainak szabályozása és az ezzel összefüggő jogi garanciák kapcsán a házasságról, a családról és a gyámságról szóló 1952. évi IV. törvény módosításáról szóló 1995. évi XXXI. törvény több ponton módosította a házasságról, családról és gyámságról szóló 1952. évi IV. törvény (a továbbiakban: Csjt.) rendelkezéseit annak érdekében, hogy a gyermek, mint autonóm személyiség aktívan részt vehessen a sorsát érintő lényeges kérdések eldöntésében. Ennek megfelelően a Csjt. több rendelkezésébe és a Ptk. szövegébe is bekerült az „ítélőképessége birtokában lévő gyermek véleménye” figyelembevételének követelménye az őt érintő döntések során [pl: Csjt. 71. § (1) bekezdése, Ptk. 12/D. §].

Az Egyezmény szövegével is összhangban a gyermek meghallgatásánál az ítélőképességének lehet relevanciája, vagyis annak, hogy mennyiben tud korához képest a gyermek értékelhetően nyilatkozni.

A Pp. 8. § (3) bekezdése a jóhiszemű pervitel kötelezettségére vonatkozó szabályok megsértése esetén alkalmazandó jogkövetkezményeket tartalmazza. A pénzbírság kiszabásának szubjektív feltétele a fél részéről tanúsított felróhatóság (szándékosság), ill. a nagyfokú gondatlanság. Értelemszerűen a tizennegyedik életévét be nem töltött kiskorúnál ez a felróhatósági elem hiányzik, míg a tizennegyedik életévét betöltött kiskorúval szemben korlátozott cselekvőképességére tekintettel már alkalmazhatóak egyes perbeli jogkövetkezmények. Azonban mivel a bíróság őt is csak ténykérdésről hallgathatja meg ezért nincs helye a 8. § (3) bekezdés c) pontja alkalmazásának.

A 23. §-hoz

A tanúbizonyítás indítványozásával összefüggésben ki kell emelni, hogy minden esetben kötelező azt előzetesen bejelenteni a bíróságon. Így az ügyben eljáró bíró megfelelően tudja ütemezni a tárgyalást, másrészről elkerülhető az, hogy ugyanannak a ténynek a bizonyítására feleslegesen nagyszámú tanút, vagy indokolatlanul kiskorút hallgasson meg. Fontos, hogy ha a megidézni kért tanú kiskorú, akkor a félnek be kell jelentenie a kiskorú tanú életkorát is. Ugyanis amikor a bíró a kiskorút tanúként megidézi, akkor a kora az az alapvető információ, ami minden esetben rendelkezésére áll, ebből tud kiindulni, amikor az idézésben ellátja a kiskorú gyermeket a tanúzásra vonatkozó megfelelő tájékoztatással.

A 24. §-hoz

A Pp. eddig nem tartalmazott kifejezett szabályokat a kiskorú tanú kihallgatására vonatkozóan, ezért került beiktatásra a Pp. tanúzásra vonatkozó szabályaihoz a kiskorú gyermek tanúként történő kihallgatása. A Pp. a tanúskodás feltételeként nem határoz meg életkort, amiből következik, hogy tizennegyedik életévét be nem töltött kiskorú, azaz gyermekkorú is kihallgatható tanúként. A Pp. ezen szakasza a tizennegyedik életévét be nem töltött kiskorú tanúként való kihallgatását kivételként szabályozza, ezzel is biztosítva azt, hogy a gyermeknek csak végső esetben, akkor kelljen részt vennie az igazságszolgáltatásban ha azt fontos eljárási érdek indokolja.

A törvény rendelkezése szerint a kiskorú tanú kihallgatásánál a képviselője jelen lehet. A kiskorú gyermek kihallgatásakor a figyelmeztetéseket és a tájékoztatásokat számára érhető módon kell közölni. A kiskorú kihallgatásánál ezért kiemelten fontos a gyermekkor értelmi és érzelmi sajátosságaira megfelelően felkészült szakemberek részvétele, és a megfelelő kérdezési technikák alkalmazása.

A tizennegyedik életévét még be nem töltött gyermek tanúként való kihallgatása esetén a hamis tanúzás törvényes következményeire történő figyelmeztetést értelemszerűen mellőzni kell, helyette az igazmondás követelményéről kell a kiskorú gyermeket korára és érettségére figyelemmel megfelelő tájékoztatással ellátni. A tizennegyedik életévét még be nem töltött kiskorú helyett és nevében a törvényes képviselője gyakorolja az egyes eljárási cselekményeket, így nyilatkozik a kiskorú személyi adatainak zártan kezeléséről, a vallomástétel megtagadásáról, valamint gyakorolja a vallomástételre kötelező határozat elleni fellebbezési jogot.

Előfordulhat, hogy a kiskorú tanú és törvényes képviselője között érdekellentét van, ilyenkor a bíróság megkeresése alapján a gyámhatóság a kiskorú részére eseti gondnokot rendel ki, aki ilyen esetben gyakorolja a törvényes képviselőt megillető jogokat. Megjegyzendő, hogy ilyenkor a bíró mérlegelési jogkörében határozhat arról, hogy érdekellentét esetén a kiskorú törvényes képviselője jelen lehet-e a gyermek meghallgatásánál vagy sem.

A 25. §-hoz

A módosítás a kiskorú gyermek tanúként való idézésének részletes szabályait rögzíti, hasonlóan az érdekeltkénti meghallgatásra történő idézés szabályaihoz.

A 26. §-hoz

A tizennegyedik életévét be nem töltött kiskorúnál természetesen nem alkalmazhatók a tanúkkal szembeni kényszerítő eszközök, így nem lehet őket az okozott költségek megtérítésére kötelezni, nem sújthatóak pénzbírsággal, és nem lehet elrendelni elővezetésüket sem. Ha azonban a tanúként idézett tizennegyedik életévét be nem töltött kiskorú gyermek a tárgyaláson nem jelenik meg vagy eltávozik, és a törvényes képviselője nem igazolja, hogy vétlen a kiskorú meg nem jelenésében vagy eltávozásában, a törvényes képviselő pénzbírsággal sújtható, és a meg nem jelenéssel okozott költség megtérítésére kötelezhető. Ez ellen a határozat ellen a törvényes képviselő fellebbezéssel élhet.

A 27. §-hoz

A rendelkezés technikai módosítást tartalmaz.

A 28-29. §-hoz

Az apaság és a származás megállapítása iránti egyéb perek valamint a szülői felügyeleti jog megszüntetése iránti per estében egy speciális illetékességi szabály kerül meghatározásra, melynek értelmében ezek a perek a kiskorú gyermek lakóhelye vagy tartózkodási helye szerint illetékes bíróság előtt is megindíthatóak. Ez a vagylagos illetékességi szabály a kiskorú gyermek érdekét szolgálja, hiszen ezekben a perekben a gyermek is rendelkezik keresetindítási joggal.

-----STARTING---POINT---VEGE---

A 30. §-hoz

Hatályba léptető rendelkezés.

A törvény 12. és 19. §-a eltérően a főszabálytól később lép hatályba, tekintettel arra, hogy a bíróságoknak elegendő felkészülési időt kell biztosítani a kiskorú idézéséhez csatoltandó külön tájékoztató nyomtatványok előkészítésére.

A 31. §-hoz

A Pp. 279. § (4) bekezdését hatályon kívül helyezi a módosítás, tekintettel arra, hogy a kiskorú érdekeltként történő meghallgatásának szabályai a felek és más érdekeltekre vonatkozó előírások között kerültek elhelyezésre.

A 32. §-hoz

A jogharmonizációs záradék felsorolja azokat az európai uniós jogi aktusokat, amelyeknek a törvény megfelel.