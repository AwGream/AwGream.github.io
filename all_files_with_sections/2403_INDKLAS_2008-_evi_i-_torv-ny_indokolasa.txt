2008. évi I. törvény indokolása

az egészségbiztosítási pénztárakról

-----STARTING---POINT---ALTALANOS--- 

Cél, hogy Magyarországon növekedjen az emberek testi-lelki egészségben megélt életkora, hogy mindenkinek azonos esélye legyen betegsége esetén a szükséges, magas szintű egészségügyi ellátásara. Cél, hogy a magán és közfelelősség tisztázásával, a versenyt és a szolidaritást egyaránt érvényesítő keretek megteremtésével megvalósuljanak a valódi biztosítási alapon működő egészségügy szabályozási, intézményi, pénzügyi, működési, felügyeleti és garanciális feltételei annak érdekében, hogy az ellátórendszer jobb minőséget a jelenleginél igazságosabban és fenntarthatóan biztosítson.

Jelenleg az egészségügy rendszere számos problémával küzd: az egészségügyi ellátás színvonala nem megfelelő; nem érvényesül megfelelő mértékben a szolidaritás; nem elég hatékonyan működik; a beteg kiszolgáltatott; a rendszer meghatározó eleme a hálapénz, miközben nem nyújt méltányos és teljesítmény-arányos jövedelmet az orvosoknak és az egészségügyi dolgozóknak.

A fentiekben vázolt problémák mellett Magyarország lakosságának egészségi állapota nemzetközi összehasonlításban rendkívül kedvezőtlen. Lemaradásunk mögött jelentős részben a társadalom meghatározó hányadának egészségtelen életmódja, valamint az egészségügyi ellátórendszer állapota és szerkezeti problémái, valamint a lakosság alacsony szintű egészségtudatossága áll.

Cél, hogy a gazdasági teljesítmény és az életkörülmények tartósan és gyors ütemben közelítsenek az Európai Unió átlagához. Ehhez olyan gazdaságpolitikára van szükség, amely tartós államháztartási és külső egyensúlyon alapul. Az államháztartás minél gyorsabb konszolidálásához szükséges rövidtávon ható fiskális lépések mellett, azokkal párhuzamosan a Kormány az állami működés egészét érintő, átfogó reformokkal kívánja megteremteni a valóban tartós egyensúly feltételeit. Az intézkedések nemcsak a szabályozás változását jelentik, hanem a gazdasági és társadalmi szereplők gondolkodásmódjában is jelentős módosulást igényelnek, olyan fontos kérdésekben, mint az állam szerepének újraértékelése, a közösség és az egyén felelősségének meghatározása. Az egyre jobban növekvő egészségügyi kiadások, a rendszer alacsony hatékonysága azt jelzi, hogy az egészségbiztosítás rendszerében olyan alapvető változásokra van szükség, amely valódi érdekeltséget teremt, valamint a rendszer folyamatosan javuló minősége, igazságosabb, biztonságosabb és fenntarthatóbb működése által jobban képes lesz megőrizni és helyreállítani egészségünket. Ezzel összefüggésben indul el az egészségbiztosítás rendszerének mélyreható átalakítása.

Az átalakulás következtében az egészségügyi szektor képes lesz arra, hogy hatékonyan, biztonságosan és kiszámíthatóan működjön és ezáltal a konvergencia programból is fakadó gazdasági elvárásokat teljesíteni tudja.

A reform már a 2006. év során elindult, az egészségbiztosítás rendszere a tavaly év végén elfogadott reformtörvények (jogviszony-ellenőrzés szigorítása, vizitdíj és kórházi napidíj bevezetése, Egészségbiztosítási Felügyelet felállítása, gyógyszerpiac új szabályozása) alapján elindult a változás útján.

2007. április 1-jétől megkezdődött az egészségügyi szolgáltatóknál az Országos Egészségbiztosítási Pénztár nyilvántartása alapján a beteg jogosultságának ellenőrzése, amellyel jelentős javulást sikerült elérni, hiszen a jogosultsággal rendelkezők száma jelentősen nőtt, több mint 510 ezer ember jogviszonya rendeződött.

A gyógyszerkassza hosszú idő óta először vált tarthatóvá a jogszabályokba épített garanciális elemeknek, valamint az OEP jogszabályszerű hatósági jogalkalmazói gyakorlatának köszönhetően, eleget téve ezzel a Konvergencia Program előírásainak is. A gyógyszer kiskereskedelem liberalizációja keretében, az új piacnyitást felölelő szabályoknak köszönhetően több mint száz új gyógyszertár létesítését engedélyezte az Állami Népegészségügyi és Tisztiorvosi Szolgálat az országban. Számos gyógyszercsoport esetében a transzparens befogadási és támogatási szabályok alkalmazásával megindult az árcsökkenés, ami mind a gyógyszerkasszának, mind pedig a betegeknek jelentős megtakarítást hozott.

Az egészségügyi ellátó-rendszer ágyszám szerkezetének átalakítása is elindult. Az aktív ágyak számának csökkentése és ezzel párhuzamosan a krónikus ágyak növelése az ellátási igényekhez igazodó szükséglet kialakítását, valamint azt célozta, hogy kevesebb ágyon jobb minőségű ellátást kapjanak a betegek.

Magyarországon indokolatlanul magas az orvos-beteg találkozások száma, ezek a rendelkezésre álló kapacitásokat csökkentik, valamint az ellátások szakmai biztonságának és minőségének fenntartását nehezítik. Ezért szükségessé vált, hogy az európai országok kétharmadához hasonlóan 2007. február 15-től bevezetésre kerüljön a vizitdíj, illetve a kórházi napidíj. A vizitdíj bevezetésének következtében a járóbeteg-szakellátás területén a vizitdíj bevezetésének hatására 10-20%-kal csökkent az orvos-beteg találkozások száma, valamint a háziorvosi szolgálatok jelentős bevételhez jutottak, amely átlagosan havi 150-200 ezer forint többletbevételt biztosít számukra.

Megkezdte működését az Egészségbiztosítási Felügyelet, amelynek fő célja, hogy Magyarországon is igazságos, szolidáris és európai színvonalon működő egészségügyi rendszer legyen. Az egészségügyi miniszter irányítása alatt álló Egészségbiztosítási Felügyelet feladata, hogy felügyelje az egészségügyi rendszer szabályzórendszerét, ellenőrizze a társadalombiztosítás hatékony működését.

A reformfolyamat eredményekben gazdag első szakaszát követően a további rendszerszintű átalakítás szakaszába léptünk. Az egészségbiztosítási rendszer átalakítása képes arra, hogy a reform első szakaszának eredményeit is megőrizze.

A törvényben vázolt egészségbiztosítási reform lényege, hogy az egészségbiztosítás működtetését új, egymással versengő szereplőkre, azaz az egészségbiztosítási pénztárakra bízza. Az új szereplők új szemlélet hoznak, a köztük lévő szabályozott verseny pedig folyamatosan javuló minőséget és hatékonyságot eredményez. A verseny két szinten valósul meg: az új szereplők (a pénztárak) versenyeznek a biztosítottakért, ennek eszközeként versenyre kényszerítik az egészségügyi szolgáltatókat is.

A egészségbiztosítási pénztár olyan zártkörűen működő részvénytársaság, amelynek alapítója és többségi tulajdonosa a Magyar Állam, és amelyben a magánbefektetők 49 százalékos tulajdoni részt szerezhetnek.

Az egészségbiztosítási pénztárak fő feladata az egészségbiztosítási szolgáltatások nyújtása, azaz a pénztártagok által igénybe vehető szolgáltatások szervezése és finanszírozása. A pénztárak felhatalmazást kapnak arra, hogy betegutakat szervezzenek, azaz orvosszakmai és gazdaságossági alapon betegeket irányítsanak, betegutakat definiáljanak és ösztönözzenek ezek betartására, a törvény keretein belül.

Az egészségbiztosítási pénztárak a törvényi feltételek mentén, az Egészségbiztosítási Felügyelet által kiadott működési engedély birtokában végezhetik tevékenységüket. Működésük megkezdésének feltétele, hogy a hozzá bejelentkezett és rendelt biztosítottak száma elérje az 500 ezer főt és ne haladja meg a 2 millió főt.

A törvény meghatározza működésük szervezeti kereteit, így például a vezető állású személyek körét: cégvezető, vezető jogtanácsos, számviteli rendért felelős személy, belső ellenőr, vezető orvos.

Az egészségbiztosítási pénztárak működésére szigorú biztonsági, befektetési és számviteli szabályok vonatkoznak.

A pénztár alapvető szolgáltatás-szervező funkciója a betegellátás ésszerű megszervezését eredményezi, nő az ügyfélszolgálati kultúra, csökken a betegek kiszolgáltatottsága, a beteg nem a rendszer objektumaként, hanem ügyfélként jelenik meg.

A pénztárak a területi ellátási feladataik teljesítése keretében kötelesek lesznek szerződni azzal a szolgáltatóval, amely a pénztárhoz tartozó ellátási területen rendelkezik székhellyel. A pénztárak a szerződéskötés során figyelembe veszik a rendelkezésre álló kapacitásokat, a garanciális elérési szabályokat és a minőségi követelményeket.

A szolidaritás érvényesítése érdekében az új egészségbiztosítás rendszerében az egészségügyi szolgáltatások finanszírozása fejkvóta alapú forráselosztás alapján történik. A pénztártagok által igénybe vett egészségügyi szolgáltatások fedezetéül a mindenkori éves költségvetési törvényben meghatározott természetbeni ellátások előirányzatának feladatfinanszírozott ellátásokra fordítható összeggel csökkentett részének meghatározott (demográfiai, földrajzi, szocio-ökonómiai, illetve egészségi) változók alapján számított arányos része szolgál. Ez a finanszírozási rendszer hatékonyabb és méltányosabb forrás felhasználást eredményez. A cél egyrészt az, hogy a korábbinál jobb (hatékonyabb) egyensúlyi helyzet legyen teremthető, másrészt, hogy a javak méltányosabb elosztásra kerüljenek a társadalom egyes csoportjai között.

A szolidaritást biztosítja, hogy fenntartjuk a kötelező biztosítás elvét, így senki nem marad ellátás nélkül - a pénztárak nem szelektálhatnak a betegek között, és aki nem választ magának pénztárt, az a területileg illetékes pénztár tagjává válik. Az Egészségbiztosítási Felügyelet szigorúan ellenőrzi, hogy mindenki megkapja-e a szükséges ellátást. Az új rendszerre való áttérés nem jár járulékemeléssel, a jövőben is mindenki jövedelemarányos járulékot fizet, míg a szolgáltatásokat szükségletarányosan veszi igénybe. Ezzel az új egészségbiztosítási rendszer megerősíti a nemzeti kockázatközösséget.

A mentés, az anya-, gyermek és ifjúságvédelem, az anyatej ellátás, a védőnői és az iskola-egészségügyi ellátás finanszírozása feladatfinanszírozással történik. Az erre fordítható összeget a mindenkori éves költségvetés tartalmazza.

A nagyértékű és egyéb speciális ellátások, valamint az előzetesen engedélyezett külföldi gyógykezelések finanszírozását az Országos Kockázatközösségi Alap biztosítja, amelyet az E. Alapot kezelő szerv képez meg és amelyet elkülönítve kezel.

Az Országos Egészségbiztosítási Pénztár a Kormány által kijelölt központi hivatalként működő E. Alapot kezelő szervvé (a továbbiakban: Központ) alakul át.

Megmaradnak az E. Alap kezelésével kapcsolatos feladatai, úgy, mint részvétel az E. Alap költségvetésének tervezésében és a zárszámadás végrehajtásában; az E. Alap kiadásainak és bevételei alakulásának monitorozása; az Országos Kockázatközösségi Alap kezelése; az egyéni jogosultság- és járuléknyilvántartási rendszer működtetése; az E. Alapot érintő jogszabályok véleményezése; pénztáranként a pénztártagok után járó fejkvóta megállapítása; a pénztárak által jóváhagyott jelentés alapján utalja a finanszírozási összeget a szolgáltatók felé.

A fenti feladatain túl ellátja a nemzetközi összekötő szervi és pénzügyi elszámolói feladatokat, valamint végzi hatósági feladatait, azaz kiadja a TAJ-számot igazoló hatósági igazolványt; vezeti az országosan egységes TAJ nyilvántartást; dönt a gyógyszerek, gyógyászati segédeszközök társadalombiztosítási támogatásba történő befogadásáról.

A kötelező egészségbiztosítás ellátásairól szóló 1997. évi LXXXIII. törvény (a továbbiakban: Ebtv.) 2007. január 1-jétől hatályos módosításával megtörtént az ellátások szintenkénti elkülönítése aszerint, hogy azok

- az állam által garantált rendszerben, emberi jogon vehetők igénybe;

- társadalombiztosítási jogviszony alapján igénybe vehetőek;

térítési díj fizetése ellenében vagy kiegészítő biztosítás keretei között igénybe vehető szolgáltatások.

A „csomagok” fentiekben vázolt rendszere, valamint tartalma a pénztárak megalakulásával nem változik, egyetlen biztosított és egyetlen pénztár vonatkozásában sem szűkül. A pénztárszervezés és a folyamatos működés során a technológiák fejlődésével természetesen az ellátási csomag tartalma változhat, új eljárások, gyógyszerek, eszközök, műszerek kerülhetnek be a finanszírozásba és a régi, már nem költséghatékony ellátások kerülhetnek ki a rendszerből a Díjtétel Bizottság döntése alapján.

A pénztárak a biztosítottakért folytatott verseny keretében kínálhatnak egyes többletszolgáltatásokat, mint például a vizitdíj, kórházi napidíj, valamint a kötelező egészségbiztosítási csomaghoz kapcsolódó térítési díjak összegének átvállalása.

-----STARTING---POINT---RESZLETES---

Az 1-2. §-hoz

A rendelkezés fogalom-meghatározásokat és a törvény alapelveit tartalmazza.

A 3. §-hoz

Kizárólag az e törvény szerinti szervezetek, az egészségbiztosítási pénztárak (a továbbiakban: EBP) nyújthatnak egészségbiztosítási szolgáltatást, más szervezetek nem. Az EBP főtevékenységként csak egészségbiztosítási szolgáltatást nyújthat, emellett csak baleset-, betegség- vagy egészségbiztosításhoz kapcsolódó biztosításközvetítői tevékenységet végezhet.

A 4. §-hoz

Meghatározza az EBP formáját (zártkörűen működő részvénytársaság), alapítóját (Magyar Állam), többségi tulajdonosát (Magyar Állam). Az EBP alapítására és működésére alapvetően a gazdasági társaságokra és az állami vagyonra vonatkozó szabályokat kell alkalmazni, bizonyos eltérésekkel (pl. előtársaságként nem működhet, stb.). Az EBP legalább 20 millió forint jegyzett tőkével, kizárólag pénzbeli hozzájárulással alapítható. Meghatározásra kerül a jogi és magánszemélyek azon köre, amely az EBP-ben nem szerezhet tulajdont (gyógyszergyártók, egészségügyi szolgáltatók, valamint azok fenntartói és tulajdonosai stb.).

Az 5. §-hoz

Meghatározza az Egészségbiztosítási Felügyelet (a továbbiakban: Felügyelet) által kiadott működési engedély iránti kérelemhez csatolni szükséges dokumentumok körét, illetve azon eseteket, melyekben a Felügyeletnek el kell utasítania a működési engedély megadását.

A 6. §-hoz

A működés megkezdésének feltétele, hogy az EBP-hez bejelentkezett, illetve rendelt biztosítottak száma elérje az 500 ezer főt és ne haladja meg a 2 millió főt. Ha a Felügyelet a működési engedélyt visszavonja (szabályellenes működés, kiegyenlítetlen tartozás, három hónapon belül meg nem kezdett működés stb. esetén), az EBP jogutód nélküli megszűnésére vonatkozó szabályokat kell alkalmazni.

A 7. §-hoz

Az EBP alapszabálya kötelező tartalmi elemeit határozza meg.

A 8. §-hoz

Az EBP részvényei kizárólag névre szóló részvények lehetnek. Az EBP saját részvényt nem szerezhet. A Magyar Állam nevében a részvényesi jogokat a vagyonkezelő személyesen vagy meghatalmazott útján gyakorolja.

A 9. §-hoz

A Magyar Államot a forgalomképes részvények tekintetében elővásárlási és vételi jog illeti meg, amelyet a vagyonkezelő akkor jogosult gyakorolni, ha a kisebbségi tulajdonossal szemben összeférhetetlenség merül fel, ellene csőd-, felszámolási, stb. eljárás indul vagy a részvény névértékét és kibocsátási értékét határidőben nem fizeti meg. A vételárat a - múltbeli jövedelmezőség alapján becsült - jövőbeli jövedelmek korrigált jelenértéke alapján, vagy a számított saját tőke befektetésarányos összegében kell meghatározni a törvényben meghatározott feltételektől függően. A forgalomképes részvények nem terhelhetőek meg; az azokhoz kapcsolódó vagy abból eredő követelések nem engedményezhetőek. Az első értékesítés keretében történő részvényszerzés részvénykönyvbe való bejegyzését követő harmadik üzleti év éves beszámolójának elfogadásáig nem fizethető osztalék és osztalékelőleg.

A 10. §-hoz

Az 1. számú melléklet tartalmazza a kizárólagos közgyűlési hatáskörbe tartozó rendelkezések és jogügyletek körét.

A 11. §-hoz

Meghatározza a közgyűlésen tanácskozási joggal részt vevők körét. A közgyűlés a határozatait - az alapszabály eltérő rendelkezése hiányában - egyszerű szótöbbséggel hozza.

A 12-14. §-hoz

A rendelkezés szerint a kisebbségi tulajdonossal működő EBP-ben hattagú igazgatóság létrehozása kötelező. Két tagjának személyére a vagyonkezelő, egy tagjának személyére az egészségbiztosításért felelős miniszter, három tagjának személyére pedig a kisebbségi tulajdonos tesz javaslatot. Az igazgatóságban legalább egy olyan tagnak kell lennie, aki az EBP-vel munkaviszonyban áll (belső tag). Az igazgatóság kizárólagos hatásköreit az 1. számú melléklet állapítja meg. A törvény meghatározza továbbá az igazgatóság tagjává nem választható személyek körét.

A 15. §-hoz

A vezető tisztségviselő és a vezető állású személy személyét a megválasztás, illetve a kinevezés tervezett időpontját harminc nappal megelőzően be kell jelenteni a Felügyeletnek.

A 16. §-hoz

A rendelkezés a cégjegyzésre jogosultak személyeket határozza meg.

A 17. §-hoz

Az EBP köteles vezető jogtanácsost, számviteli rendért felelős vezetőt, belső ellenőrzési vezetőt (belső ellenőrt), és vezető orvost munkaviszony keretében foglalkoztatni. A § meghatározza a vezető állású pozíciók betöltésének képzettségi és összeférhetetlenségi feltételeit.

A 18. §-hoz

Az EBP-nél legalább egy cégvezető működik, akik felett a munkáltatói jogokat az igazgatóság gyakorolja.

A 19. §-hoz

A vezető jogtanácsosra vonatkozó különös feltételeket, valamint a vezető jogtanácsos feladatkörét határozza meg.

A 20. §-hoz

A számviteli rendért felelős vezetőre vonatkozó különös feltételeket, valamint a számviteli rendért felelős vezető feladatkörét határozza meg.

A 21. §-hoz

A belső ellenőrre vonatkozó különös feltételeket, valamint a belső ellenőr feladatkörét határozza meg.

A 22. §-hoz

A vezető gyógyszerészre vonatkozó különös feltételeket, valamint a vezető gyógyszerész feladatkörét határozza meg.

A 23. §-hoz

A vezető orvosra vonatkozó különös feltételeket, valamint a vezető orvos feladatkörét határozza meg.

A 24. §-hoz

A vezető tisztségviselők és a vezető állású személyek megfelelő gondossággal és szakértelemmel kötelesek eljárni.

A 25. §-hoz

Az EBP-nél öttagú felügyelő bizottság létrehozása kötelező. Három tagra a vagyonkezelő, egy tagra a kisebbségi tulajdonos, elnökére pedig az Állami Számvevőszék tesz javaslatot. A felügyelő bizottság tagja EBP-vel nem állhat munkaviszonyban. Meghatározásra kerülnek a tagság feltételei is.

A 26. §-hoz

Az EBP köteles a Magyar Könyvvizsgálói Kamara az általa vezetett pénzügyi intézményi, biztosítói, pénztári vagy befektetési vállalkozási minősítésű könyvvizsgálók, illetve pénzügyi intézményi, biztosítói, pénztári vagy befektetési vállalkozási minősítésű könyvvizsgáló társaságok névjegyzékében szereplő könyvvizsgálót alkalmazni.

A 27. §-hoz

A felügyelő bizottság tagjának és a könyvvizsgálónak a felügyelet értesítésére vonatkozó kötelezettségét szabályozza a pénzügyi helyzet bizonytalanságára utaló körülmények észlelése esetén.

A 28. §-hoz

Az EBP-nek saját, vagy más EBP-vel közös, teljes körű ügyintézést biztosító ügyfélszolgálati irodát kell működtetnie a megyeszékhelyeken, a fővárosban, illetve minden olyan településen, ahol legalább 25 ezer pénztártagja rendelkezik lakóhellyel. Ezen túlmenően folyamatosan hívható diszpécserszolgálatot, valamint internetes honlapot is fenn kell tartania, valamint biztosítania kell az elektronikus ügyintézés lehetőségét is. A rendelkezés meghatározza továbbá a honlapon közzéteendő információk körét.

A 29. §-hoz

A panasz elbírálásának határideje 15 nap. Az EBP-k panaszkezelési gyakorlatát a Felügyelet ellenőrzi.

A 30. §-hoz

Az EBP-nek alapítás évében 3 milliárd forint, a későbbiekben az aktuális éves szintű fejkvóta bevétel 5%-ának megfelelő összegű saját tőkéjével kell rendelkeznie. Az EBP biztonsági tőkéje a minimális tőke 80%-a. Ha a saját tőke ez alá csökkenne, intézkedési tervet kell kidolgozni a működés helyreállítása és a veszteséges gazdálkodás megszüntetése érdekében, illetve a tulajdonosoknak tőkeemelésről kell gondoskodniuk. A biztonságot szolgálja az is, hogy a biztonsági tőke 90%-ának megfelelő összegben az eredménytartalékból lekötött tartalékot kell képezni veszteségrendezés céljára. A tőkekövetelmény biztosítja, hogy amennyiben egy adott évben - a pénztártagok egészségügyi ellátása miatt - az egészségbiztosítási szolgáltatások ráfordításai és a működési költségek összege meghaladja a fejkvótabevételeket, és arra a megképzett céltartalékok sem nyújtanak fedezetet, akkor a saját tőke szolgáljon fedezetül, biztosítva ezáltal a mindenkori fizetőképességet.

Ha a veszteséges gazdálkodás, illetve a súlyos gazdálkodási hiányosságok miatt a törvényben meghatározott - jelentős - nagyságrendben és gyakorisággal kerül sor tőkefeltöltésre, akkor a Felügyelet kezdeményezheti az EBP felszámolását és állományának átruházását. Ezzel biztosítja a törvény, hogy csak a gazdaságosan működni képes EBP-k maradjanak fenn az egészségügyi rendszerben.

A 31. §-hoz

Az EBP-nek a számviteli törvényben előírt, várható kötelezettségek céltartalékán belül sajátos céltartalékként kell megképeznie az autorizációs kártérítések céltartalékát, a várólistán szereplő ellátások céltartalékát és az egyedi elbíráláson alapuló ellátások céltartalékát. Ezen jövőbeni kötelezettségek esetében jellemzően a kifizetés nagyságrendje vagy annak esedékessége bizonytalan, ezért kell azokra fedezetet teremteni. A számviteli törvény szerinti egyéb céltartalékokon belül sajátos céltartalékként kell megképezni az általános céltartalékot az adózás előtti eredmény 30%-ában, amely arra szolgál, hogy ha a tárgyévet követő év(ek)ben adott hónapban az egészségbiztosítási szolgáltatási ráfordítások és a működési költségek meghaladják a fejkvótabevételt, akkor arra legyen fedezet. Az autorizációs kártérítések céltartalékát és a várólistán szereplő ellátások céltartalékát akkor is meg kell képezni, ha arra a tárgyévi eredmény nem nyújt fedezetet, míg az egyedi elbíráláson alapuló ellátások céltartalékát és az általános céltartalékot csak akkor kell megképezni, ha arra a tárgyévi eredmény fedezetet nyújt. Ezek a céltartalékok biztosítják azt, hogy bizonyos többlet ráfordítások és veszteségek még a tőkevesztés beállta előtt rendezhetők legyenek.

A 32. §-hoz

A befektetési szabályok célja, hogy a saját tőke - ezen belül különös tekintettel a lekötött tartalék - és a céltartalékok eszközfedezeteként mindig rendelkezésre álljanak viszonylag alacsony kockázatú, vagy kockázatmentes, rövid időn belül mobilizálható (értékesíthető, beváltható, pénzzé tehető) befektetések, biztosítva ezáltal az EBP folyamatos fizetőképességét. A nehezen, illetve viszonylag hosszabb idő alatt mobilizálható eszközök kizárólag a működést közvetlenül szolgáló eszközként tarthatók. A részvények és részesedések kockázatos jellegűkre való tekintettel összességében csak a lekötött tartalék 5%-ának mértékében tarthatók.

A 33. §-hoz

A gazdálkodási szabályok rögzítik azokat a főbb bevételeket, ráfordításokat és költségeket, amelyek az EBP-nél tevékenységének sajátos jellegére való tekintettel felmerülhetnek, valamint azok egymáshoz való viszonyát is meghatározzák. Az EBP fő bevételei, ráfordításai és költségei, alaptevékenységéből kifolyólag, az egészségbiztosítási szolgáltatási bevételek, ezen belül a fejkvóta bevétel, valamint az egészségbiztosítási szolgáltatási ráfordítások és a működési költségek. A működési költségek kizárólag az egészségbiztosítási szolgáltatási tevékenységgel összefüggésben közvetlenül vagy közvetetten felmerült költségeket foglalják magukba, amelyek a fejkvóta bevétel 3,5%-át nem haladhatják meg. A fejkvótabevétel további részét csak egészségbiztosítási szolgáltatási ráfordításokra lehet fordítani (ideértve tágabb értelembe a vonatkozó céltartalékok képzését is), a felmerült ráfordítások mértékéig. Az EBP az egészségbiztosítási szolgáltatási tevékenységen kívül kizárólag az e törvényben rögzítettek szerinti baleset-, betegségbiztosításra, baleseti és betegségi kiegészítő biztosításra vonatkozó többes ügynöki és ügynöki tevékenységet végezhet, de az ebből származó ráfordításai és költségei nem haladhatják meg az e tevékenységből származó bevételeit. Egészségbiztosítási szolgáltatási bevételből ügynöki tevékenység nem finanszírozható. Az előzőeken felül felmerülhetnek még egyéb, gazdálkodási bevételek és ráfordítások a szokásos üzletmenetből adódóan, vagy rendkívüli tételként, de ezek egymáshoz való viszonya nem korlátozott. Osztalékként az EBP az e törvényben rögzített időpontot követően, fejkvóta bevétel legfeljebb 2 százaléka fizethető ki, feltéve, hogy az adózott eredmény erre fedezetet nyújt.

A 34. §-hoz

Az EBP tevékenységének sajátos jellegére való tekintettel, az éves beszámolójának elkészítésére és a könyvvezetésére vonatkozóan a számviteli törvény előírásain túlmenően külön kormányrendelet előírásait kell alkalmazni, amely rendelet csak a számviteli törvénytől eltérő vagy azt kiegészítő szabályokat tartalmazza.

A 35. §-hoz

Az alaptőke nem szállítható le az alapításhoz előírt 20 millió forint alá. Az alaptőke csak a minimális állami tulajdonhányad megőrzésével emelhető fel.

A 36. §-hoz

Ha az EBP tartalékai nem érik el a szükséges mértéket, illetve ha a tartalékok fedezete nem kielégítő, legfeljebb féléves időszakra terjedő pénzügyi tervet kell a Felügyelethez jóváhagyásra benyújtania, amely intézkedéseket tartalmaz a hiányok rendezésére.

A 37. §-hoz

Ha a tartalékok mértékében mutatkozó hiányon túl a gazdálkodási helyzet már a pénztártagok érdekeit is veszélyezteti, akkor a Felügyelet az EBP-t egyéves időtartamra terjedő pénzügyi helyreállítási terv készítésére kötelezi. A szabály részletes tartalmai követelményeket támaszt a pénzügyi helyreállítási tervvel szemben. A tervben foglaltak meghiúsulása esetén a Felügyelet szankciókat alkalmazhat.

A 38. §-hoz

E rendelkezés szabályozza az EBP-ben történő befolyásoló részesedés (tíz százalékot elérő tulajdoni vagy szavazati arány, illetve a döntéshozó és felügyelő testületek tagjai húsz százalékának kinevezésére való hatáskör, vagy döntő befolyás a működésre) megszerzésének feltételeit. A Felügyelethez benyújtandó kérelemhez szükséges iratok körét külön jogszabály fogja meghatározni.

A 39. §-hoz

Az EBP-ben történő befolyásoló részesedés megszerzésére vonatkozó engedély iránti kérelem elutasításának jogcímeit szabályozza.

A 40. §-hoz

A befolyásoló részesedéssel rendelkező tulajdonosnak bejelentést kell tennie a Felügyeletnek, ha részesedét érdemben (bizonyos határok - 20, 30, illetve 50% - alá vagy fölé) kívánja változtatni.

A 41. §-hoz

Az engedély iránti kérelem benyújtásának elmulasztása, a kérelem elutasítása, a bejelentési kötelezettség elmulasztása, illetőleg az adatszolgáltatás megtagadása esetén a megnövekedett részesedésből származó szavazati jogok nem gyakorolhatók.

A 42-44. §-hoz

Az általános fel-, illetve végelszámolási szabályoktól való eltéréseket tartalmazza. Az EBP-k ellen csődeljárás lefolytatásának nincs helye. Felszámolás esetén az EBP feladatait ideiglenesen a Központ veszi át, majd egy másik EBP veszi át a felszámolás alá került EBP jogait és kötelezettségeit.

Az EBP tevékenységének jellegére tekintettel az olyan helyzetekben, mint pl. a végelszámolás vagy az átalakulás, rendelkezni kell a meglévő szerződéses kötelezettségek átruházásáról, illetve a törvény erejénél fogva létrejövő pénztári tagság sorsáról is.

E rendelkezések egyrészt meghatározzák az állomány-átruházásra vonatkozó főszabályokat, másrészt pontos eljárási szabályokat adnak az állomány-átruházással egyidejűleg végrehajtandó tagsági viszonyok rendezéséhez is. Az eljárási szabályokban az állomány-átruházás során átadó pozíciót betöltő EBP előzetes értesítési kötelezettsége kritikus jelentőségű. Az egyes pénztártagok ugyanis elsősorban így tájékozódnak az állomány-átruházás szándékáról és az átvevő személyéről, valamint ebben hívja fel az átadó a figyelmüket arra, hogy pontosan milyen határidők betartásával, milyen jogkövetkezményekkel számolva milyen döntési (elutasítási) lehetőségeik vannak.

A szabályok értelmében a pénztártagok számára az állomány-átruházás esetében megnyílik a másik pénztárba való átlépés lehetősége, azaz nem kötelesek automatikusan elfogadni az állományt átvevő EBP személyét és üzletszabályzatát. Azok viszont, akik nem utasítják el az új helyzetet, automatikusan az átvevő EBP tagjaivá válnak.

A 45. §-hoz

Új biztosítotti jogviszony keletkezése esetén a biztosított automatikusan a lakóhelyéhez hozzárendelt EBP (az újszülött az anya pénztárának) tagjává válik, de 30 napon belül maga, illetve törvényes képviselője kezdeményezheti átlépését másik EBP-be. A pénztártagságról az EBP tájékoztatót, valamint igazolást ad ki, amely utóbbi tartalmazza a pénztártag személyazonosító adatait, TAJ számát és az EBP megnevezését.

A 46. §-hoz

Az EBP-k a tagszervezéshez közvetítőt vehetnek igénybe, amely azonban nem lehet egészségügyi szolgáltató. További szabály, hogy a fejkvótával összefüggő működési kiadások terhére nem számolhatók el a tagszervezésért fizetett díjak, így azt az EBP-nek más forrásból kell finanszíroznia. A tagszervezéssel összefüggésben az EBP birtokába került adatok kezelésével kapcsolatban részletes szabályok kerülnek megállapításra. Az esetleges többes jogviszonyokat a kezelő szerv szűri ki a nyilvántartásba vett pénztártagok adatainak gyűjtése révén. Tilos az ún. MLM módszer alkalmazása a tagszervezés során.

A 47. §-hoz

A törvény szerint az átlépéssel kapcsolatos adminisztráció az átlépéssel érintett EBP-ket terheli, a pénztártag a pénztárválasztási eljárással azonos módon, egy nyilatkozat kitöltésével és a választott EBP-hez való eljuttatásával eleget tesz az őt terhelő adminisztratív kötelezettségeknek.

Alapvető követelmény, hogy az átlépés során is érvényesülnie kell azoknak a garanciáknak, amelyek a pénztárválasztás során közvetetten is megakadályozzák a kockázatszelekciót. Ennek megfelelően a törvény rögzíti az átlépési nyilatkozat adattartalmát és kizárja, hogy az átlépés során a választott új pénztár hozzájusson a pénztártag egészségügyi - vagy más, az átlépéshez nem szükséges - adatához.

Tekintettel arra, hogy az országos nyilvántartást a kezelő szerv vezeti, és az ellátások finanszírozásának alapja is a pénztártagok központi nyilvántartása, ezért az átlépés regisztrálásában is kulcsszerepe van. Ennek megfelelően a kezelő szerv a nyilvántartás módosítása előtt megvizsgálja, hogy fennáll-e az érintett biztosítotti jogviszonya, és hogy teljesülnek-e az átlépés feltételei, ennek érdekében a törvény alapján a személyiadat- és lakcímnyilvántartásból egyedi adategyeztetési céllal adatot igényelhet.

A törvény rögzíti azt az időpontot, amikor az átlépés hatályosul, az átadó EBP-nek eddig az időpontig tételes elszámolást kell adnia az átlépő pénztártagnak, és át kell adnia a pénztártag adatait az átvevő EBP-nek, hogy az ellátás fennakadás nélkül folytatható legyen a hatályosulás pillanatában. Az átadó EBP a pénztártag adatait további egy évig kezelheti az átlépés napját megelőző időszakra nézve az átlépő pénztártag által igénybevett, de még ki nem egyenlített egészségügyi szolgáltatások elszámolása, a finanszírozás ellenőrzése és az esetleges elszámolási viták rendezése érdekében.

A 48. §-hoz

A rendelkezés a pénztártag alapvető jogait és kötelezettségeit tartalmazza.

A 49. §-hoz

Az EBP-nek a pénztártag kérelmére tájékoztatást kell nyújtania tagot érintő adatokról, többek között az igénybevett egészségügyi ellátásokról, és annak finanszírozási összegéről. Az EBP ajánlatához az ajánlattételtől számított 1 évig kötve van.

Az 50. §-hoz

A tagsági jogviszony megszűnik, ha a tag átlép másik pénztárba, vagy jogosultsága megszűnik.

Az 51. §-hoz

A Kormány jelöli ki az Egészségbiztosítási Alapot kezelő szervet (kezelő szerv), amely központi hivatalként működik. Így az E. Alap kezelése továbbra is a Kormány által irányított és ellenőrzött szerv, a Nemzeti Egészségbiztosítási Központ kezében marad.

Az 52. §-hoz

A Központ végzi továbbra is az E. Alap kezelésével kapcsolatos legfontosabb feladatokat, az OEP jogutódjaként. Ennek keretében továbbra is központilag történik majd az egyéni jogosultság-nyilvántartási rendszer működtetése, az E. Alap költségvetésének folyamatos monitorozása, továbbá - a szolgáltatók, forgalmazók EBP által jóváhagyott jelentése alapján - a finanszírozási összeg utalása az egészségügyi szolgáltatóknak, illetve gyógyszer, gyógyászati segédeszköz forgalmazóknak, gyógyászati ellátás szolgáltatóknak.

A Központ a fejkvóta algoritmus alapján havonta, EBP-nként megállapítja a pénztártagok után járó fejkvótát, illetve rendezi az EBP-k havi egyenlegét (bevétel-kiadás alakulása).

Az Országos Kockázatközösségi Alap (OKA) kezelése szintén a Központ feladata. Az OKA biztosítja a külön jogszabályban meghatározott nagyértékű és egyéb speciális ellátások, valamint az előzetesen engedélyezett külföldi gyógykezelések finanszírozását.

További feladatai származhatnak az EBP-vel kötött megállapodásokból, valamint ezen megállapodások alapján történő ellenőrzésekből.

Az egészségbiztosítás rendszerének átalakítását követően is központilag látja el a Központ a nemzetközi összekötő szervi és pénzügyi elszámoló feladatokat, ennek keretében ellenőrzi a pénztárak nemzetközi egyezmények és Közösségi rendelet alkalmazását érintő feladatainak végrehajtását, és útmutatást nyújt e feladatok végrehajtásához.

A Központ hatósági feladatkörében képzi a TAJ számot, és kiadja a TAJ számot igazoló hatósági igazolványt,vezeti az egyéni jogosultság-nyilvántartást, valamint értesíti a pénztártagot az abban bekövetkezett őt érintő változásról.

Közigazgatási hatósági eljárásban dönt a gyógyszerek, gyógyászati segédeszközök társadalombiztosítási támogatásba történő befogadásáról (mely döntése kapcsán fellebbezni a Felügyeletnél lehet), valamint vezeti a társadalombiztosítási támogatásban részesülő gyógyszerekről, gyógyászati segédeszközökről, gyógyászati ellátásokról szóló egységes nyilvántartást (regiszterek).

Az 53. §-hoz

A Központ vezeti az egyéni jogosultság-nyilvántartást, ennek megfelelően a jogosultak azonosítását szolgáló adatokon túlmenően tartalmazza a pénztártagságra vonatkozó adatokat, a közgyógyellátásra való jogosultság tényét, valamint a szociális biztonsági rendszereknek a Közösségen belül mozgó munkavállalókra, önálló vállalkozókra és családtagjaikra történő alkalmazásáról szóló, 1971. június 14-i 1408/71/EGK tanácsi rendelet végrehajtására kiadott 574/72/EGK tanácsi rendelet (a továbbiakban: Közösségi rendelet) szerint kidolgozott formanyomtatvány, illetve hatósági igazolás adatait. Az egészségügyi szolgáltató a TAJ szám alapján e nyilvántartásból tájékozódhat megbízhatóan a jogosultság fennállásáról és - pl. közgyógyellátás esetén - tartalmáról, valamint arról, hogy a teljesítmény-jelentést mely pénztárnak kell küldenie. Ez a központi nyilvántartás az alapja az ellátás-finanszírozás egész rendszerének, és a Központ és az EBP közötti utalványozási rendnek is.

A törvény amellett, hogy tételesen meghatározza a nyilvántartás adattartalmát, a 114. §-ban külön is feljogosítja a Központot ezen adatok kezelésére, egyúttal a nyilvántartás megbízhatósága és naprakészsége érdekében biztosítja, hogy a személyiadat- és lakcímnyilvántartás alapján nyomon lehessen követni a pénztártagok lakcímváltozását, illetve hogy a Központ egyedi adategyeztetést végezhessen.

Az adatkezelésre igazságszolgáltatási, illetve bűnüldözési érdekből szükség lehet a jogviszony megszűnését követően is, ezt az időtartamot a törvény - figyelemmel a Büntető Törvénykönyv elévülésre vonatkozó szabályaira is - 10 évben határozza meg.

Az E. Alap felhasználásának átláthatósága és a nyilvánosság biztosítása érdekében a törvény előírja, hogy a Központ köteles honlapot működtetni, ahol folyamatosan közzé kell tennie a törvényben meghatározott adatokat (pl.: EBP-k neve, székhelye, havi bontásban az E. Alap költségvetésére és gazdálkodására vonatkozó adatok, fejkvóta stb.).

Az 54. §-hoz

Az egészségbiztosítás átalakuló rendszerében 2 új szerv kap fontos szerepet az alábbiak szerint. A Díjtétel Bizottság és a Fejkvóta Bizottság az egészségügyi miniszter javaslattevő, véleményező testületei. A bizottságok működési költségeinek fedezete az Egészségügyi Minisztérium költségvetésében lesz biztosítva.

Az 55. §-hoz

Jelen szakasz a Díjtétel Bizottság hatáskörébe tartozó, a szolgáltatások befogadásával, valamint a befogadott szolgáltatások finanszírozásával összefüggő feladatokat határozza meg. A Díjtétel Bizottság tesz javaslatot az egészségbiztosítási csomag tartalmának megváltoztatására, az egészségügyi szolgáltatások díjtételeire, a teljesítmény-elszámolási besoroló rendszerre, az egyes egészségügyi technológiák társadalombiztosítási támogatásba történő befogadására, valamint a finanszírozási eljárásrendekre.

A Központnak a gyógyszerek, gyógyászati segédeszközök társadalombiztosítási támogatásba történő befogadására irányuló közigazgatási hatósági eljárásában a Díjtétel Bizottság jogszabályban foglaltak szerint részt vesz az egészségügyi indikációs csoportok meghatározásában.

Az egészségügyi miniszter a pénzügyminiszterrel egyetértésben a Díjtétel Bizottság javaslata szerinti tartalommal rendeletben adhatja ki a teljesítmény-elszámolási besoroló rendet, a finanszírozási eljárásrendet, az egészségügyi szolgáltatások díjtételeit, az egészségügyi technológiák befogadásának rendjét. A törvény rendelkezik arról is, hogy a rendelet előkészítésének szabályait a Kormány határozza meg.

Az 56. §-hoz

A Díjtétel Bizottság tagjainak többsége a Kormány tagjai által delegált személyek, amelyre azért van szükség, hogy az egészségügyi ellátórendszer szereplőinek (igénybevevői, illetve szolgáltatói) érdekei megfelelő szinten érvényesüljenek, ezzel garantálva a biztonságos és fenntartható kötelező társadalombiztosítási rendszert. A szolgáltatások befogadása, illetve a már befogadott szolgáltatások finanszírozásával kapcsolatos kérdések a pénztárakat is érintik, szükség van az ő érdekeik érvényesítésére is.

Tekintettel arra, hogy a Díjtétel Bizottság feladatköre egészségpolitikai döntésekhez kapcsolódik, az egészségügyi miniszter által delegált tag egyben a Díjtétel Bizottság elnöke.

Tanácskozási joggal a Díjtétel Bizottság ülésein a Felügyelet és a Központ által delegált személy is részt vesz.

A törvény a Díjtétel Bizottság munkájához a szakmai, érdekképviseleti szervezetek számára ajánlások megfogalmazását teszi lehetővé, hiszen a döntések többsége szakmai alapokon kell, hogy nyugodjon.

A Díjtétel Bizottság munkáját három albizottság segíti (orvosszakmai, gyógyszerészi, költségvetési), melyek összetételét és eljárásuk részletes szabályait az egészségügyi miniszter rendeletben határozza meg.

A Díjtétel Bizottságnak az egészségügyi szolgáltatások díjtételeit, az egészségügyi indikációs csoportokat, az egyes egészségügyi technológiák társadalombiztosítási támogatásba történő befogadását érintő döntéseit tagjainak négyötödös többségével hozza.

Az 57. §-hoz

A Fejkvóta Bizottság a fejkvóta tekintetében az egészségügyi miniszter javaslattevő szerve. Részt vesz az egészségbiztosítás ellátásai keretében nyújtott szolgáltatások fedezetéül szolgáló fejkvóta meghatározásában.

Feladata a szélesebb társadalmi konszenzuson nyugvó, a mindenkori alapelveknek megfelelő formula kidolgozása, a járulékbevételek és az állami hozzájárulások figyelembevételével.

A Fejkvóta Bizottság tagjainak összetétele megegyezik a Díjtétel Bizottság összetételével. Az egészségügyi miniszter által delegált tag egyben a Fejkvóta Bizottság elnöke.

A törvény biztosítja a szakmai, érdekképviseleti szervezetek számára, hogy a Fejkvóta Bizottság munkájához ajánlásokat fogalmazhassanak meg, mert a fejkvóta meghatározása az új rendszer finanszírozásának alapját jelenti és összetett szakmai szempontok figyelembe vételével kerülhet kialakításra.

Az 58. §-hoz

A törvény 58-74. §-ai rendelkeznek arról, hogy az Ebtv.-ben meghatározott ellátásokat hogyan vehetik igénybe az arra jogosultak.

Tekintettel arra, hogy az EBP-k a törvény értelmében pénztártagsági igazolást adnak ki, amely tartalmazza az EBP nevét és a pénztártag TAJ-számát is, a törvény értelmében az egészségügyi szolgáltatás igénybevételére való jogosultságot a pénztártagsági igazolással kell igazolni. Amennyiben a pénztártagnál nincs ott az ellátás igénybevételekor a pénztártagsági igazolása, az egészségügyi szolgáltatást a TAJ-kártyája bemutatásával is igénybe veheti. A gyógyszer, gyógyászati segédeszköz, gyógyászati ellátás tekintetében a jogosultság-igazolási szabályok nem változnak a hatályos Ebtv.-hez képest.

A nemzetközi egyezmény vagy a Közösségi rendelet hatálya alá tartozó külföldi az egyezményben vagy a Közösségi rendeletben meghatározott egészségügyi szolgáltatásra vonatkozó jogosultságát átmeneti tartózkodás esetén az ellátás igénybevételekor az egészségügyi szolgáltatónál, huzamos tartózkodás esetén pedig az ellátás igénybevételét megelőzően a Központnál az egyezményben vagy a Közösségi rendeletben meghatározott módon igazolja.

Az 59. §-hoz

Az Ebtv.-ben meghatározott ellátások konkrét tartalmát a vizsgálati és terápiás eljárásrend, illetve az annak alapján kiadott finanszírozási eljárásrend határozza meg. Az ezen eljárásrendek kötelezőek az egészségügyi szolgáltatók részére, azoktól csak akkor és annyiban térhet el, amennyiben azt a szolgáltató és az EBP közötti szerződés lehetővé teszi, illetve ha maga az eljárásrend ad az eltérésre lehetőséget, és ehhez az EBP előzetesen hozzájárult. Lényeges azonban, hogy eltérés csak a pénztártag javára lehetséges. Az esetlegesen felmerülő többletköltségek az EBP-t terhelik, kivéve, ha az eltéréshez nem járult hozzá. Ez utóbbi esetben sincs azonban akadálya annak, hogy az EBP viselje a költségeket.

A 60. §-hoz

A törvény rendezi az Ebtv. szerinti háziorvosi, illetve szakorvosi ellátásra való igénybevétel általános rendjét. A háziorvosi ellátás vonatkozásában a szabad orvosválasztás jelenlegi rendje megmarad, illetve a szakellátásnál is továbbra is általános szabály a beutalás alapján történő igénybevétel. Maga a beutalás azonban - külön jogszabályban meghatározott keretek között - az EBP betegirányítási tevékenységének részét képezi. Abban az esetben, ha az egészségügyi szolgáltatást az EBP által meghatározott beutalási rendtől eltérően veszik igénybe, az EBP az igénybevételt - szabályzatában meghatározott rendben - részleges térítési díjhoz, illetve egyéb feltételhez kötheti.

Az a szolgáltató, amely a pénztártag területi ellátására kötelezett, a pénztártag ellátását nem tagadhatja meg. A beutalóban megnevezett, a pénztártag területi ellátására nem kötelezett szolgáltató az ellátást csak akkor tagadhatja meg, ha a területi ellátási kötelezettségű feladatainak folyamatos ellátását a területen kívüli betegek fogadása veszélyezteti, és az ellátásra az EBP által lekötött szabad kapacitással nem rendelkezik. Ezek a szabályok lényegében megegyeznek a hatályos szabályokkal.

A szolgálati jogviszonyban álló és egyes külön jogszabályban meghatározott tevékenységet végző pénztártagok külön jogszabályban meghatározott rendben, valamint a fogva tartott személyek, az egészségügyi szolgáltatásra hajléktalanként jogosult személyek külön jogszabályban meghatározott rendben és feltételek szerint jogosultak az egészségügyi szolgáltatás igénybevételére.

A 61. §-hoz

A törvény tartalmazza a betegút szervezésnek a pénztártagok számára fontos garanciális szabályait, amelyek egyben az EBP-k betegút szervezési szabályzatának korlátait is jelentik.

A 62. §-hoz

A kötelező egészségbiztosítás keretében fő szabály szerint a pénztártag egészségügyi szolgáltatást az ún. illetékes EBP-vel (vagyis azzal az EBP-vel, amelynek az adott pénztártag a tagja) finanszírozási vagy preferáló szerződéses jogviszonyban álló egészségügyi szolgáltatónál vehet igénybe.

A főszabálytól eltérően sürgősségi ellátást a pénztártag bármely egészségügyi szolgáltatónál igénybe vehet. Ilyenkor előfordulhat, hogy olyan szolgáltatónál látják el a pénztártagot, amelynek a pénztártag EBP-jével nincs finanszírozásra irányuló szerződése. Ebben az esetben az egészségügyi szolgáltató az ellátást követő 24 órán belül köteles az illetékes EBP-nek az ellátás nyújtását jelenteni.

A törvény alapján lehetőség van arra is, hogy a pénztártag olyan egészségügyi szolgáltatónál vegyen igénybe nem sürgősségi ellátást, amelynek a pénztártag EBP-jével nincs finanszírozásra irányuló szerződése. Ebben az esetben azonban az ellátás igénybevétele előtt a pénztártagnak az EBP-je hozzájárulását kell kérnie. Ha az EBP ad ilyen típusú igénybevételre lehetőséget, ezt az EBP általános szerződési feltételei között meg kell jeleníteni. Az EBP a hozzájárulásáról ésszerű, az ellátás jellegéhez igazodó határidőn belül nyilatkozik.

Abban az esetben, ha az EBP nem biztosítja a pénztártag lakóhelyének vonatkozásában a külön jogszabályban meghatározott elérési szabályoknak megfelelő egészségügyi szolgáltatónál az ellátás igénybevételének lehetőségét, a pénztártag bármely egészségügyi szolgáltatónál igénybe veheti a szakellátást. Az ellátás ilyenkor eseti finanszírozási szerződéssel történik, azonban ebben az esetben nem feltétele az eseti finanszírozási szerződés megkötésének az EBP előzetes hozzájárulása.

A pénztártag gyógyszert, gyógyászati segédeszközt árhoz nyújtott támogatással bármely, a Központtal elszámolási szerződést kötött gyógyszertárnál, forgalmazónál kiválthat.

A 63. §-hoz

Az OKA-ból finanszírozott ellátások igénybevételének szabályait kormányrendelet fogja tartalmazni.

A 64. §-hoz

A § az egyedi elbírálás alapján igénybe vehető ellátásokat tartalmazza. Ezek az ellátások korábban méltányosság címén voltak igénybe vehetőek, maguk a jogcímek a törvény alapján sem változnak. Azt hogy hogyan lehet igénybe venni ezen ellátásokat, az EBP határozza meg az általános szerződési feltételeiben. Az ellátások fedezetét az EBP előző évi fejkvóta maradványa biztosítja. Az egyedi elbírálás alapján az EBP:

- a pénztártag által részleges térítési díj megfizetése mellett az egészségbiztosítás terhére igénybe vehető egészségügyi szolgáltatások térítési díját vagy annak egy részét átvállalhatja,

- a külön jogszabály szerinti támogatással rendelhető gyógyszer, gyógyászati segédeszköz és gyógyászati ellátás árához a megállapított támogatási mértéket meghaladó támogatást nyújthat,

- a támogatással nem rendelhető allopátiás gyógyszer, gyógyászati segédeszköz árához, valamint az egyedi elbírálás alapján már támogatott gyógyászati segédeszköz javítási díjához támogatást nyújthat.

Egyedi elbírálás alapján azonban nem nyílhat lehetőség:

- a várólista alapján történő ellátás igénybe vétele esetén a sorrend megváltoztatására,

- a gyógyászati segédeszköz árához nyújtott támogatás külön jogszabály alapján keretösszegben történő igénybevételének esetére, valamint

- a fentiek szerinti gyógyászati segédeszközre, amennyiben a pénztártag adott indikációban a gyógyászati segédeszközt - külön jogszabály alapján - támogatással kölcsönzi.

A 65-71. §-hoz

A rendelkezés az egészségügyi szolgáltatások ésszerű, ütemezett nyújtásához szükséges szabályokat állapítja meg oly módon, hogy a várakozási listák - a személyes adatok védelméhez való jog tiszteletben tartása mellett - transzparensek, az érintettek számára nyomon követhetőek legyenek. Így egyszerre biztosítsák egyrészről a betegek egyenlő hozzáférési esélyeit, másrészről a rendelkezésre álló források hatékony és igazságos felhasználását, harmadrészt pedig az egészségbiztosítási hatóságok naprakész információval történő ellátását.

Ez alapján valamennyi egészségügyi szolgáltató köteles biztosítani annak lehetőségét, hogy a pénztártag a háziorvosi ellátást, a fogászati ellátást, a járóbeteg-szakellátást, illetve a fekvőbeteg-gyógyintézeti ellátást előzetesen egyeztetett időpontban vehesse igénybe. Ez a lehetőség a betegek elégedettségét növeli, az ellátások ésszerű nyújtását elősegíti, a rendelőkben az órákig tartó felesleges várakozásokat megszünteti.

Abban az esetben, ha külön a Kormány rendeletében meghatározott fekvőbeteg szakellátásról, vagy olyan ellátásról van szó, amelynek rövid időn belül történő igénybevételének lehetőségét az egészségbiztosítási pénztár biztosítani nem tudja, pénztári várólista kialakítására kerül sor. Ezen ellátások tekintetében, valamint azokra az ellátásokra, amelyek nyújtása az egészségügyi szolgáltató érdekkörén belül felmerülő okból nem nyújtható tizenöt napon belül, az egészségügyi szolgáltató intézményi előjegyzést vezet. A rendelkezés biztosítja a pénztári várólista, illetve az intézményi előjegyzés vezetése közötti összhangot.

A központi, illetve a transzplantációs várólistákkal kapcsolatos szabályokat változatlanul hagyja.

Valamennyi lista esetében széleskörű garanciák biztosítják, hogy a betegek egymás rovására indokolatlanul ne léphessenek előre. A várakozási időtartamok ésszerű keretek között tartása, a betegellátás folyamatosságának biztosítása érdekében pedig intézményesített mechanizmusok garantálják az egyes hatóságok beavatkozási lehetőségét, illetve az egészségbiztosítási pénztár helytállási kötelezettségét.

A 72. §-hoz

Az Ebtv. hatályos - tartalmilag az egyes szociális és egészségügyi tárgyú törvények módosításáról szóló 2004. évi XXVI. törvénnyel megállapított - 27. §-a az európai közösségi jogi követelményekre figyelemmel rendezte a külföldön történő gyógykezelés szabályait.

A törvény - a harmonizált rendelkezések érdemi megtartásával, e törvény keretei közötti újraszabályozásával - a következőkről rendelkezik: A harmadik állam kategóriából egyaránt kiesnek az EGT tagállamai és azon államok is, amelyek ugyan nem tagjai az Európai Uniónak és az EGT-nek sem, de az 1408/71/EGK rendelet alkalmazása tekintetében az EGT tagállamokéval azonos jogállást élveznek. A harmadik állam területén igénybevett ellátás esetében - a hatályos finanszírozási szabálynak is megfelelően - a felmerült és igazolt költségek a belföldi költség mértékéig, sürgősségi betegszállítás esetén pedig a számla szerinti összegig kerülnek megtérítésre. (Ennek oka az E. Alap teherbíró képességén túl az, hogy az Európai Uniós tagság egy más minőségű kapcsolatot feltételez a tagállamok között, mint Magyarország és bármely harmadik állam között.) A megtérítést a kezelő szerv végzi el a pénztártag EBP-je pénztári számlájának terhére.

Szintén a kezelő szerv téríti meg az érintett EBP pénztári számlájának terhére - a Magyar Nemzeti Bank által közzétett, az igénybevételkor érvényes hivatalos devizaárfolyamon - a Tbj. szerinti biztosítási jogviszony fenntartása mellett egybefüggően három hónapot meghaladó időtartamra foglalkoztatott pénztártag, illetve a vele együtt harmadik állam területén tartózkodó eltartott házastársa és gyermeke részére nyújtott fogászati ellátás, járóbeteg-szakellátás, fekvőbeteg-gyógyintézeti ellátás, az Ebtv. 15. § (1) bekezdése szerinti szülészeti ellátás, továbbá az indokoltan igénybe vett sürgősségi betegszállítás költségét.

A (2) bekezdés szerinti kiküldetés esetében a biztosított és a vele együtt ott tartózkodó eltartott házastársa és gyermeke nem Magyarországon történő egészségügyi ellátása a törvény értelmében akkor fogadható el indokoltan igénybe vettnek, ha azok eleget tettek a külön jogszabályban foglaltak szerint a nem Magyarországon történő munkavégzésre való alkalmasság megállapítását célzó orvosi vizsgálati kötelezettségüknek, amelyről - figyelemmel az EGT tagállamba való kiküldetésre vonatkozó szabályokra is - miniszteri rendelet rendelkezik.

A törvény a jelenleg hatályos szabályok szerint rendezi a tartósan harmadik államban foglalkoztatott közszolgálati vagy közalkalmazotti jogviszonyban álló személy (pénztártag), valamint a vele együtt ott tartózkodó eltartott házastársa és gyermeke által indokoltan igénybe vett egészségügyi ellátás külföldön felmerült és igazolt költségének 85 százalékát. A megtérítési kötelezettség a Központ feladata lesz.

Az Európai Bíróság precedens értékű ítéletei következtében van szükség az (5) bekezdés szerinti szabályozásra. A Kohll, Decker, Smits, Peerbooms, Vanbraekel, Müller -Fauré és van Riet ügyekben hozott határozatok esetén az Európai Bíróság következetesen ragaszkodik azon elvhez, amely szerint az Európai Közösség Alapító Szerződésének (Római Szerződés) alkalmazásában a természetbeni egészségügyi ellátásokat szolgáltatásnak kell tekinteni és ennek következtében a tagállamok jogszabályai nem képezhetnek akadályt az egészségügyi szolgáltatások szabad áramlásával szemben. Ez a bekezdés a nem az 1408/71/EGK rendelet alapján igénybe vett egészségügyi szolgáltatás költségeinek megtérítésére vonatkozik. Ha az EGT tagállam területén tartózkodó személy egészségügyi szolgáltatást (háziorvosi ellátást, fogászati ellátást, valamint járóbeteg-szakellátást) úgy vesz igénybe, hogy az orvosilag nem szükséges, akkor az EBP a Központ keresztül a felmerült és megfelelő módon igazolt költségeket az igénybevétel idején érvényes belföldi költségnek megfelelő összegben téríti meg. Amennyiben a tényleges költség kevesebb, mint az adott ellátás tekintetében érvényes belföldi költség mértéke, akkor a tényleges költség megtérítésére kerül sor. E költségek megtérítésének módját és feltételeit a Kormány rendeletben állapítja meg.

Az EGT tagállamokban külszolgálatot teljesítő kiküldöttek és családtagjaik ellátásának megtérítése a korábbiaknak megfelelően, 85%-os megtérítési szabály alapján lehetséges úgy, hogy a valamely EGT tagállamban külszolgálatot teljesítők választhatnak: az EGT államban az ellátásokat a közösségi rendeletben foglalt szabályok szerint, a rendelet alapján fennálló jogosultságuk igazolásával kívánják igénybe venni, vagy az általuk indokoltan igénybe vett ellátás felmerült és igazolt költségének 85%-os megtérítésével. Ez utóbbi esetben a megtérítésre az EBP kötelezett.

Az Európai Unióban erősödő törekvés a tagállamok határvidékein a racionális és gyors ellátás érdekében a határon átnyúló egészségügyi együttműködések kiemelt támogatása. A § (8) bekezdése értelmében a határon átnyúló egészségügyi szolgáltatói és szolgáltatási együttműködések keretében nyújtott egészségügyi szolgáltatások költségei megtérítésének módja, feltételei és az együttműködések finanszírozási szabályai is kormányrendeletben kerülnek meghatározásra. Tekintettel arra, hogy az együttműködéseket magyar oldalról az egészségügyi miniszter koordinálja, a törvény szerint - a hatályos gyakorlatnak megfelelően - a miniszter tájékoztatóban teszi közzé az egyes együttműködési megállapodásokat.

Ha pénztárak mozgásterét nem indokolt a kötelező (közösségi vagy belső jogi) rendelkezések szerinti mértékre korlátozni a külföldön igénybe vett egészségügyi szolgáltatások költségeinek megtérítésével összefüggésben. A törvény szerint, ha a pénztártag valamely EGT állam területén ellátást vesz igénybe, az EBP - saját döntése alapján - hozzájárulhat a magyarországi egészségügyi szolgáltatóhoz történő szállítás megtérítéséhez.

A nemzetközi egyezmény vagy Közösségi rendelet alapján külföldön igénybe vett ellátások költségét a kezelő szerv számolja el.

A 73. §-hoz

Az EU-Kártyát, illetve az azt helyettesítő nyomtatványt a Központ adja ki a pénztártag kérelmére.

A § rendelkezik a 72. §-ban foglalt ellátások költségei iránti igény érvényesítésének határidejéről, valamint arról, hogy ezen igényeket az EBP-nek kell bejelenteni, és azt az EBP továbbítja a kezelő szervnek.

A 74. §-hoz

A pénztártagok tervezett külföldi gyógykezelését kormányrendeletben meghatározott orvosszakmai bizottság döntését követően a Központ számolja el. Az orvosszakmai bizottság az említett kormányrendeletben megállapított feltételek, valamint a Közösségi rendelet előírásai szerint hozza meg döntését.

A 75. §-hoz

Az EBP és a kezelő szerv sokrétű kapcsolatrendszere működésének elősegítésére a törvény szerződéskötési kötelezettséget ír elő. Az utalványozási szerződés elsősorban a pénztárak és a velük szerződött egészségügyi szolgáltatók közötti elszámolási és kifizetési szabályokat, valamint az ellenőrzésekkel kapcsolatos feladatokat rendezi, de természetesen a felek más, fontos kérdésekben is megállapodhatnak.

A 76. §-hoz

A törvény az egészségügyi szolgáltatókkal kötött három típusú finanszírozási szerződést ismer: a finanszírozási szerződést, illetve az eseti finanszírozási szerződést.

A törvény szerződéskötési kötelezettséget ír elő az egészségügyi ellátórendszer fejlesztéséről szóló 2006. évi CXXXII. törvényben előírt kapacitások lekötésének biztosítására, ezzel biztosítja az önkormányzatok ellátási kötelezettségének teljesülését.

A törvény előírja azt is, hogy a háziorvosi ellátás tekintetében a szerződéskötési kötelezettség a szolgáltató székhelyétől függetlenül minden olyan szolgáltató tekintetében fennáll, amelyeket az EBP pénztártagjai választottak. A szabad háziorvos-választást tehát továbbra is biztosítja a szabályozás.

Az egészségügyi törvény értelmében a fogorvosi alapellátás körzeteit a települési önkormányzat határozhatja meg. Annak érdekében, hogy ez a jog is érvényesülhessen, a törvény előírja, hogy az EBP-nek finanszírozási szerződést kell kötnie az ellátási területén székhellyel rendelkező fogorvosi alapellátást nyújtó szolgáltatóval.

AZ EBP egyebekben bármely, az ÁNTSZ által kiadott működési engedéllyel rendelkező egészségügyi szolgáltatóval köthet finanszírozási szerződést.

A § meghatározza a finanszírozási szerződések kötelező tartalmát.

A 77. §-hoz

Az eredetileg bevezetni kívánt „preferáló szerződés” mint elkülönült szerződéstípus nem jön létre, hanem az általános finanszírozási szerződésben van lehetőség a megfelelő feltételek fennállása esetén ± 10%-os eltérésre az általános díjtételekhez képest az egyes ellátások finanszírozása során. Az eltérési szabály a 76. § szerinti finanszírozási szerződési körbe nem tartozó egészségügyi szolgáltatások (pl. az árhoz nyújtott támogatással igénybe vehető szolgáltatások) esetében nem áll fenn.

A 78. §-hoz

Tekintettel arra, hogy a törvény bizonyos esetekben - a fő szabálytól eltérően - megengedi, hogy a pénztártag olyan szolgáltatónál is igénybe vehessen ellátást, amelynek a saját pénztárával nincs finanszírozási irányuló szerződése, a törvény bevezeti az eseti finanszírozási szerződés fogalmát. Az eseti finanszírozási szerződések a fenti esetekben a törvény erejénél fogva jönnek létre.

A 79. §-hoz

Gyógyszer árához nyújtott támogatással történő kiszolgáltatására, gyógyászati segédeszköz árhoz nyújtott támogatással történő forgalmazására, kölcsönzésére, javítására és amennyiben a gyártó az eszköz kiszolgáltatását is végzi, egyedi méretvétel alapján történő gyártására, valamint gyógyászati ellátás támogatással történő nyújtására a Központ elszámolási szerződést köt a forgalmazóval, szolgáltatóval. Annak, hogy ezeket a szerződéseket a Központ köti, az az oka, hogy a pénztártagok bármely felsorolt szolgáltatónál igénybe vehessék az árhoz nyújtott támogatással igényelhető gyógyszert, gyógyászati segédeszközt, gyógyászati ellátást. Az utalványozási szerződésben pedig rendezhető az, hogy az EBP a területén ellenőrzést végezhessen az elszámolási szerződések tárgyában.

A törvény a módosuló jogszabályok között tartalmazza a biztonságos és gazdaságos gyógyszer- és gyógyászatisegédeszköz-ellátás, valamint a gyógyszerforgalmazás általános szabályairól szóló 2006. évi XCVIII. törvény módosítását, amely lehetőséget ad arra, hogy a közforgalmú gyógyszertár működtetője az EBP-vel a gyógyszerek pénztártagot terhelő térítési díjának részben vagy egészben történő átvállalása esetén, az árhoz nyújtott támogatás elszámolására vonatkozóan szerződést kössön.

A 80. §-hoz

A törvény az egyéb szerződések cím alatt az alábbi szerződéstípusokat nevesíti: vényírási szerződés (gyógyszer, gyógyászati segédeszköz támogatással történő rendelésére azon egészségügyi szolgáltató orvosával, amelynek nincs finanszírozásra irányuló szerződése),; gyógyászati ellátás támogatással történő rendelésére jogosító szerződés; valamint az ún. pro família támogatással történő rendelésére jogosító szerződés. Ez utóbbi alapján az orvos magának vagy hozzátartozójának gyógyszer, gyógyászati segédeszköz támogatással történő rendelésére, valamint saját maga vagy hozzátartozója részére szakorvosi ellátásra történő beutalására jogosult.

A 81. §-hoz

A törvény lehetővé teszi továbbá azt, hogy a Központ, valamint az EBP szerződést köthessen a gyógyszer forgalomba hozatalára jogosulttal, a gyógyászati segédeszközt forgalomba hozóval, illetve a gyógyászati ellátást nyújtóval az árhoz nyújtott támogatással forgalmazható termék és ellátás áráról, mennyiségéről, minőségi követelményéről, illetve a felek által lényegesnek ítélt egyéb kérdésről.

A 82-86. §-hoz

A §-ok a finanszírozott egészségügyi szolgáltatók szerződésük alapján fennálló jogait és kötelezettségeit, valamint az elszámolási szerződéssel rendelkező szolgáltatók jogait és kötelezettségeit tartalmazzák.

A 87. §-hoz

A törvény részletesen szabályozza a szerződések felmondásának okait. Azonnali hatállyal csak akkor mondható fel a finanszírozásra irányuló szerződés, ha az egészségügyi szolgáltató tevékenysége a pénztártagok ellátását közvetlenül veszélyezteti. Valamennyi felmondáshoz a Felügyelet hozzájárulása szükséges. A hozzájárulást csak abban az esetben tagadhatja meg a Felügyelet, ha az EBP a felmondást követően nem tudja az előírt szerződéskötési kötelezettségét más szolgáltatóval teljesíteni. A törvény rögzíti az elszámolási és a vényírási szerződések felmondásának szabályait is. Lényeges azonban, hogy a szerződések felbontására nincs lehetőség, vagyis azok megszűnése a szerződés megkötésének időpontjára visszamenő hatállyal nem lehetséges.

A 88. §-hoz

A rendelkezés az áttekinthetőség érdekében egy §-ban szabályozza, hogy a szerződéseket határozatlan időre kötik a felek (természetesen az eseti finanszírozási szerződések kivételével), valamint, hogy a törvényben nem szabályozott kérdésekben a Ptk. szabályai alkalmazandók.

A 89. §-hoz

Az egészségbiztosítási rendszer hatékony működésének elősegítése, a méltányos forrásallokáció biztosítása, a nemzeti kockázatközösség fenntartása érdekében a pénztártagok által igénybe vett egészségügyi szolgáltatások fedezetének biztosítása fejkvóta alapú forrásallokáció útján történik.

Az alábbi képlet tükrözi a fejkvótán alapuló forrásallokációs rendszer két alapvető elemét:

- szükségletalapú elem (S), amely a demográfiai (kor, nem), valamint az egészségügyi szükségletekkel összefüggő jellemzők alapján számított fejkvóta;

- igénybevétel alapú elem (I), amely a rendszer kockázat kiegyenlítő részét képviseli.

A mindenkori éves költségvetési törvényben meghatározott természetbeni ellátások előirányzatának feladatfinanszírozott ellátásokra fordítható összeggel, valamint az OKA összegével csökkentett része (K) kerül felosztásra a pénztárak között. A kockázat megosztás mértékétől (r) függően kerül felbontásra a (K) a szükségletalapú és az igénybevétel alapú elemekre. A fokozatos áttéréssel biztosítható egy kiszámítható és stabil finanszírozási rendszer kialakítása, ugyanakkor a rendszernek már induláskor integráns részét képezi a szükségletek igénybevétele, ami a jelenlegi forrásallokációból hiányzik.

A törvény a záró rendelkezések között rögzíti, hogy 2014. december 31-éig a fejkvóta számításának szempontjai között külön jogszabályban meghatározottak szerint figyelembe lehet venni az egészségügyi szolgáltatások e törvény hatálybalépését megelőző igénybevételének mutatóit. (171. §)

A fejkvóta kiszámításánál figyelmemmel kell lenni az adatvédelmi jogszabályokban foglaltakra, mindezért az adatokat egyedi azonosításra alkalmatlan módon kell kezelni.

Az EBP-számlákat - amelyek a fejkvóta szerinti összeget mint bevételt, valamint a pénztártagok által igénybe vett egészségügyi szolgáltatások finanszírozási díját mint kiadást tartalmazzák - a kezelő szerv EBP-nként külön vezeti. Ezektől elkülönítetten vezeti a kezelő szerv az EBP-k fejkvótájából képzett OKA-t. A törvény utal rá, hogy az OKA-ban kezelendő összeg minimumát a mindenkori költségvetési törvény tartalmazza.

A nemzetközi egyezmény vagy a Közösségi rendelet szerint Magyarországon tartózkodó személyek által igénybe vett ellátásokat a szolgáltatókkal és a külföldi biztosítókkal a kezelő szerv számolja el, nemzetközi összekötő szervi minőségében.

A konkrét pénzkezelést tehát a Központ végzi, a nála vezetett EBP-számlák terhére.

A 90. §-hoz

A finanszírozott egészségügyi szolgáltató által elszámolt ellátás után járó finanszírozási összeget a kezelő szerv arról az EBP-számláról fizeti ki a szolgáltatónak, amely EBP pénztártagja a finanszírozott ellátást igénybe vette. A Központ akkor utalja át a szolgáltatónak a finanszírozási összeget, ha annak a pénztártagnak az EBP-je, aki az ellátást igénybe vette, a szolgáltató teljesítmény-jelentésének utólagos igazolásával jóváhagyja az ellátás igénybevételét. A jóváhagyás csak abban az esetben tagadható meg, ha az egészségügyi szolgáltató az EBP-vel megkötött szerződést számára felróható módon megszegte, ezeknek lehetséges eseteit a törvény felsorolja.

A törvény a finanszírozás oldaláról is rendezi a különös igénybevételi szabályokat, vagyis azon eseteket, amikor a pénztártag olyan szolgáltatónál vesz igénybe ellátást, amelynek nincs finanszírozásra irányuló szerződése az EBP-jével. Ennek értelmében ha az EBP a nem szerződött szolgáltatónál történő nem sürgősségi ellátás igénybevételét nem engedélyezi, a pénztártag csak a saját költségére veheti igénybe az ellátást, azzal, hogy a szolgáltató csak az általános finanszírozási feltételek szerinti díjazást kérheti, ha pedig az ilyen ellátást engedélyezi, az általános finanszírozási feltételek szerint téríti meg az ellátást a szolgáltatónak.

A törvény rögzíti, hogy a nem biztosított által igénybevett sürgősségi ellátásért az egészségügyi szolgáltató az adott ellátásért egyébként járó finanszírozási összegnek csak a 90 százalékára jogosult, ha az elszámolásban nem tünteti fel az ellátást igénybevevő, illetve a helyette helytállásra kötelezett külön jogszabályban meghatározott adatait.

A 91. §-hoz

A teljesítmény-jelentés megküldésének részletes szabályait - a hatályos rendszerhez hasonlóan - kormányrendelet határozza meg, a főbb elveket azonban a törvény rögzíti.

Első lépésben a szolgáltató a havi teljesítmény-jelentését megküldi annak az EBP-nek a részére, amelynek az ellátást igénybe vevő pénztártag a tagja. Ha az EBP a teljesítmény-jelentést jóváhagyja, ezután azt továbbítja a kezelő szerv részére, aki a finanszírozási összeget utalványozza az egészségügyi szolgáltató részére.

Előfordulhat, hogy a teljesítmény-jelentés jóváhagyása ügyében vita merül fel az EBP és a szolgáltató között. Ebben az esetben vitarendezést ír elő a törvény, majd, ha ez nem vezet eredményre, a törvény értelmében a szolgáltató a jóváhagyás megtagadásával szemben a Felügyeletnél kifogással élhet. A jóváhagyás megtagadása esetén a Központ a finanszírozási összeg legalább 50%-át, de legfeljebb a megelőző három hónapban elszámolt finanszírozási összeg átlagát utalványozza a szolgáltató részére a tárgyhónapot követő harmadik hónap utolsó napjáig. A Központ és a szolgáltató a jogvita lezárását követő 30 napon belül kötelesek elszámolni az előleg tárgyában.

Abban az esetben, amennyiben az adott szolgáltatás finanszírozására jogszabály vagy szerződés rendelkezése alapján teljesítménytől független fix összeg szolgál, a finanszírozási összeget az egészségügyi szolgáltatások Egészségbiztosítási Alapból történő finanszírozására vonatkozó, általános szabályok szerinti ütemezésben kell utalványozni.

Ezek a szabályok 2011. január 1-jén lépnek hatályba, az átmeneti szabályokat a záró rendelkezések tartalmazzák.

A 92. §-hoz

A § rögzíti, hogy a finanszírozás keretében folyósított összeg csak a finanszírozásra irányuló szerződésben foglalt feladatokra használható fel. Különös tekintettel szól a törvény a helyi önkormányzatokról, a hatályos Ebtv. szabályait megismételve ugyanis előírja, hogy abban az esetben, amikor a finanszírozásra irányuló szerződés megkötésének szempontjából a helyi önkormányzat minősül egészségügyi szolgáltatónak, a finanszírozás keretében kapott összeg az egészségügyi szolgáltatók működésével kapcsolatos igazgatási kiadásaira nem használható fel. A helyi önkormányzatnak azért sajátos ebből a szempontból a helyzete, mert ő az egyetlen fenntartó/tulajdonos, amely - külön kormányrendelet értelmében - egészségügyi szolgáltatónak is minősülhet.

A § tartalmazza továbbá a fenti szabályok megsértése esetén kilátásba helyezett szankciókat. Ha az egészségügyi szolgáltató, illetőleg a helyi önkormányzat a finanszírozásra irányuló szerződés alapján kapott összeget nem a finanszírozásra irányuló szerződésben meghatározott egészségügyi szolgáltatásokra használja fel, köteles a kapott összeget - a szerződésszegés esetére kikötött egyéb jogkövetkezmények mellett - a Központ számára megtéríteni. A másik oldalról pedig, ha a Központ a szolgáltató részére járó finanszírozási összeg kifizetését saját hibájából határidőn belül nem teljesíti, a határidő lejártát követő naptól köteles a szolgáltató részére a Ptk. szabályainak megfelelően késedelmi kamatot is fizetni.

A 93. §-hoz

A § az elszámolási szerződés szerinti finanszírozási rend kereteit szabályozza, a részletes szabályokat végrehajtási rendeletre bízva. Az gyógyszertár, gyógyászati segédeszköz forgalmazó és gyógyászati ellátást nyújtó szolgáltató, amely elszámolási szerződéssel rendelkezik, az általa kiszolgáltatott gyógyszerhez, gyógyászati segédeszköz, valamint az általa nyújtott gyógyászati ellátáshoz nyújtott támogatás összegét a vele elszámolási szerződésben álló Központtól igényelheti. A Központ az igényléseket pénztárakként összesíti, és jóváhagyás céljából megküldi az illetékes EBP-k részére. Az EBP a jóváhagyást csak akkor tagadhatja meg, ha a gyógyszer, gyógyászati segédeszköz, gyógyászati ellátás rendelése a vonatkozó jogszabályokban foglalt előírások megszegésével történt.

A 94. §-hoz

A § a finanszírozási előleg nyújtására vonatkozó szabályokat tartalmazza. Finanszírozási előleg finanszírozásra irányuló szerződéssel rendelkező egészségügyi szolgáltató részére, valamint azon gyógyszertár számára nyújtható, amely járóbeteg-szakellátás keretében rendelt gyógyszerek árához támogatással igénybe vehető szolgáltatást nyújt, és a lakosság biztonságos ellátása érdekében ez szükséges. Az egészségügyi szolgáltatóknak az előleg folyósítására az EBP, a gyógyszertárak számára pedig a Központ jogosult. Az előleg folyósításának okait, eseteit a törvény meghatározza.

A 95. §-hoz

A teljesítmény-jelentés az ellátást igénybevevő pénztártag nevét és TAJ-számát, a pénztártag által igénybevett egészségügyi ellátást (a külön jogszabály szerinti BNO, HBCs, vagy OENO kóddal együtt) és az ellátási napok számát, valamint az elszámoláshoz szükséges- külön jogszabályban meghatározott - egyéb adatokat tartalmazza. A teljesítmény-jelentés részletes tartalmát kormányrendelet határozza meg.

A 96. §-hoz

A törvény meghatározza azokat az ellátásokat, amelyeknek finanszírozása feladatfinanszírozással történik. Ezek a következők: mentés, az anya-, gyermek és ifjúságvédelem, az anyatej ellátás, a védőnői és az iskola-egészségügyi ellátás. Ezen ellátások finanszírozása nem az EBP-számlákat terhelik. A feladatfinanszírozott ellátásokra fordítható összegeket a mindenkori éves költségvetési törvény határozza meg.

A 97. §-hoz

A szolgáltató az általa nyújtott, külön jogszabályban meghatározott nagyértékű ellátásokat az általános szabályok szerint jelenti. Az EBP a nagyértékű ellátásokról szóló, általa jóváhagyott teljesítmény-jelentést a tárgyhónapot követő hónap 20. napjáig továbbítja a Központ részére, amely a finanszírozási összeget az OKA terhére utalványozza az egészségügyi szolgáltató részére.

A 98-100. §-hoz

A törvény a finanszírozási szabályok között rögzíti, hogy az egészségügyi szolgáltató által elszámolt ellátás után járó finanszírozási összeget a Központ csak akkor utalja át a szolgáltatónak, ha az illetékes EBP a szolgáltató teljesítmény-jelentésének utólagos igazolásával jóváhagyja az ellátás igénybevételét. A törvény az EBP ellenőrzési feladatait részben e jóváhagyási jogkör keretében, annak részeként határozza meg. Az ellenőrzési eszközöknek alkalmasnak kell lenniük arra, hogy az EBP a teljesítmény-jelentéseket érdemben igazolhassa a vele finanszírozási, illetve eseti finanszírozási szerződéses jogviszonyban álló egészségügyi szolgáltatók tekintetében egyaránt. Az EBP ebben a körben a pénztártagok ellátásával és a teljesítmény-jelentéssel kapcsolatos kötelezettségek teljesítését, az egészségügyi szolgáltatások elszámolásainak valódiságát, továbbá a folyósított pénzeszközök szerződésszerű felhasználását ellenőrizheti. Az ellenőrzések megfelelő eszközrendszere érdekében szükséges továbbá azt is előírni, hogy a szolgáltató köteles az ellátásra vonatkozó dokumentumokat, valamint az elszámolás alapjául szolgáló nyilvántartásokat az ellenőrzés során az őt ellenőrző személy - aki orvosi szakmai kérdésekben az EBP ellenőrző orvosa - rendelkezésére bocsátani.

Az ellenőrzés során a szolgáltatások nyújtásához szükséges személyi és tárgyi feltételek is ellenőrizhetők. Az előző eszközök mellett az irányadó - elsősorban az egészségügyi törvényben rögzített - garanciális szabályok keretei között a pénztártag orvosi vizsgálatának lehetőségét is meg kell teremteni a pénztár számára, különösen annak érdekében, hogy az eljáró ellenőrző orvos a pénztártag ellátásának tényét, illetve orvosszakmai indokoltságát megalapozottan vizsgálhassa felül.

A törvény rögzíti az EBP ellenőrzési jogkörét a vényírási szerződéssel rendelkező orvos tekintetében, e jogkörben az EBP az érintett pénztártagra vonatkozó, az ellenőrzés lefolytatásához szükséges egészségügyi dokumentációba betekinthet.

A törvény az érvényes elszámolási szerződéssel rendelkező gyógyszertár, gyógyászati segédeszköz forgalmazó és gyógyászati ellátást nyújtó szolgáltató esetében az általuk kiszolgáltatott gyógyszerhez, gyógyászati segédeszközhöz, valamint az általuk nyújtott gyógyászati ellátáshoz nyújtott támogatás összegének a Központtól való visszaigényléséhez szintén az illetékes EBP jóváhagyását írja elő. A törvény erre figyelemmel rögzíti az EBP ezen jóváhagyási jogkörében alkalmazható ellenőrzési eszközeit - megkülönböztetve a gyógyszer támogatással történő kiszolgáltatása, illetve gyógyászati segédeszköz támogatással történő forgalmazása tekintetében, a gyógyászati ellátás támogatással történő nyújtása tekintetében, valamint a közgyógyellátás tekintetében alkalmazható ellenőrzési lehetőségeket.

A 101. §-hoz

A szolgáltató teljesítmény-jelentése utólagos igazolásának jóváhagyása keretében a törvény biztosítja az EBP számára annak ellenőrzési lehetőségét, hogy a pénztártag az egészségügyi szolgáltató által elszámolt ellátást ténylegesen igénybe vette-e. Az ellenőrzés két alapvető módszere az adategyeztetés és a helyszíni ellenőrzés a valótlanul jelentetett teljesítések kiszűrése céljából. Garanciális szabály, hogy az előzetesen egyeztetett időpontban megvalósuló helyszíni ellenőrzés során az EBP képviselőjén túl kizárólag az érintett - megjelenésre kötelezett - pénztártag lehet jelen, valamint azok, akiknek jelenlétéhez a pénztártag hozzájárult. Ha a pénztártag az elszámolt egészségügyi szolgáltatást vitatja, a bizonyítás részeként fő szabály szerint további adategyeztetést szükséges elvégezni.

A 102-103. §-hoz

A törvény rögzíti, hogy az ellenőrzés során az egészségügyi és a hozzájuk kapcsolódó személyes adatok kezeléséről és védelméről szóló 1997. évi XLVII. törvény vonatkozó rendelkezéseit kell alkalmazni. Az ellenőrzés megállapításairól és javaslatairól a pénztár tájékoztatni köteles az érintett pénztártagot, az egészségügyi szolgáltatót és a közszolgáltatás biztosítására kötelezett szervet, illetve ha ezzel nem azonosak, az egészségügyi szolgáltató fenntartóját vagy tulajdonosát. Ha az ellenőrzés során megállapításra kerül, hogy a szakmai előírások nem kerültek betartásra, az EBP a tájékoztatja a szakmai felügyeletet ellátó szervet (az Állami Népegészségügyi és Tisztiorvosi Szolgálatot) is.

A törvény az EBP ellenőrzési jogköreivel összefüggésben a Felügyelet szerepét is rendezi. Kötelező a Felügyelet értesítése az ellenőrzéssel összefüggésben, ha megállapításra kerül az egészségszakmai szabályok vagy a nyújtott szolgáltatásokra vonatkozó jogszabályok megsértése. Ebben az esetben az érintett egészségügyi szolgáltató vezetője jogosult a Felügyelethez fordulni, ha megítélése szerint az ellenőrzést végző szerv (EBP) az ellenőrzés során figyelmen kívül hagyta vagy helytelenül értelmezte a szakma szabályait. Az EBP ellenőrzése során tett megállapításokkal szemben az egészségügyi szolgáltató és az érintett pénztártag az ellenőrzés eredményéről szóló értesítés kézbesítésétől számított 30 napon belül a Felügyelethez fordulhat.

A 104-106. §-hoz

A törvény rögzíti a Felügyeletet hatósági ellenőrzése keretében megillető jogköröket is. Az Felügyelet ellenőrzése - akár azonos tárgykörben is - az EBP ellenőrzésével párhuzamosan is megvalósulhat.

Ha ellenőrzése körében a Felügyelet azt állapítja meg, hogy az egészségügyi szolgáltató az ellátásért jogosulatlanul fizettetett térítési díjat a pénztártaggal, az egészségügyi szolgáltatót a térítési díj közvetlenül a pénztártag részére történő visszafizetésére kötelezi. Ha gyógyszer, gyógyászati segédeszköz, illetve gyógyászati ellátás rendelése közgyógyellátás jogcímen jogosulatlanul történt, a Felügyelet előírja, hogy a jogosulatlanul rendelt gyógyszer, gyógyászati segédeszköz, gyógyászati ellátás után a szerződés szerint folyósított támogatás összegén túl a közgyógyellátás jogcímcsoport előirányzatból finanszírozott összeget is vissza kell téríteni.

A törvény rögzíti, hogy a finanszírozási összeget, illetve a szerződés szerinti támogatás összegét érintő visszafizetés összege után a jegybanki alapkamat kétszeresét kell fizetni.

A 107-111. §-hoz

A törvény az Ebtv. rendszerében korábban elsősorban a jogosulatlan elszámolások visszaszorítása érdekében kialakításra került szankciórendszer egyes elemeinek megtartásával, azok pontosításával és kibővítésével rögzíti az egészségügyi szolgáltatások igénybevételével kapcsolatos megtérítési és visszatérítési kötelezettségeket. A törvény a szankciórendszer keretében bármely finanszírozott ellátás jogalap nélküli igénybe vételéért felelős bármely szerv, valamint az ellátás jogosulatlan igénybe vevője oldalán is rögzíti a visszafizetési, megtérítési kötelezettség megállapításának lehetőségét.

Megtérítési, visszafizetési kötelezettség keletkezik:

- az utazási költséghez nyújtott támogatás jogalap nélküli felvétele esetén azt felvevő személynél, valamint annál, akinek az ellátás felvétele felróható,

- azon nem biztosított személynél, aki EU-Kártyával vagy az azt helyettesítő nyomtatvánnyal, valamint a közösségi rendelet szerinti egyéb nyomtatvánnyal vett igénybe egészségügyi szolgáltatást valamely EGT tagállamban,

- a pénztártagnál, a neki felróható módon jogalap nélkül igénybe vett, gyógyszer, gyógyászati segédeszköz és gyógyászati ellátás után folyósított támogatás összege, közgyógyellátás jogcímen történő rendelés esetén pedig a közgyógyellátás jogcímcsoport előirányzatból finanszírozott összeg tekintetében, ha arra az ellenőrzési eljárást követően írásban kötelezték,

- a foglalkoztatónál (munkaerő-kölcsönzés esetén a kölcsönvevőnél) az üzemi baleset vagy foglalkozási megbetegedés miatt nyújtott ellátás tekintetében, ha a balesetet szándékosan idézte elő, vagy ha az üzemi balesetet vagy a foglalkozási betegséget a kötelező munkavédelmi szabályokban foglalt kötelezettségének be nem tartása okozta, továbbá a foglalkoztatottnál szintén a munkavédelmi szabályok be nem tartása vagy üzemi baleset szándékos előidézése esetén,

- a foglalkoztatásra irányuló jogviszony tekintetében fent említett eseten kívül annál, aki a pénztártag betegségéért, keresőképtelenségéért, munkaképesség-csökkenéséért vagy haláláért felelős, a megállapított felelősség mértékében.

Ez utóbbi esetben a felelősség megállapítása során - jogszabályi kivétel hiányában - a Polgári Törvénykönyv szerződésen kívül okozott károkért fennálló felelősségre vonatkozó szabályait kell alkalmazni azzal az eltéréssel, hogy a felelősség abban az esetben is fennáll, ha a pénztártagnak vagyoni kára nincs.

A 112-113. §-hoz

A törvény rögzíti, hogy a pénztártagot megtérítésre, illetve visszatérítésre - hatósági döntéssel - a Központ kötelezheti.

A Központ visszafizetési, megtérítési kötelezettség megállapítására irányuló eljárását a pénztárak értesítése is megalapozhatja.

A törvény a megtérítési és visszafizetési igények érvényesíthetősége tekintetében rögzíti az elévülési időket. A törvény szerint az ilyen követelések fősz szabály szerint egészségügyi vagy baleseti egészségügyi szolgáltatás igénybevételétől számított öt éven belül, míg a 103. §-on alapuló (a pénztártag által neki felróható módon jogalap nélkül igénybe vett gyógyszer, gyógyászati segédeszköz és gyógyászati ellátásokkal, valamint a közgyógyellátás jogcímen történő rendeléssel összefüggésben keletkezett) követelések a támogatás igénybevételétől számított három éven belül érvényesíthetők, illetve ezen túl is a büntethetőség elévüléséig akkor, ha a követelésre alapot adó magatartás a bíróság jogerős ítélete szerint bűncselekmény.

A törvény biztosítja az egészségügyi szolgáltatások iránti igények érvényesítésével kapcsolatos eljárások illeték- és költségmentességét.

A 114-119. §-hoz

A törvényben külön adatkezelési fejezet ismétli meg a normaszövegben - az adott célhoz kötötten - megjelenő szabályokat: így feljogosítja a Központot, hogy kezelje a központi TAJ-nyilvántartáshoz szükséges adatokat, valamint hogy kivételesen, amikor átmenetileg pénztári funkciót is ellát, gyakorlatilag az EBP-vel azonos körben kezelje az ehhez szükséges adatokat.

A pénztártagok nyilvántartásának megbízhatósága és pontossága elemi érdek, ezért a törvény a Központ számára lehetővé teszi, hogy egyedi adategyeztetés céljából adatot igényeljen a személyiadat- és lakcímnyilvántartásból. Az EBP pedig a Központtól igényelhet meghatározott adatokat egyedi adategyeztetés céljából.

A törvény figyelemmel van arra is, hogy a különleges adatoknak minősülő egészségügyi adatok kiemelt védelmet igényelnek, ezért kifejezetten tiltja, hogy biztosítási ügynöki vagy többes ügynöki minőségében az EBP a pénztártag nevén és lakcímén kívül bármilyen más adatot átadjon a kiegészítő biztosítást nyújtó biztosítónak. A közvetlen marketing céljából átadott lakcímadatok továbbítására is csak a pénztártag hozzájárulásával kerülhet sor.

Az adatvédelmi szabályzat készítésének előírása további garanciát jelent arra nézve, hogy az EBP-k a személyes adatok védelmének alkotmányos követelményeit betartva látják majd el tevékenységüket.

A bíróság, az ügyészség, a bűnüldözés és a büntetés-végrehajtás szervei, valamint a nemzetbiztonsági szolgálatok feladataik ellátása érdekében a rájuk vonatkozó törvényekben meghatározott célok és feltételek teljesülése esetén, a törvény felhatalmazása alapján - a TAJ-szám kivételével - a nyilvántartásba felvett adatok teljes körének igénylésére jogosultak. A fogvatartó szervek a fogvatartottak tekintetében jogosultak a TAJ-szám igénylésére is.

A 120-156. §-hoz

A törvény az egészségbiztosítás törvényben foglalt átalakításával kapcsolatos, azzal összefüggő alábbi törvények módosításait tartalmazza:

- a kötelező egészségbiztosítás ellátásairól szóló 1997. évi LXXXIII. törvény,

- az egészségbiztosítás hatósági felügyeletéről szóló 2006. évi CXVI. törvény,

- az egészségügyről szóló 1997. évi CLIV. törvény,

- a biztonságos és gazdaságos gyógyszer- és gyógyászatisegédeszköz-ellátás, valamint a gyógyszerforgalmazás általános szabályairól szóló 2006. évi XCVIII. törvény,

- az egészségügyi és a hozzájuk kapcsolódó személyes adatok kezeléséről és védelméről szóló 1997. évi XLVII. törvény,

- a helyi adókról szóló 1990. évi C. törvény.

-----STARTING---POINT---VEGE---

A 157. §-hoz

A § hatályba léptető rendelkezéseket tartalmaz.

A 158. §-hoz

Az alapítás első fázisaként a Magyar Állam egy személyes tulajdonosként alapít 22 EBP-t zártkörűen működő részvénytársaságként. Ebből 18-at egy-egy megyéhez, 4-et pedig az értékesítést követően hozzárendel a Budapestből és Pest megyéből álló külön jogszabályban meghatározott térségek egyikéhez.

A 159-165. §-hoz

A forgalomképes részvények értékesítése feltételtől függő határidős ügylet keretében történik, amelyre az utolsó EBP alapítását követően pályázatot kell kiírni a külön rendeletben meghatározott feltételek szerint. A pályázat lebonyolítására külön jogszabály szerint harmadik személy is megbízható. A pályázatot az összes EBP összes forgalomképes részvényére egyidejűleg kell kiírni. A törvény szabályozza, hogy ugyanazon pályázó milyen feltételek mellett szerezheti meg több EBP forgalomképes részvényeit.

Az ajánlati összeg nem lehet kevesebb mint az elvárt minimális vételárajánlat plusz a taglétszám szorozva tizenkettőezer forinttal.

A pályázaton való részvételt biztosíték adásához kell kötni. Az alaptőke megemelése közgyűlésen történik.

2009. február 1-jén a biztosítottak e törvény erejénél fogva EBP pénztártagokká válnak. Az átlépésre első ízben 2009. február 15-től március 15-ig kerülhet sor.

Az EBP-éknek 2009. december 31-ig el kell érniük az 500 ezer, de nem haladhatják meg a 2 millió fős tagságot. Ennek érdekében egyesülhetnek, vagy jogutód nélkül megszűnhetnek.

A 166-172. §-hoz

A törvény az átmeneti rendelkezések között rögzíti az alábbiakat.

Az OEP az általa kezelt adatállományt 2009. január 1-jén átadja a Központnak. A Központ az adatok átadását követően, de legkésőbb 2009. március 31-ig archiválja az átadott adatállományt. Az archivált nyilvántartásból kizárólag bűnüldöző és igazságszolgáltatási szervnek szolgáltatható adat közpénzügyi, bűnüldözési és igazságszolgáltatási érdekből.

2009. március 1. és 2009. szeptember 30. között a az egészségügyi szolgáltató a teljesítmény-jelentést nem az illetékes EBP, hanem a Központ részére küldi meg. A Központ az EBP-nként összesített teljesítmény-jelentést továbbítja az illetékes EBP részére, jóváhagyás céljából. A következő lépésben, 2009. október 1. és 2010. december 31. között pedig az egészségügyi szolgáltató a teljesítmény-jelentést a Központ és az illetékes EBP részére egyaránt megküldi.

2009. március 1-jétől 2009. június 30-ig a 2008. december 31-én érvényben lévő finanszírozási szerződésekben a MEP-ek jogutódjának valamennyi EBP tekintendő. Az új finanszírozásra irányuló szerződéseket 2009. június 30-ig kell megkötni, a korábbi szerződések 2009. július 1-jén e törvény erejénél fogva érvényüket vesztik.

Az e törvény szerinti várólistákat 2009. április 1-jétől kell vezetni, addig a listákat e törvény hatálya nem érinti. A törvény szerint a pénztártag EBP-je által vezetett pénztári várólistára valamennyi, a 2009. március 31-én intézményi várólistán szereplő biztosítottat fel kell venni.

A törvény továbbá felhatalmazó rendelkezéseket tartalmaz.