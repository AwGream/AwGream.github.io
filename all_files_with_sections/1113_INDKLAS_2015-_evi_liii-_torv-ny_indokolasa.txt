2015. évi LIII. törvény indokolása

egyes energetikai tárgyú törvények módosításáról

-----STARTING---POINT---ALTALANOS--- 

A törvény célja nyolc energetikai tárgyú, illetve kapcsolódó törvény együttes módosítása az alábbi indokok mentén:

A bányászatról szóló 1993. évi XLVIII. törvény (Bt.) módosítása: Magyarország jelentős mértékben rendelkezik olyan szénhidrogén-vagyonnal, amely csak nem hagyományos bányászati technológiával termelhető ki. A jelenlegi szabályozási környezet inkább a hagyományos szénhidrogén-előfordulások kutatását és kitermelését célozza, így ezen belül is a bányajáradék-elvonás mértéke nem ösztönzi a nem hagyományos technológiai módszerek alkalmazását. A nem hagyományos kitermelési technológiához kapcsolódó létesítési és üzemeltetési költségek sokkal magasabbak, mint a hagyományos technológiák esetében, sőt a beruházás teljes időtartama alatt magasak maradnak, ellentétben a hagyományos technológiával, ahol a kitermelési költségek túlnyomó része a beruházás elején jelentkezik. Tekintettel arra, hogy a nem hagyományos szénhidrogén-vagyon jelentős mértékben enyhítené az ország importenergia függőségét, indokolt olyan bányajáradék-mérték rögzítése, mely tekintetbe veszi a kitermelés magas beruházás igényét és költségigényét. Mindezekre tekintettel a törvény a jelenlegi 12% helyett - hasonlóan a bonyolult technológiát alkalmazó földalatti szénelgázosítással történő kitermeléshez - 2%-os bányajáradék mérték alkalmazását írja elő.

A távhőszolgáltatásról szóló 2005. évi XVIII. törvény kiegészítésre kerül a Magyar Energetikai és Közmű-szabályozási Hivatal (a továbbiakban: MEKH) által elvégzendő fogyasztói elégedettség felmérésekre vonatkozó előírásokkal.

A földgáz biztonsági készletezéséről szóló 2006. évi XXVI. törvény módosítása azt a célt szolgálja, hogy földgázkereskedő gazdasági lehetetlenülése esetén a végső menedékes kereskedő MEKH általi kijelöléséig a földgáz biztonsági készlet felhasználható legyen a fogyasztók ellátására.

A villamos energiáról szóló 2007. évi LXXXVI. törvény (a továbbiakban: VET) több kisebb terjedelmű fogyasztóvédelmi tárgyú módosítás (kikapcsolás szabályai, ügyfélszolgálatok létesítése, MEKH feladatok) átvezetése mellett kiegészítésre kerül a MEKH által elvégzendő fogyasztói elégedettség felmérésekre vonatkozó szabályokkal, valamint az Energetikai Állandó Választottbíróságra vonatkozó előírásokkal.

A földgázellátásról szóló 2008. évi XL. törvény (a továbbiakban: GET) vonatkozásában a legfontosabb az egyetemes szolgáltatók forrásellátását biztosító új felajánlási rendszer bevezetése. Az egyetemes szolgáltatók korábbi felajánlási rendszeren alapuló forrásszerződései 2015. június 30-án lejárnak, ezért ismételten szükséges a forrásfelajánlás előírása. A törvény értelmében a Magyar Földgázkereskedő Zrt. köteles felajánlani szabad forrásait a 2015. július 1-től 2018. szeptember 30-ig terjedő időszakra az egyetemes szolgáltatók részére.

A behozott kőolaj és kőolajtermékek biztonsági készletezéséről szóló 2013. évi XXIII. törvény és a jövedéki adóról és a jövedéki termékek forgalmazásának különös szabályairól szóló 2003. évi CXXVII. törvény módosítása a Magyar Szénhidrogén Készletező Szövetség nyilvántartására, illetve eljárására vonatkozó szabályok pontosítását, valamint az üzemanyagellenőrző-jelölő rendszerrel kapcsolatban az előírás törlését tartalmazza.

A megújuló energia közlekedési célú felhasználásának előmozdításáról és a közlekedésben felhasznált energia üvegházhatású gázkibocsátásának csökkentéséről szóló 2010. évi CXVII. törvény technikai jellegű módosítása.

-----STARTING---POINT---RESZLETES---

Az 1. §-hoz

A bányajáradék számítási képletének módosítása, melynek értelmében a számítás alapja a jövőben az importszerződésekben foglalt ár helyett a hatósági árszabályozás keretében elismert földgázár lesz.

A nem hagyományos és különleges eljárással kitermelhető szénhidrogének után fizetendő bányajáradék mértékének 12%-ról 2%-ra történő csökkentése, az energiafüggőség hosszú távú csökkentésének elősegítése érdekében.

A 2. §-hoz

A nyomástartó berendezések bontásának és felhagyásának kivétele a bányafelügyeleti engedélyezési kötelezettség alól, figyelemmel arra, hogy ezen jogintézmény fenntartása sem szakmai, sem műszaki-biztonsági szempontok alapján nem indokolt.

A 3., 24. és 50. §-hoz

Szövegcserével történő jogtechnikai módosító rendelkezések.

A 4-5., 8., 11., 51. és 57. §-hoz

Hatályon kívül helyező rendelkezések.

A 6-7., 18. és 43. §-hoz

A távhőszolgáltatásról szóló 2005. évi XVIII. törvény, a villamos energiáról szóló 2007. évi LXXXVI. törvény és a földgázellátásról szóló 2008. évi XL. törvény kiegészítése a Magyar Energetikai és Közmű-szabályozási Hivatal számára biztosítandó adatszolgáltatásra vonatkozó előírásokkal. A MEKH által jelenleg adathatározatok formájában előírt - jellemzően - rendszeres adatszolgáltatási kötelezettségeket célszerűbb és hatékonyabb rendeleti úton szabályozni, annak fenntartásával, hogy szükség esetén a MEKH továbbra is kiadhat egyedi adathatározatok. Emellett az egyes ágazati szabályozásokban egységes módon feltüntetésre kerül a MEKH által elvégzendő fogyasztói elégedettségi felmérés kötelezettsége.

A 9-10. és 32. §-hoz

A földgáz ágazati szabályozás módosítása annak érdekében, hogy földgázkereskedő gazdasági lehetetlenülése esetén a végső menedékes kereskedő MEKH általi kijelöléséig a földgáz biztonsági készlet felhasználható legyen a fogyasztók ellátására.

A 12. §-hoz

A szabályozás egyértelműségének biztosítása érdekében törvényi szinten is rögzítésre kerül, hogy Magyarország államhatárát csak olyan villamosenergia vezeték keresztezheti, amely az átviteli hálózat része.

A 13. és 30. §-hoz

A VET és a GET kikapcsolásra vonatkozó szabályozásának egyértelműsítése az egyetemes szolgáltatásra nem jogosult felhasználókra és az okozott kár viselésére vonatkozó szabályok tekintetében.

A 14. és 35. §-hoz

A VET és a GET ügyfélszolgálatok létesítésére vonatkozó szabályainak pontosítása: annak a helyzetnek a kezelése, ha a járási hivatalokról szóló kormányrendeletben felsorolt járásnak csak egy része tartozik az egyetemes szolgáltató működési területéhez.

A 15-16. §-hoz

A MEKH elnöke rendeletalkotási jogkörének bővítése.

A 17. §-hoz

A kedvezményes árú villamosenergia-ellátás szabályainak egyértelművé tétele.

A 19. §-hoz

A MEKH eljárására vonatkozó pontosítás.

A 20. §-hoz

Az Energetikai Állandó Választottbíróság megalapítása óta a gyakorlatban tapasztaltak alapján az energetikai piacok szereplőiben igény merült fel arra, hogy a választottbíróság eljárása szélesebb körben legyen kiköthető. A hatáskörnek ezért mind az iparágon belüli újabb területekre történő, mind a nemzetközi tevékenységet lehetővé tévő bővítése indokolt. Mindez erősíti azon nemzeti energiapolitikai célkitűzést, hogy a hazai energiapiac földrajzi adottságai és bővülő infrastruktúra-összekapcsolódásai révén betöltse a régiós energiapiacok központjának szerepét, s egyúttal a hazai energiapiac versenyképessége erősítésének irányába hat.

A 21. és 47. §-hoz

Felhatalmazó rendelkezések a MEKH elnöke részére az adatszolgáltatásra vonatkozó, valamint egyes fogyasztóvédelmi feladatok ellátása érdekében szükséges rendeletek kiadására.

A 22. §-hoz

A jogalkalmazást szolgáló átmeneti rendelkezés.

A 23. §-hoz

Jogharmonizációs célú, technikai rendelkezés.

A 25. §-hoz

A GET értelmező rendelkezéseinek pontosítása.

A 26-27. §-hoz

A szállítási rendszerüzemeltető kötelezettségének és feladatainak pontosítása.

A 28. §-hoz

A MEKH elnöke rendeletalkotási jogkörének bővítése.

A 29. és 39. §-hoz

A telephelyi szolgáltatásra vonatkozó szabályozás kiegészítése.

A 33. és 41. §-hoz

Az egyablakos kiszolgálású nemzetközi szállítóvezeték üzemeltetésére vonatkozó szabályok kiegészítése, köztük annak előírása, hogy az üzemeltető is köteles betartani a földgázellátási zavar vagy válsághelyzet kezelésére vonatkozó szabályokat.

A 31. §-hoz

A MEKH elnöke rendeletalkotási jogkörének bővítése.

A 34. §-hoz

Kapacitáslekötési jog átruházására vonatkozó szabály, mely biztosítja a vásárolt kapacitás tulajdonosának azt a jogát, hogy az igénybe nem vett vásárolt kapacitását más felhasználónak átadhassa.

A 36. és 42. §-hoz

A távhőengedélyesek ellátásra vonatkozó kényszerkijelölés szabályainak megteremtése, valamint a távhőfogyasztók ellátásának biztosítása érdekében annak előírása, hogy egy új, a MEKH által kijelölt távhő engedélyes társaság számára hozzáférést kell biztosítani a rendszerhez.

A 37. §-hoz

A földgázellátási veszélyhelyzettel kapcsolatos együttműködési, eljárásrendi előírás.

A 38. §-hoz

Jogtechnikai módosítás.

A 40. §-hoz

Egyetemes szolgáltatói engedély visszaadásával kapcsolatos, a kapacitáslekötésekre és a tárolói készletek átadására vonatkozó részletszabályok megteremtése.

A 44-46. §-hoz

A felhatalmazó rendelkezések kiegészítése a cseppfolyós propán-, butángázok és ezek elegyeinek tartályban vagy palackban történő forgalmazására vonatkozó fogyasztóvédelmi előírásokat tartalmazó kormányrendelet; a földgáz felajánlási rendszert tartalmazó, továbbá a földgázellátásban műszaki biztonsági szempontból jelentős munkakörök betöltéséhez szükséges szakmai képesítésről és gyakorlatról szóló miniszteri rendeletek; valamint a kapacitáslekötésre, az adatszolgáltatásra, vonatkozó, valamint egyes fogyasztóvédelmi feladatok ellátásához szükséges MEKH elnöki rendeletek kihirdetése érdekében.

A 48. §-hoz

Átmeneti rendelkezés.

A 49. §-hoz

A földgáz egyetemes szolgáltatók 2015. július 1-jétől 2018. szeptember 30-ig történő forrásellátását biztosító felajánlási szabályozás. A jelenleg is működő felajánlási szabályozáshoz hasonlóan indokolt annak fenntartása, hogy az 1998 előtt termelésbe állított hazai mezőkből származó földgáz az egyetemes szolgáltatók ellátása érdekében felajánlásra kerüljön.

Az 52. §-hoz

A megújuló energia közlekedési célú felhasználásának előmozdításáról és a közlekedésben felhasznált energia üvegházhatású gázkibocsátásának csökkentéséről szóló 2010. évi CXVII. törvény jogharmonizációs záradékkal történő kiegészítése.

Az 53. §-hoz

A behozott kőolaj és kőolajtermékek biztonsági készletezéséről szóló 2013. évi XXIII. törvény (a továbbiakban: Kt.) kiegészítése a Magyar Szénhidrogén Készletező Szövetség (MSZKSZ) jogállásának egyértelművé tétele érdekében.

Az 54. §-hoz

Az MSZKSZ alapszabályára vonatkozó előírások módosítása.

Az 55. §-hoz

Az MSZKSZ számára fizetendő tagi hozzájárulás számításának szabályozása.

Az 56. §-hoz

A Kt. szerinti nyilatkozatbenyújtás szabályainak kiegészítése.

-----STARTING---POINT---VEGE---

Az 58. §-hoz

Hatályba léptető rendelkezések.

Az 59. §-hoz

Jogharmonizációs záradék.