2004. évi XLVIII. törvény indokolása

a pénzügyi szolgáltatásokhoz kapcsolódó egyes törvények módosításáról

-----STARTING---POINT---ALTALANOS--- 

A tágan értelmezett pénzügyi szolgáltatások szabályozásának törvényi keretei az elmúlt évtizedben kialakultak. Az alapvető törvények három nagy területhez kapcsolódnak: a hitelintézetekről és pénzügyi vállalkozásokról szóló 1996. évi CXII. törvény, a tőkepiacról szóló 2001. évi CXX. törvény, valamint a biztosító intézetekről és a biztosítási tevékenységről szóló 1995. évi XCVI. törvényt - az EU-hoz történő csatlakozásunk napján - felváltó, a biztosítókról és a biztosítási tevékenységről szóló 2003. évi LX. törvény. Ezekre épül több, a szakosított hitelintézetek egyes fajtáit szabályozó törvény. A pénz- és tőkepiacok fejlődése az elmúlt évtizedben világszerte nagymértékben felgyorsult. A szabályozásnak követnie kell a piaci folyamatokat és az oly sokat emlegetett európai uniós átalakulást. Időről-időre szükség van ezért a törvények módosítására.

A hitelintézeti és a tőkepiaci törvény módosításai nagyrészt kötődnek az Európai Unióhoz történő csatlakozásunkhoz. Ebből fakadóan erősödnek a betétes és befektetővédelemre, a magyar nyelvű tájékoztatási kötelezettségre vonatkozó szabályok, kiterjed a felügyeleti díj fizetési kötelezettség az Európai Unió másik tagországában székhellyel rendelkező intézmények fióktelepeire is, és néhány - a kereskedési könyv vezetéséhez és a pozíciólezáró nettósításhoz kötődő - jogharmonizációs célú pontosítás is történik. A módosítások másik részét a gyakorlati tapasztalatok alapján megfogalmazódó változtatási igények indokolják, ezek a módosítások is inkább technikai jellegű vagy értelmezést könnyítő módosulásokat jelentenek.

A jelzálog-hitelintézetről és a jelzáloglevélről szóló törvény módosítását a több mint öt éves gyakorlati tapasztalat, valamint a hazai és uniós országokban elfogadott jogszabályváltozások figyelembevétele indokolja. A módosítás legfontosabb elemei a származtatott ügyletekre vonatkozó kiegészítések, illetve pontosítások, amelyek részben a deviza alapú külföldi jelzáloglevél kibocsátások miatt válnak szükségessé.

A 2003. évi LX. törvény (a továbbiakban: Bit.) módosítására vonatkozó rendelkezések túlnyomó többsége pontosítás, kiegészítés, fogalom-meghatározási, szerkesztési, hivatkozási pontosítás. Ezek külön-külön nem nagy horderejű problémák, de összességükben már indokolják a módosítást. Jelentős számú módosítás érinti a fogalmak meghatározását, a biztosításközvetítők tevékenységének pontosítását, a rájuk vonatkozó regisztráció kialakítását és a képzésük feltételeinek szabályozását. Szintén pontosítás történik némely Európai Unióval kapcsolatos részekben, főként a határon átnyúló szolgáltatások területén. Ebben a törvényben és így ezen a területen okoz előrelépést az is, hogy pontosításra kerültek a kötelező felelősségbiztosításhoz kapcsolódó adatkezelési és adatátadási szabályok, amelynek eleget kell majd tennie a piac szereplőinek, és így válik teljes mértékben jól működővé az ehhez kialakított rendszer.

-----STARTING---POINT---RESZLETES---

I. Fejezet

A hitelintézetekről és a pénzügyi vállalkozásokról szóló 1996. évi CXII törvény módosítása

Az 1. §-hoz

A Magyar Nemzeti Bankra vonatkozó hatályt módosítja, figyelemmel arra, hogy a törvény több rendelkezése is jogokat és kötelezettségeket állapít meg a jegybank számára.

A 2. §-hoz

A törvény egyértelműsíti, hogy pénzügyi szolgáltatást pénzügyi intézményen kívül más intézmény csak abban az esetben végezhet, ha a hitelintézeti törvény ezt megengedi.

A 3. §-hoz

A törvény az engedélyezési szabályokat pontosítja.

A 4. §-hoz

Ha a pénzügyi vállalkozás határon átnyúló szolgáltatást kíván végezni az Európai Unió egy másik tagállamában, akkor ezt köteles bejelenteni a magyar Felügyeletnek, amely erről köteles tájékoztatni az illetékes tagállam felügyeleti hatóságát. A törvény egyértelműsíti, hogy a Felügyelet az említett tájékoztatás megküldését mikor tagadhatja meg.

Az 5-6. §-hoz

Szerződéskötés esetén nem indokolt a banktitok kiadására vonatkozó felhatalmazást - az írásbeliségen kívül - további formai előírásokhoz kötni. Szintén módosul a banktitokra vonatkozó rendelkezés abban a tekintetben, hogy az adózás rendjéről szóló törvény szabályait teljesíthesse a hitelintézet. A törvény biztosítja azt, hogy a főadós bankkal szembeni kötelezettségéért helytállni köteles személlyel szemben a bank - ezen kötelezettség tekintetében - a banktitokra hivatkozással az információszolgáltatást ne tagadhassa meg.

A 7. §-hoz

A törvény egyértelműsíti az Európai Unió másik tagállamában székhellyel rendelkező hitelintézet és a harmadik országbeli hitelintézet fióktelepének az Országos Betétbiztosítási Alaphoz történő csatlakozásának rendelkezéseit.

A 8. §-hoz

A módosítás azért válik szükségessé, mert egyes most csatlakozó országok nem tagjai az OECD-nek.

A 9. §-hoz

A törvény értelmében a kártalanítási összeg közvetlen kifizetése mindig az elhelyezés országa szerinti törvényes fizetőeszközében történik.

A 10. §-hoz

A módosítás az Országos Betétbiztosítási Alap könyvvizsgálójával szembeni követelményekkel egészíti ki a törvényt.

A 11-12. §-hoz

A törvény egyértelműsíti a hitelintézetek és önkéntes alapok könyvvizsgálóinak újbóli megbízásának szabályait.

A 13. §-hoz

A törvény alapján az Európai Unió másik tagállamában székhellyel rendelkező hitelintézet és pénzügyi vállalkozás fióktelepe is felügyeleti díjat köteles fizetni.

A 14. §-hoz

A felügyeleti hatékonyság és a felügyeletek nemzetközi együttműködésének keretében a törvény lehetővé teszi, hogy az ellenőrzést a Felügyelet más ország kérésére elvégezhesse.

A 15. §-hoz

A módosítás kiegészíti a hitelintézetek felszámolása során alkalmazandó speciális szabályokat: eszerint a letéti szolgáltatás keretében letétbe helyezett pénz nem része a felszámolási vagyonnak.

A 16. §-hoz

A módosítás technikai jellegű, kiterjeszti a hirdetés fogalmának alkalmazását az egész fejezeti részre.

A 17-20. §-hoz

A törvény a fogyasztóvédelmi előírásokat kiegészíti és pontosítja. Egyértelműsíti, hogy az ügyfelek tájékoztatását elsődlegesen magyar nyelven kell megadni, valamint kiegészíti a betétbiztosítási intézménnyel kapcsolatos tájékoztatási kötelezettségeket.

A 21. §-hoz

A törvény pontosító jellegű, mivel az Országos Biztosítási Alap biztosítása a hitelviszonyt megtestesítő értékpapírra is kiterjed.

A 22. §-hoz

2004. január 1-jétől lehetőség van arra, hogy a férj - választása szerint - a felesége családi nevéhez kapcsolja a saját utónevét. Ezért szükségessé vált a „leánykori név” kifejezés helyett a „születési név” kifejezés használata.

II. Fejezet

A jelzálog-hitelintézetről és a jelzáloglevélről szóló 1997. évi XXX. törvény módosítása

A 23. §-hoz

A törvény korlátozza az üzletszerűen végezhető tevékenységek körét, amellyel biztosítható a jelzálog-hitelintézetek működésének alacsony kockázata.

A módosítás pontosítja a derivatív ügyletek körének szabályozását. Eszerint származtatott ügyletek kötésére korlátozott körben, fedezeti célból van lehetőség. A módosítás lehetővé teszi, hogy a kockázatok kezelése mellett likviditási célból is köthessen a jelzálog-hitelintézet származtatott ügyleteket.

A módosítás kiegészíti a jelzálog-hitelintézet által végezhető tevékenységi kört a letéti szolgáltatással, amely a hitelintézetekről és a pénzügyi vállalkozásokról szóló törvény által meghatározott szolgáltatás. A módosítás célja annak biztosítása, hogy a jelzálog-hitelintézet a jelzáloghitelek törlesztése érdekében pénzletétet fogadjon el.

A 24. §-hoz

A módosítás kiterjeszti a jelzálog-hitelintézet által végezhető tevékenységi kört a letéti szolgáltatással, erre azonban csak korlátozott körben ad lehetőséget: letéti szolgáltatás csak az alaptevékenységhez kapcsolódóan végezhető.

A 25. §-hoz

A törvény pontosítja, hogy a jelzálog-hitelintézetet a jelzálogjogával, vagy önálló zálogjogával terhelt ingatlan tekintetében elidegenítési és terhelési tilalom illeti meg a zálogjog alapításától, illetve megszerzésétől. A módosítás kapcsolódik a 8. § (2) bekezdés a) pontjának módosításához.

A 26. §-hoz

A módosítás lehetővé teszi, hogy a jelzálog-hitelintézet megvásárolja a jelzáloghitelt, illetve az önálló zálogjogot más hitelintézettől, illetve biztosító társaságtól abban az esetben is, ha az adott intézmény nem jogosult az elidegenítési és terhelési tilalom kikötésére. Ebben az esetben elegendő, ha a hitelező a jelzáloghitel szerződésben tájékoztatja ügyfelét, hogy a jelzáloghitel (illetve önálló zálogjog) megvásárlása esetén a jelzálog-hitelintézetet elidegenítési és terhelési tilalom illeti meg.

A jelzáloghitel megvásárlásakor a módosítás szerint az eladó hitelintézet, illetve biztosító könyvvizsgálójának kell a követelés problémamentes minősítését elvégeznie a korábbi szabályozással ellentétben, ahol ez a jelzálog-hitelintézet könyvvizsgálójának feladata volt. A gyakorlati tapasztalatok alapján ugyanis a minősítés elvégzésére a jelzáloghitelt eladó intézmény könyvvizsgálója alkalmasabb, az eljárás lefolytatásához rendelkezésére állnak a szükséges információk.

A 27. §-hoz

A tőkepiacról szóló törvénnyel összhangban a törvény rögzíti, hogy jelzáloglevél csak névre szólóan bocsátható ki.

A 28. §-hoz

A módosítás rögzíti, hogy amennyiben a jelzálog-hitelintézet visszavásárolja jelzáloglevelét, az nem hozható újból forgalomba. Ennek megfelelően e jelzáloglevelek mögé nem szükséges fedezetet állítani.

A 29. §-hoz

A törvény kiegészíti, illetve pontosítja a jelzáloglevél fedezetére vonatkozó szabályokat. A törvény szigorítja a szabályozást a tekintetben, hogy a jelzáloglevelek még nem törlesztett névértékét a fedezetek értékvesztéssel csökkentett tőkéjével kell fedezni, a jelzáloglevelek alapján fennálló kamattartozások fedezetét pedig az értékvesztéssel csökkentett tőkére járó kamatkövetelésekkel kell biztosítani. Az így meghatározott fedezeteknek meg kell haladnia a jelzáloglevelek még nem törlesztett névértékét, illetve kamatát.

A törvény szabályozza a derivatív ügyletek kezelését. A jelzálog-hitelintézet mind a jelzáloglevelekre, mind a követelésekre kötött származtatott ügyleteket figyelembe veheti a jelzáloglevelek fedezeti igényének meghatározáskor.

A törvény kiegészíti a rendes fedezetek körét a tőkeköveteléshez kapcsolódó kezelési költséggel, amelyek megtérülését a jelzálogjog a többi követeléssel azonos módon biztosítja.

A törvény a jelzáloglevél rendes fedezeténél nem követeli meg a földhivatalban bejegyzett elidegenítési és terhelési tilalom meglétét, hiszen a tilalom jogszabályon alapuló jogként fennáll.

A 30. §-hoz

A törvény egyes rendeletek kiadására ad felhatalmazást ad a pénzügyminiszter számára.

III. Fejezet

A tőkepiacról szóló 2001. évi CXX. törvény módosítása

A 31. §-hoz

A kibocsátási program fogalmának kibővítését az indokolja, hogy zárt végű alap esetében a forgalomba hozatal korlátos ideje és tőkenagysága indokolttá teheti hasonló jellemzőkkel bíró csomagok kibocsátását. A kibocsátást eleve indokolt lehet kibocsátási programként, későbbi „rábocsátásokkal” megtervezni.

A pozíciólezáró nettósítás fogalmának pontosítását a pénzügyi biztosítékokról szóló EU irányelv átvétele indokolja. Meghatározásra kerül a befektetési tanácsadó, termékértékesítő és üzletkötő fogalma.

A 32. §-hoz

A kibocsátási program keretében történő részkibocsátások esetén a kibocsátó a forgalomba hozatal kezdő napját legalább három munkanappal megelőzően tájékoztatja a Felügyeletet a forgalomba hozatal egyedi adatairól, illetve ezeket nyilvánosságra hozza.

A 33-34. §-hoz

A törvény pontosítja, mely személyeknek kell termékértékesítőt, üzletkötőt vagy befektetési tanácsadót alkalmaznia, illetve pontosítja a névjegyzékbe kerülés feltételeit.

A 35. §-hoz

A kiegészítés célja annak kiemelése, hogy a magyar nyelvű tájékoztatás tekintendő alapesetnek, amelyről az ügyfél ugyan lemondhat, de ez nem jelenti azt, hogy egyúttal más nyelvű tájékoztatás megköveteléséhez joga van. Ezen túlmenően köteles tájékoztatni az ügyfelet, ha a szerződéssel kapcsolatos jogvita esetén nem a magyar jog alkalmazását, illetve nem a magyar bíróság illetékességét köti ki a befektetési szolgáltató, illetőleg az árutőzsde szolgáltató.

A 36. §-hoz

Az (1) bekezdésből kihagyott résszel annak helyesbítése történik, hogy a befektetési szolgáltató - mint ahogy a fogalom meghatározásból is következik - nem foglalja magában az egyéni kereskedőt.

A (2) bekezdés pontosítását a 3. pontban a pozíciólezáró nettósítás definíciójának változása, illetve a 4. pontban a befektetési vállalkozások és a hitelintézetek tőkemegfelelésére vonatkozó EU irányelv rendelkezése indokolja.

A 37-39. §-hoz

A kiegészítés lehetővé teszi azt, ha egy magyar befektetési szolgáltatást végző intézmény külföldön fióktelepet létesít, akkor a külföldi befektetővédelmi alaphoz is csatlakozhat, amennyiben a feltételek adottak.

A módosítás azt az esetet rendezi, ha egy európai uniós székhellyel rendelkező intézmény fióktelepe és egy harmadik országbeli biztosított tevékenységet végző szervezet fióktelepe mentesül a magyarországi Befektetővédelmi Alaphoz történő csatlakozás alól. Ehhez azonban elvárás, hogy rendelkezzék az uniós előírásoknak megfelelő betétbiztosítással vagy engedéllyel. Az európai uniós székhellyel rendelkező intézmény fióktelepe önkéntes csatlakozása előtt - meghatározott feltételek teljesítése esetén - azonban nyitva áll az Alap.

A rendelkezés kiegészül az Európai Unió tagállamának törvényes fizetőeszközével.

A 40. §-hoz

A kiegészítést az indokolja, hogy a tőkét és addicionális hozamot is garantáló strukturált alapok népszerűsége növekszik, és ezen konstrukciók sajátossága, hogy az ígéretet kizárólag tőkepiaci eszközökkel biztosítják. Mivel a hasonló külföldi alapok számára a bankgarancia nem előírás, a hazai alapok versenyhátrányba kerülését e kiegészítéssel megelőzhetjük.

A 41. §-hoz

Egyes piacok likviditása, a befektetők számára előnyös hozamok elérésének lehetősége szükségessé teheti, hogy egy adott befektetési alap mérete ne haladjon meg egy kívánatos szintet. Ez különösen fontos lehet például a strukturált, származtatott eszközökbe befektető alapok esetében. Az alapkezelési szabályzatban egyes eszközosztályokba minimum befektetési limitként leírt küszöbérték is sérülhet, ha az alap túl nagyra növekszik. E lehetőség jelenlegi hiányát orvosolja a kiegészítés.

A 42. §-hoz

Annak pontosítása történt meg, hogy a portfolióelemek értékesítésére nyitva álló (2) bekezdésben foglalt határidő az (5) bekezdésben foglalt kiegészítéssel együtt értendő, mert csak így képez logikus egységet az értékesítési folyamat.

A 43. §-hoz

A módosítás pontosító jellegű.

A 44. §-hoz

A módosítás összefügg a törvény 31. §-ában módosított kibocsátási program fogalom bővülésével.

A 45. §-hoz

Ingatlanalapok esetében - tekintettel arra, hogy az egyes ingatlanokat csak egyben lehet értékesíteni, a jelenlegi (a limitekre történő visszaállási idő) 180 napos időintervallum igen szigorú, és emiatt a befektetői érdekek sérüléséhez vezethet.

A 46. §-hoz

Az időigényes, bonyolult és drága földhivatali és közjegyzői jelzálog biztosíték nyújtás mellett az egyszerűbb készpénzes vagy azzal egyenértékű értékpapír fedezeti biztosíték nyújtását is célszerű lehetővé tenni az ingatlanbefektetési alapok számára. Az „alap nevében" szóösszetétel betoldása technikai jellegű pontosítás, egyértelművé teszi, hogy az alap a hitelfelvevő. A (7) bekezdés a hatályos törvénynek azt a hiányosságát pótolja, hogy nem egyértelműen teszi lehetővé pályázati bánatpénzek és egyéb - a kiírók szerint elvárt biztosítékok, így bankgarancia, óvadék - kifizethetőségét, ami hátrány az ingatlanpiac egyéb szereplőivel szemben.

A 47. §-hoz

A módosítás lehetővé teszi, hogy a befektetési alapba befektető alapok a kockázatok (pl. deviza) csökkentése érdekében fedezeti ügyleteket, arbitrázs ügyleteket köthessenek, valamint nyitott határidős pozíciókat zárhassanak le, mivel ezek megengedése nem mond ellen a befektetési alapokba befektető alapok logikájának, viszont lehetővé teszi azt, hogy csökkenteni lehessen bizonyos, a befektetők által felvállalni nem szándékozott kockázatokat.

A 48. §-hoz

A módosítás a nyilvánosságra hozatali és bejelentési kötelezettség személyi körre vonatkozó részét bővíti a vezető állású személyekkel, illetve a nyilvánosságra hozatali és bejelentési kötelezettség teljesítésének határidejét 2 nap helyett 5 napban határozza meg.

A 49. §-hoz

A törvény lehetővé teszi, hogy a tőzsdei tevékenység folytatásával felhagyó tőzsdén kötött tőzsdei ügyletből származó nyitott pozíció átvihető az e törvény alapján működő más tőzsdére. Ebben az esetben a tőzsdei kereskedő a tőzsdei tevékenység folytatásával felhagyó tőzsde utolsó kereskedési napját legalább 45 nappal megelőzően köteles írásban értesíteni az ügyfelet, illetve a tőzsdei ügyletből származó nyitott pozíció másik tőzsdére történő átvitelével összefüggő költséget, díjat az ügyfélre nem lehet áthárítani.

Az 50. §-hoz

Az Európai Uniós csatlakozást követően indokolt, hogy elszámolóházi tevékenység külföldi partnerek részére is végezhető legyen.

Az 51. §-hoz

A módosítás pontosító jellegű

Az 52. §-hoz

Módosul az értékpapírtitokra vonatkozó rendelkezés abban a tekintetben, hogy az adózás rendjéről szóló törvény szabályait teljesíthesse a befektetési szolgáltató.

Az 53. §-hoz

Pontosítja a felügyeleti díj számításának alapjába tartozó ügyleteket.

Az 54-57. §-hoz

E paragrafusok kiterjesztik a felügyeleti díj fizetési kötelezettséget az Európai Unió másik tagországában székhellyel rendelkező befektetési szolgáltatók, árutőzsdei szolgáltatók, tőzsdék, elszámolóházak fióktelepeire.

Az 58-60. §-hoz

A törvény pontosítja, hogy a Felügyelet a feladata ellátása érdekében milyen adatokat kezelhet.

A 61. §-hoz

A fejezet a helyszínen kívüli ellenőrzésre vonatkozó rendelkezéseket is tartalmaz, ezért szükséges a fejezetcím módosítása.

A 62. §-hoz

A felügyeleti hatékonyság és a felügyeletek nemzetközi együttműködésének keretében a törvény lehetővé teszi, hogy az ellenőrzést a Felügyelet más ország kérésére elvégezhesse.

A 63. §-hoz

A módosítás pontosító jellegű.

A 64-65. §-hoz

Egyes rendelkezések alkalmazásának idejét rögzíti.

A 66-67. §-hoz

A módosítás pontosító jellegű.

IV. Fejezet

A biztosítókról és a biztosítási tevékenységről szóló 2003. évi LX. törvény módosítása

A 68. §-hoz

A módosítás technikai, illetve pontosító jellegű.

A 69. §-hoz

A módosítás egyes fogalmak meghatározásait pontosítja, illetve egészíti ki.

A 70. §-hoz

A módosítás - nemzetközi megállapodásnak megfelelően - harmadik országbeli biztosító számára is lehetővé teszi, hogy fióktelep közbeiktatása nélkül viszontbiztosítási, illetve egyes árufuvarozással kapcsolatos biztosítási tevékenységet végezzen.

A 71. §-hoz

A módosítás - az ügyfelek érdekeinek védelme és a 100 fős taglétszámot meghaladó biztosító egyesületek prudens működésének biztosítása érdekében - állapít meg szervezeti szabályokat az igazgatóság és a felügyelő bizottság létrehozásával kapcsolatban.

A 72. §-hoz

A módosítást az EU-hoz történő csatlakozás indokolja.

A 73-74. §-hoz

A módosítások pontosító jellegűek, illetve a jogszabály egyértelműségét célozzák.

A hitelintézettel, postai szolgáltatóval munkaviszonyban álló természetes személy által a munkáltatója utasításai alapján, ellenőrzött körülmények között végzett közvetítői tevékenységének jellegére figyelemmel nem szükséges valamennyi munkavállalót felügyeleti nyilvántartásba venni, illetve a képzési követelmények terén elegendő számukra a belső képzés előírása. A fenti megkülönböztetést a vonatkozó irányelv lehetővé teszi. Az új (5) és (6) bekezdések az eltérő képzési és nyilvántartási követelmények szabályozását tartalmazzák.

A 75. §-hoz

A módosítást a Bit. 5. számú mellékletének módosítása indokolja.

A 76. §-hoz

A módosítás technikai, kizárólag pontosítást tartalmaz.

A 77. §-hoz

A módosítást a Bit. 5. számú mellékletének módosítása tartalmaz.

A 78. §-hoz

A módosítás megadja a független biztosításközvetítői ügyfélszámla fogalmát.

A 79-80. §-hoz

A módosítás pontosító rendelkezéseket tartalmaz.

A 81. §-hoz

A törvény a biztosításközvetítői nyilvántartással kapcsolatos szabályokat pontosítja, így megadja a biztosításközvetítő által alkalmazott, illetve megbízott közvetítők nyilvántartásával kapcsolatos eltéréseket.

A 82. §-hoz

A módosítás az 5. számú melléklet módosításával összhangban rendezi a szaktanácsadók nyilvántartásával kapcsolatos szabályokat.

A 83. §-hoz

A módosítás kizárólag technikai pontosítást tartalmaz.

A 84. §-hoz

A módosítás pontosítja az üzleti terv viszontbiztosítással kapcsolatos szabályait.

A 85. §-hoz

A módosítás a harmadik országbeli biztosító fióktelepe esetén a tevékenység megkezdésére vonatkozó engedélyezésre irányadó egyes szabályokat kiterjeszti a független biztosításközvetítői fióktelepre is.

A 86-87. §-hoz

A módosítást a Bit. 5. számú mellékletének módosítása indokolja, illetve pontosítást tartalmaz.

A 88. §-hoz

A módosítás pontosítja a határon átnyúló tevékenység bejelentésének szabályait.

A 89. §-hoz

A módosítás szerint a másik tagállamban létesített fióktelep nevét is be kell jelenteni.

A 90. §-hoz

A módosítás kizárólag pontosítást tartalmaz.

A 91. §-hoz

A módosítás előírja, hogy a biztosítói holding társaság tevékenységét irányító személynek szakmai alkalmassággal és üzleti megbízhatósággal kell rendelkeznie.

A 92. §-hoz

A módosítás a cégjegyzéssel és a képviselettel kapcsolatos pontosításokat tartalmaz.

A 93. §-hoz

A módosítás a belső ellenőr szakmai irányítását a felügyelő bizottság szakmai irányítása alá rendeli. A biztosító működésének ellenőrzésével kapcsolatban a felügyelő bizottság gondoskodik arról, hogy a biztosító rendelkezzen átfogó és eredményes működésre alkalmas ellenőrzési rendszerrel, irányítja a belső ellenőrzési szervezetet, illetve a belső ellenőrzés által végzett vizsgálatok megállapításai alapján ajánlásokat és javaslatokat dolgoz ki. A belső ellenőr feletti munkáltatói jogokat közvetlenül az első számú vezető gyakorolja.

A 94. §-hoz

A módosítás kizárólag technikai pontosítást tartalmaz.

A 95. §-hoz

A módosítás az életbiztosítási szerződést kötő ügyfél felmondási jogát a tájékoztatási kötelezettséget szabályozó rendelkezésből (Bit. 167. §) átemeli a biztosítási szerződés tartalmát szabályozó rendelkezések közé, egyben speciális szabályként - a vonatkozó EU irányelv rendelkezéseivel összhangban - megszünteti a hitelfedezeti életbiztosítás 30 napon belüli felmondásának lehetőségét.

A 96. §-hoz

A törvény a vonatkozó EU irányelveknek megfelelően szabályozza a biztosítási szerződésekre alkalmazandó jog megválasztásának szabályait, illetve jogválasztás hiányában meghatározza az alkalmazandó jogot. A törvényben nem szabályozott kérdésekben a nemzetközi magánjogról szóló 1979. évi 13. tvr. az irányadó.

A 97. §-hoz

A módosítás az EU 4. Gépjármű irányelvének átvétele és az adatvédelmi jogszabályoknak való megfelelés érdekében szabályozza az Információs Központ, a Nemzeti Iroda, a Kártalanítási Számla és a Kártalanítási Szervezet kapcsolatát a Magyar Biztosítók Szövetségével és lehetővé teszi a fenti szervezetek (funkciók) közötti adattovábbítást.

A 98-99. §-hoz

A rendelkezés a kötelező gépjármű-felelősségbiztosítással kapcsolatos, adatvédelmi okokból kizárólag törvényi szinten szabályozható rendelkezéseket tartalmaz.

A 100. §-hoz

A módosítás a pénzügyi tárgyú törvények összhangja, illetve a biztosítók prudens működése érdekében előírja, hogy a részesedésszerzés engedélyezése iránti kérelemhez mellékelni kell a kérelmező tulajdonosi szerkezetének részletes leírását.

A 101-105. §-hoz

A módosítás pontosításokat tartalmaz, valamint egyértelművé teszi, hogy a pénzügyi terv elutasítása, vagy megvalósulásának meghiúsulása esetén a Felügyelet a Bit. 195. §-ában foglalt intézkedések megtételére jogosult.

A 106. §-hoz

A módosítás a befektetési egységekhez kötött életbiztosítások tartalékainak befektetésére vonatkozó pontosítást tartalmaz.

A 107. §-hoz

A módosítás a könyvvizsgálattal kapcsolatos okiratok valódiságának igazolására kötelezett személy (a biztosító első számú vezetője) meghatározását pontosítja.

A 108-110. §-hoz

A módosítás a személyes adatok és biztosítási titok kezelésével kapcsolatban tartalmaz pontosításokat, illetve szabályozza az adattovábbítás egyes eseteire vonatkozó írásbeli megkeresés kötelező tartalmát.

A 111-112. §-hoz

A módosítás újraszabályozza az ügyfelek tájékoztatására vonatkozó rendelkezéseket, egyben felmentést ad az életbiztosításra vonatkozó egyes különös előírások, illetve az igényfelmérési kötelezettség alól. Ennek megfelelően nem kell elvégezni az igényfelmérést az olyan megtakarítási elemet nem tartalmazó, tisztán kockázati életbiztosítások esetén, amelyeket pénzügyi intézmény az általa nyújtott, pénzügyi szolgáltatással összefüggésben javasolt, vagy amelyeknek a biztosítási összege nem haladja meg az 1 millió Ft-ot.

A 113. §-hoz

A módosítás kizárólag pontosítást tartalmaz.

A 114. §-hoz

A módosítás szerint a felügyeleti ellenőrzéssel kapcsolatos előzetes értesítés mellőzését a Felügyelet az ellenőrzést lezáró határozatában köteles megindokolni.

A 115. §-hoz

A módosítás a szakértői névjegyzékbe kerülés szabályait pontosítja.

A 116-125. §-hoz

A módosítás kizárólag pontosításokat tartalmaz.

A 126. §-hoz

A módosítás szerint a Felügyelethez idegen nyelven benyújtott dokumentumok fordításának mellőzését a Felügyelet írásban engedélyezheti.

A 127. §-hoz

A módosítás kizárólag nyelvtani pontosítást tartalmaz.

A 128. §-hoz

A módosítás szerint a másik tagállamban székhellyel rendelkező biztosító magyarországi fióktelepe a biztosító által fizetendő felügyeleti díj 50%-át, azaz díjbevételének 1 ezrelékét köteles felügyeleti díjként befizetni.

A 129. §-hoz

A módosítás végelszámolás esetére előírja, hogy a Felügyelet az előzetes egyetértés megadásával egyidejűleg a biztosító tevékenységi engedélyét visszavonja.

A 130. §-hoz

Az önkéntes kölcsönös biztosító pénztárakról szóló 1993. évi XCVI. törvény hatálybalépése előtt alakult, a Bit. 223. § (2) bekezdésében meghatározott biztosítási egyesület esetében a technikai kamatláb maximális mértékére vonatkozó szabályokat nem kell alkalmazni.

A 131-134. §-hoz

A módosítás az átmeneti szabályok között rendezi az egyes, a Bit.-ben szabályozott személyi és tárgyi feltételek, illetve egyéb kötelezettségek teljesítésének határidejét.

A 135. §-hoz

A módosítás a felhatalmazó rendelkezéseket összhangba hozza a Bit. egyéb szabályaival.

A 136. §-hoz

A Bit. 1., 5., 8. és 10. számú mellékletei ezen § és e törvény mellékleteinek megfelelően módosulnak.

-----STARTING---POINT---VEGE---

V. Fejezet

Átmeneti és záró rendelkezések

A 137. §-hoz

A törvény a hatályba léptető rendelkezéseket tartalmazza.

A 138. §-hoz

A törvény egyes rendelkezéseinek alkalmazásához - a jogbiztonság érdekében - megfelelő átmeneti idő szükséges.

A 139. §-hoz

A törvény olyan módon módosítja a nemzetközi magánjogról szóló 1979. évi 13. tvr-t, hogy a biztosítási szerződésekkel kapcsolatban eltérési lehetőséget biztosítson.

A 140. §-hoz

A módosítás kiveszi a törvény hatálya alól a hitelintézeti törvény szerinti azon ügynököket, akik az ügyfél megbízásából pénzt nem kezelhetnek.

A pénzmosás megelőzéséről és megakadályozásáról szóló 2003. évi XV. törvény (a továbbiakban: Pmt.) hatálybalépését követően a gyakorlati tapasztalatok egyértelművé tették, hogy az azonosítási kötelezettségnek az egyes szolgáltatók vonatkozásában történő előírása ellehetetleníti mind a szolgáltatók, mind pedig a szolgáltatást igénybe vevő ügyfelek helyzetét. A Pmt. jelenlegi szabályozásának értelmezése alapján ugyanis az ügyfélnek az azonosítás alkalmával személyesen is meg kell jelennie a szolgáltató előtt annak érdekében, hogy a törvényben megfogalmazott azonosítási kötelezettséget a szolgáltató teljesíthesse. Ugyanakkor, ha az azonosításra nemcsak az ügyfél személyes jelenlétében kerülhetne sor, hanem az azonosítási kötelezettség az ügyfélnek a Pmt. 5. § (1) bekezdésében meghatározott adatait tartalmazó okirat hiteles másolata alapján is elvégezhető lenne, az mind a külföldön élő, mind pedig az ügyeik vitelében akadályoztatott belföldi ügyfelek esetében megoldásként szolgálna a felmerülő problémákra. Napjainkban nagyon sok olyan élethelyzet van, amelyben a személyes megjelenés követelménye komoly nehézségekbe ütközik. Így például ha az ügyfél távoli országban él, és anyagi szempontokat mérlegelve nem kíván Magyarországra utazni ügyei intézése érdekében, ezért külföldi ügyvédet felkérve kíván magyarországi ügyvédet is megbízni ügyei vitelével, testi fogyatékossága vagy egyéb ok miatt (kórházi tartózkodás stb.) akadályoztatott a személyes megjelenésben. A módosítás célja, hogy a nemzetközi és hazai elvárásokat is figyelembe véve, lehetőséget teremtsen ezekben az esetekben is az ügyfél azonosítására a következők szerint: Az ügyfél külföldön felkeresheti vagy az illetékes magyar külképviseleti hatóságot, vagy pedig az adott államban annak hitelesítésre feljogosított hatóságát, ahol személyesen megjelenve a személyazonosságát igazoló okmány egyidejű bemutatásával igazolja magát, e tényről a szükséges adatok egyidejű felvétele mellett az illetékes hatóság igazolást állít ki részére, amelynek hitelesített másolati példányát a Pmt. hatálya alá tartozó szolgáltatónak az ügyfél megküldi. Ugyanez az eljárás a belföldi ügyfél részére is megteremti annak a lehetőségét, hogy az azonosításához szükséges adatait Magyarországon hitelesítésre feljogosított hatóság által kiállított igazolással biztosítsa az azonosítás során.

A módosítás abból a megfontolásból indul ki, hogy a, pénzügyi rendszer pénzmosási célú felhasználásának megelőzéséről szóló 91/308/EGK irányelv, amelyet a 2001/97/EK irányelv  (a továbbiakban: Irányelv) módosított, nem követeli meg feltétlenül a személyes jelenlétet az azonosításnál. Az Irányelv 3. cikkének (11) bekezdésében foglalt rendelkezés értelmében, ha az ügyfél az ügylet megkötésekor „fizikailag nem volt jelen”, a tagállamok további „okmányszerű bizonyítékoknak vagy kiegészítő intézkedéseknek” előírásával biztosíthatják, hogy a személyes jelenlét hiánya ne vesse fel a pénzmosással összefüggő cselekmények felmerülésének kockázatát, azaz egyértelműen megállapítható, hogy maga az Irányelv sem követeli meg az azonosításhoz a személyes jelenlétet.

A Pmt. 14. §-a (2) bekezdésének felvezető szövegét érintő módosítás a törvényben szereplő rossz hivatkozás pontosítását célozza.

A 141. §-hoz

Az MFB törvény módosításának célja, hogy az MFB Rt. a Kormány határozata alapján az állami és önkormányzati tulajdonban lévő vagyon megvásárlásához szükséges hitelek refinanszírozásában részt vegyen. Ezen túlmenően lehetővé válna az is, hogy a fejlesztési, beruházási célú hitelekhez közvetlenül kapcsolódó tartós forgóeszközök finanszírozását is biztosíthassa. A korábbiaktól eltérően lehetővé válik az osztalékfizetés, ám ebben az esetben ez bevételként a központi költségvetésben jelenne meg. Amennyiben osztalékfizetés nem történik, természetesen az eredménytartalék részévé válik az adott összeg. A törvény mellékletének módosítása következtében az MFB Rt. -tulajdont szerezhet és tarthat fenn a Magyar Exporthitel Biztosító Rt.-ben, a Magyar Export-Import Bank Rt.-ben és a Kisvállalkozás-fejlesztő Pénzügyi Rt.-ben, ezáltal is elősegítve a társaságok közötti szinergiák kihasználását.

A 142. §-hoz

A Magyar Export-Import Bank Részvénytársaságról és a Magyar Exporthitel Biztosító Részvénytársaságról szóló törvény módosításának célja, hogy az MFB Rt.-vel együttműködve, a tulajdonosi szerkezet átalakításával létrejövő csoport olyan feladatokat lásson el, amely a hazai vállalkozások versenyképességének javítását biztosítja. A törvény az elmúlt időszakban bekövetkezett jogszabályi változásoknak történő megfelelés érdekében szükséges pontosításokat is tartalmazza.

A 143. §-hoz

A törvény az MFB törvényhez és az Eximbankról szóló törvényhez kapcsolódó technikai módosítás.

A 144. §-hoz

A törvény módosítása lehetővé teszi, hogy a költségvetési törvény 8. számú melléklete 1. részének 8. pontjában meghatározott diáksporttal kapcsolatos feladatok támogatását, évente 1300 forintot minden tanuló után - a korábbi évekhez hasonlóan - a nem állami fenntartású intézmények is megkaphassák.

A Kormány megbízott képviselői és a Közszolgálati Sztrájkbizottság közötti megállapodás 2/b. pontja szerint a Kormány kezdeményezi a közalkalmazotti pótlékalap emelését 2004. július 1-jétől 6,4%-kal, havi 17 100 forintról 18 200 forintra. A közalkalmazottak jogállásáról szóló 1992. évi XXXIII. törvény 69. §-ának értelmében a közalkalmazotti pótlékalapot a mindenkori éves költségvetési törvény állapítja meg.

A 145. §-hoz

A törvény rendelet kiadására ad felhatalmazást ad a pénzügyminiszter számára.

A 146. §-hoz

A módosítás az utóbbi időszak törvényi változásai miatt szükséges pontosításokat vezeti át a Nemzeti Kulturális Alapprogramról szóló törvényben.

A 147. §-hoz

A törvény a hatályukat vesztő jogszabályokat tartalmazza, elsődlegesen olyan rendelkezéseket érintve, amelyek a jelen törvényben felülírásra kerülnek.