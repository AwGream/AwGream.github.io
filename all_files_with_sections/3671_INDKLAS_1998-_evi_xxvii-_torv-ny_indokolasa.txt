1998. évi XXVII. törvény indokolása

a géntechnológiai tevékenységről

-----STARTING---POINT---ALTALANOS--- 

A géntechnológiával módosított szervezetekkel kapcsolatos kérdések (elsősorban azoknak zárt rendszerben való felhasználása, a környezetbe való kibocsátása, forgalmazása, ártalmatlanítása, külkereskedelme) Magyarországon jelenleg csak részben - a növényegészségügyre, az állategészségügyre és a veszélyes hulladékokra vonatkozó rendelkezések által - szabályozottak. A mezőgazdasági és ipari termelés növekedésében, illetve a termelés költségeinek csökkentésében ugyanakkor egyre nagyobb szerepe van a géntechnológiának. A géntechnológiával módosított szervezetek (vetőmagvak, növények, állatok, ipari fehérjék, enzimek, gombák és egyéb mikroorganizmusok) elterjedésével a mezőgazdasági és az ipari termelés egyre kiszámíthatóbbá (és a hozamot tekintve biztonságosabbá) válik.

A génsebészet és a biotechnológia tudománya az elmúlt másfél évtizedben jelentőset fejlődött és ez a fejlődés napjainkban is tart. Ma már egyre gyakrabban használnak fel géntechnológiai módosítással előállított szervezeteket (mikróbákat, vetőmagvakat, új tulajdonságokat hordozó növény- és állatfajtákat) a mezőgazdasági termelésben (főként a mikrobiológiai iparban, a növénytermesztésben, az állattenyésztésben), illetve a gyógyszer- és a vegyiparban (kozmetikumok, gyógykészítmények). A géntechnológiai eljárás alkalmazásával előállított termékek alap-, illetve nyersanyagként az emberi fogyasztásra szánt élelmiszerek, a gyógyszerek, a kozmetikumok, valamint az állati takarmányok előállításában is megjelennek. (Az Európai Unióban eddig öt génmódosított növény termesztését és piaci forgalmazását engedélyezték: az olajos magvú repce, a dohány és a cikória alapvetően ipari felhasználásra, míg a szójabab és a kukorica az élelmiszertermelésbe kerül.)

Az élelmiszertermelésben hatalmas növekedés érhető el, ha a különböző kórokozókkal és járványokkal szemben géntechnológiai beavatkozással ellenállóvá tett új növény- és állatfajták nagyobb arányban elterjednek. A gyártási kapacitás fokozása a gyógyszer- és vegyipari ágazatokra is érvényes, amelyekben a géntechnológia alkalmazásával újabb, olcsóbb nyersanyag-előállítási eljárások (például az enzim-, a fehérje- és gomba-előállításban) terjedhetnek el. A génmódosított növény- és állatfajtáknak, valamint az egyéb géntechnológiai beavatkozással megváltoztatott élő szervezeteknek és az ezekből előállított termékeknek a környezetben való megjelenése egyidejűleg lényeges változást okozó hatással lehet a természet egyensúlyára, illetve a biológiai sokféleségre.

A biotechnológia igen gyorsan fejlődő szaktudomány, amelyet szabályozással követni gyakorlatilag lehetetlen. A törvény a géntechnológiával módosított szervezetekkel kapcsolatos szabályozás keretét biztosítja, a részletes szabályokat, amelyeken - az újabb kutatási eredményeknek megfelelően - előreláthatóan viszonylag gyakran kell majd változtatni, az érintett szaktárcák által elkészítendő miniszteri rendeletek tartalmazzák majd. Az agrárágazatot érintő rendeletek veszik majd át részleteiben is a Tanács 90/220/EGK irányelvét, amelynek rendelkezéseivel a törvény előírásai összhangban vannak.

-----STARTING---POINT---RESZLETES---

Az 1-2. §-hoz

A törvény előírásait kell alkalmazni szervezetek géntechnológiával való mindenfajta módosítására, illetve minden géntechnológiával módosított szervezetre és az azokból előállított termékekre, amelyeket Magyarország területén zárt rendszerben felhasználnak, a környezetbe kibocsátanak vagy forgalomba hoznak, valamint Magyarországra behoznak, az ország területéről kivisznek vagy az országban szállítanak, függetlenül attól, hogy azokat bel- vagy külföldön hozták létre. A törvény szabályai a tevékenységeket végzőkre (természetes személyek, jogi személyek és jogi személyiség nélküli gazdasági társaságok) vonatkoznak.

A természet védelméről szóló 1996. évi LIII. törvény 9. § (3) bekezdésével való összhang megteremtése érdekében nem tartoznak e törvény hatálya alá a vadon élő szervezetek, amelyek genetikai állományainak mesterséges úton való megváltoztatását a természet védelméről szóló törvény megtiltja.

Tiltja a törvény a védett természetes szervezetek géntechnológiával történő módosítását, illetőleg az egyes fajok védettségének géntechnológiai okok miatt történő megváltoztatását.

Géntechnológiával módosított szervezetek felhasználásával előállított élelmiszer az élelmiszerekről szóló 1995. évi XC. törvény rendelkezéseinek megfelelően új élelmiszernek minősül és arra az 1995. évi XC. törvény előírásait kell alkalmazni.

Az értelmező rendelkezések a Tanács 90/220/EGK irányelvének meghatározásait is tartalmazzák.

A 3-4. §-hoz

Géntechnológiai módosításokat végző laboratóriumokat újonnan csak a törvényben meghatározott illetékes géntechnológiai hatóságok engedélyével lehet létrehozni. A géntechnológiai laboratóriumok felállításához a géntechnológiai hatóságok engedélyein kívül a kísérleti laboratóriumok létesítésével kapcsolatos jogszabályokban előírt engedélyek is szükségesek. A törvény hatályba lépésekor már meglévő géntechnológiai laboratóriumokra a törvény visszamenőlegesen nem ír elő engedélyeztetési kötelezettséget, a létesítőnek vagy a működtetőnek csak be kell jelentenie a laboratórium meglétét.

A géntechnológiával módosított szervezeteket, illetve az azok felhasználásával készült termékeket csak hatósági engedéllyel lehet zárt rendszerben felhasználni, a környezetbe kibocsátani, forgalomba hozni, illetve exportálni vagy importálni. Természetes szervezet géntechnológiai módosítása ugyancsak engedélyköteles, ha az valamilyen üzleti (ipari, gyártási, kereskedelmi, értékesítési) célt szolgál. A tudomány fejlődéséhez elengedhetetlen kísérleti jellegű géntechnológiai módosítás, illetve a géntechnológiával módosított szervezetek, valamint az azokból előállított termékek zárt rendszerben való kutatási célú felhasználása csak akkor válik engedélykötelessé, ha a már megfelelően tesztelt és biztonságos, kidolgozott módszerekkel végrehajtott géntechnológiai beavatkozás alkalmassá válik arra, hogy termelési érdeket szolgáljon és azt erre a célra is szánják.

Az engedélyezés két lépcsőben történik: a törvényben felsorolt intézmények és szervezetek vezetői által jelölt szakembereket tömörítő testület (géntechnológiai bizottság) véleménye alapján, az egyes illetékes szaktárcák vezetői által kijelölt intézmények (géntechnológiai hatóságok) adják ki az engedélyeket. Az egyes minisztériumok engedélyezési eljárásában szakhatóságként a környezetvédelmi és területfejlesztési miniszter, illetve a népjóléti miniszter által kijelölt intézmények közreműködnek.

Az 5-7. §-hoz

Az engedélyek iránti kérelmeket mindig a 4. §-ban engedélyező hatóságként meghatározott minisztérium illetékes részlegéhez kell benyújtani, amely az engedélyezési eljárás során a szakhatóságként közreműködő társminisztérium állásfoglalását is kikéri. A géntechnológiai hatóságok a géntechnológiai bizottság véleményétől eltérhetnek abban az esetben, ha megfelelő szakmai indokok alapján a géntechnológiai tevékenység iránti engedélykérelem elutasítását tartják szükségesnek.

A géntechnológiai bizottságba az érintett szakminisztériumok és az Országos Műszaki Fejlesztési Bizottság (OMFB) egyenlő számú képviselőt küldenek, mivel a géntechnológiával kapcsolatos kérdéskör az egyes szakterületeket egyforma mértékben érinti. Az egyes képviselőket a minisztériumok, illetve az OMFB önállóan, egymástól függetlenül jelölik. A Magyar Tudományos Akadémia öt tagot delegál, mivel a géntechnológiával módosított szervezetek felhasználása során keletkezhető kockázatok felmérése és értékelése alapvetően a tudomány képviselőinek, a kutatóknak és nem a hatóságoknak a feladata. A környezetvédelmi céllal bejegyzett társadalmi szervezetek ugyancsak négy tagot küldenek a bizottságba, az egészségvédelmi céllal bejegyzett társadalmi szervezetek pedig kettőt, mivel a társadalmi érdekek képviselete elengedhetetlen az állampolgárok széles körét érintő döntések meghozatalakor. A képviselők létszámának meghatározásánál alapvető szempont az is, hogy a bizottság működő- és határozatképes legyen. A megfelelően megalapozott szakmai döntést a mind a géntechnológiai hatóság, mind a géntechnológiai bizottság által korlátlan számban alkalmazható szakértők biztosítják.

A géntechnológiai bizottság az egyes engedélyek iránti kérelmek elbírálásánál figyelemmel van arra, hogy a folytatandó tevékenységek (zárt rendszerű felhasználás, kibocsátás) eltérő veszélyességűek.

A géntechnológiai bizottság szervezetére és működésére vonatkozó részletes szabályokat külön jogszabály állapítja meg.

Az engedély iránti kérelmeket az engedélyek kiadására jogosult minisztériumokban (4. §) felállított hatóságokhoz vagy az e minisztériumok által Kormány-, illetve miniszteri rendeletekben megbízott hatóságokhoz a géntechnológiával kapcsolatos tevékenységet végző hasznosítóknak kell benyújtaniuk.

Az egyes engedélyekért díjat kell fizetni, amelyet az érintett szakterületekért felelős miniszterek rendeletben állapítanak meg. Az engedélyezési díj az engedélyezési eljárás költségeit (így a géntechnológiai bizottság és a géntechnológiai hatóság döntéséhez szükséges szakvéleményeket készítő szakértők közreműködésének, valamint az ellenőrző vizsgálatok és kísérletek költségeit is) tartalmazza. Az engedélyezésért beszedett díjakat a géntechnológiai hatósági rendszer fenntartására, működtetésére, az engedélyek nyilvántartásának és kezelésének költségeire kell fordítani.

Az emberi egészség és a környezet védelme érdekében az engedélyek - a tevékenységek kockázatának megfelelően - meghatározott időre szólnak, ám a jogszabályi előírások folyamatos teljesítése és a kockázatok egyértelmű kizárása esetén meghosszabbíthatók. Az engedélyek öt évre szólnak, de érvényességüket külön jogszabályban meghatározott módon évente meg kell hosszabbítani.

A 8-9. §-hoz

Az engedély iránti kérelmek hatóságok általi elbírálásának eljárási határideje a Tanács a genetikailag módosított szervezetek szabad környezetbe bocsátásáról szóló 90/220/EGK irányelve rendelkezéseiben előírtakhoz hasonlóan van megállapítva. Az engedély iránti kérelemhez csatolandó dokumentációt a törvény végrehajtási rendeletében kiadásra kerülő (a hivatkozott európai uniós irányelv által előírt adatokat tartalmazó) formanyomtatványok jelentik.

A géntechnológiai módosításra és a géntechnológiával módosított szervezetek és az azokból előállított termékek zárt rendszerű felhasználására vonatkozó engedélyek iránti kérelmekről a géntechnológiai hatóságok 90 napon belül döntenek. A géntechnológiai kérdéskör jelentősége és a nyugat-európai gyakorlat átvétele, valamint a géntechnológia eredményeinek a társadalmat és a természetes környezetet is érintő hatásai miatt kell az engedélyeket nyilvánosságra hozni és az azokra való észrevételezési lehetőséget a társadalom számára biztosítani.

A hatósági eljárás részletes leírását a magyar államigazgatási határidőktől való eltérés teszi szükségessé.

A 10. §-hoz

A géntechnológiai beavatkozás különleges tudományos ismereteket és szakmai gyakorlatot, valamint műszaki felszerelést, technológiát, illetve megfelelő közegészségügyi, állat-egészségügyi, növény-egészségügyi és élelmiszerhigiéniai intézkedéseket igényel, ezért ilyen tevékenységet csak a megfelelő egyetemi végzettséggel rendelkező szakembereket, kutatókat alkalmazó szervezetek (elsősorban kutatóintézetek, egyetemek és gazdasági társaságok) végezhetnek.

A 11-12. §-hoz

A géntechnológiával módosított szervezetek és az azokból előállított termékek kibocsátására és forgalmazására vonatkozó engedélyek iránti kérelmekről a géntechnológiai hatóságok 180 napon belül döntenek. A géntechnológiai kérdéskör jelentősége és a nyugat-európai gyakorlat átvétele, valamint a géntechnológia eredményeinek a társadalmat és a természetes környezetet is érintő hatásai miatt az engedélyeket nyilvánosságra kell hozni.

Az előállítóknak, a forgalmazóknak a terméken (annak csomagolásán, illetve a minőségtanúsító okmányon) jelölniük kell, ha az bármekkora hányadban is géntechnológiával módosított szervezetet tartalmaz vagy, ha az nem tartalmaz géntechnológiával módosított szervezetet, de géntechnológiával módosított szervezetből állították elő. A géntechnológiával módosított szervezet felhasználásával előállított élelmiszer jelölésére az élelmiszerekről szóló 1995. évi XC. törvény előírásait is alkalmazni kell. A forgalmazásra vonatkozó külön jogszabályok közül különösen az élelmiszerekről szóló 1995. évi XC. törvény, a takarmányok előállításáról és forgalomba hozataláról szóló 1995. évi XCII. törvény, az állattenyésztésről szóló 1993. évi CXIV. törvény, a növényvédelemről szóló 1988. évi 2. törvényerejű rendelet, az egészségügyről szóló 1972. évi II. törvény és azok végrehajtási rendeletei, valamint a gyógyszerkészítmények törzskönyvezéséről és a törzskönyvbe bejegyzett gyógyszerkészítmények forgalomba hozataláról szóló 13/1987. (VIII. 19.) EüM rendelet, a gyógyszernek nem minősülő gyógyhatású anyagok és készítmények nyilvántartásáról és forgalomba hozataláról szóló 10/1987. (VIII. 19.) EüM rendelet, a gyógynövények és illóolajok vizsgálatáról, minősítéséről, forgalomba hozataláról és ellenőrzéséről szóló 37/1976. (X. 29.) MT rendelet, a rovar- és rágcsálóirtó szerek, valamint a riasztószerek forgalomba hozataláról és felhasználásáról szóló 3/1969. (V. 16.) EüM rendelet, az emberorvoslásban használatos szérumok és bakteriológiai természetű védőoltó gyógyító és kórjelző (diagnosztikai) készítmények termeléséről, forgalomba hozataláról és ellenőrzéséről szóló 137/1951. (XII. 20.) EÜM rendelet, a gyógytápszerek forgalmazásáról és ellenőrzéséről szóló 3180-89/1950. (IV. 1.) NM rendelet, az állatgyógyászati készítményekről szóló 22/1996. (VII. 9.) FM rendelet, a mesterséges termékenyítésről, az embrióátültetésről, az állati szaporítóanyagok előállításáról, forgalmazásáról és felhasználásáról szóló 39/1994. (VI. 28.) FM rendelet és a termékfelelősségről szóló 1993. évi X. törvény rendelkezései az irányadóak.

A 13. §-hoz

A géntechnológiával módosított szervezetek és az azokból előállított termékek külkereskedelmére vonatkozó engedélyek iránti kérelemről a géntechnológiai hatóságok 60 napon belül döntenek. A géntechnológiai kérdéskör jelentősége és a nyugat-európai gyakorlat átvétele, valamint a géntechnológia eredményeinek a társadalmat és a természetes környezetet is érintő hatásai miatt a behozatali engedélyeket nyilvánosságra kell hozni.

A 14. §-hoz

A géntechnológiai hatósági engedélyek nem pótolják a külön jogszabályok által előírt egyéb engedélyeket. A géntechnológiával módosított szervezetekre vonatkozó egyéb engedélyek kiadásának ugyanakkor feltétele a géntechnológiai hatósági engedélyek megléte. A géntechnológiával módosított növényfajták állami elismerésére, illetve a géntechnológiával módosított állatfajok fajtaelismerésére, valamint a géntechnológiával módosított szervezetekből előállított termékek külön jogszabályokban előírt állami minőségvizsgálatára és törzskönyvezésére is csak a 8-11. §-ban előírt engedélyezési eljárások lefolytatása után kerülhet sor.

A géntechnológiával módosított növények, illetve állatok, valamint a géntechnológiával módosított szervezetekből előállított termékek forgalmazását viszont csak a növényfajták állami elismeréséről, valamint a vetőmagvak és vegetatív szaporítóanyagok előállításáról és forgalmazásáról szóló 1996. évi CXXXI. törvényben, illetve az állattenyésztésről szóló 1993. évi CXIV. törvényben meghatározott állami elismerési vagy fajtaelismerési eljárás, valamint a géntechnológiával módosított szervezetekből előállított termékek külön jogszabályokban előírt állami minőségvizsgálatával és törzskönyvezésével kapcsolatos eljárás lefolytatása után lehet engedélyezni.

A 15. §-hoz

A géntechnológiával módosított szervezetek, azok részei, illetve az azokból előállított termékek szállítását - a géntechnológiai tevékenység biztonságossága és a környezet védelme érdekében - szükséges lehet megtiltani, illetve azt környezetvédelmi szempontú biztonsági feltételekhez kötni. Egy adott, géntechnológiával módosított szervezet, illetve az abból előállított termék környezetvédelmi szempontú szállíthatóságáról, valamint a szállítás feltételeiről a géntechnológiai hatóságok a zárt rendszerű felhasználásra, a kibocsátásra, valamint a forgalmazásra, vagy a behozatalra, illetve a kivitelre vonatkozó engedélyekben esetileg rendelkezhetnek.

Ha a géntechnológiával módosított szervezetek, illetve az azokból előállított termékek a veszélyes áruk szállítására vonatkozó jogszabályok szerint veszélyesnek minősülnek, akkor azokra e jogszabályok előírásait is alkalmazni kell. [Ezek a jogszabályok: a közúti szállítás tekintetében a veszélyes áruk nemzetközi közúti szállításáról szóló európai megállapodás - ADR - [kihirdetve az 1979. évi 19. törvényerejű rendelettel, belföldi forgalomra alkalmazva a 20/1979. (IX. 18.) KPM rendelettel]. Vasúti fuvarozásra vonatkozóan a veszélyes áruk nemzetközi vasúti fuvarozásáról szóló szabályzat - RID - az irányadó (kihirdetve az 1986. évi 2. törvényerejű rendelettel, belföldi forgalomra alkalmazva a 12/1990. (IV. 30.) KöHÉM rendelettel), belvízi szállításra a veszélyes áruk nemzetközi belvízi szállításáról szóló szabályzat - ADN - (kihirdetve a 2/1982. (II. 22.) KPM rendelettel) rendelkezései alkalmazandók.]

A géntechnológiával módosított szervezetek, illetve az azokból előállított termékek hulladékainak szállítására, amennyiben azok veszélyesnek minősülnek, a veszélyes hulladékok országhatárokat átlépő szállításának ellenőrzéséről és ártalmatlanításáról szóló, Bázelben, 1989. március 22-én aláírt egyezmény (kihirdetve a 101/1996. (VII. 12.) Korm. rendelettel), valamint a veszélyes hulladékokról szóló 102/1996. (VII. 12.) Korm. rendelet előírásai az irányadóak.

A 16. §-hoz

A géntechnológiai módosítást végző laboratórium létesítésére vonatkozó engedély iránti kérelemről a géntechnológiai hatóságok 45 napon belül döntenek.

A 17. §-hoz

A géntechnológiával módosított szervezetek az élővilág természetes egyensúlyát befolyásolni képesek, ezért azoknak minden része, terméke, illetve maradékanyaga (hulladék) külön kezelendő úgy, ahogyan azt a géntechnológiai hatóság az egyes esetekben előírja. Szakmai indokok alapján a géntechnológiai hatóság biológiai hatástanulmány készítését, a hulladék felirattal való megjelölését, valamint veszélyes hulladékként való kezelését is előírhatja.

Az előírás nem vonatkozik azokra a géntechnológiával módosított szervezetekre, amelyeket az élelmiszer-előállításban a géntechnológiai és élelmiszer-higiéniai kérdésekért felelős hatóságok engedélyével használnak fel. Az élelmiszergyártásban nyers, illetve adalékanyagként engedélyezetten felhasznált géntechnológiával módosított szervezetek az élelmiszertermék részeként emberi fogyasztásra kerülnek, ezért az ilyen élelmiszerek hulladékát szükségtelen veszélyes jellegűként kezelni. Azokra éppen ezért - más élelmiszerekhez hasonlóan - az élelmiszerek megsemmisítéséről szóló FM rendelet előírásai vonatkoznak.

A géntechnológiai tevékenységből származó, a veszélyes hulladékokról szóló 102/1996. (VII. 12.) Korm. rendelet értelmében veszélyesnek minősülő hulladékanyagok kezelésére a 102/1996. (VII. 12.) Korm. rendelet rendelkezései vonatkoznak.

A 18. §-hoz

A géntechnológiai tevékenységet végző hasznosítók az emberi egészség és a környezet biztonsága érdekében az e törvényben és az egyéb jogszabályokban előírtak hasznosítónál történő betartásáért a géntechnológiai hatóságok felé felelős géntechnológiai felügyelőt kötelesek alkalmazni.

A 19-20. §-hoz

A növénytermesztésben, a növényvédelemben, az állattenyésztésben, az élelmiszer-előállításban, a takarmánygyártásban és az iparban felhasznált géntechnológiával módosított szervezetekre, valamint a felhasználás módjára (zárt rendszer, szabadföldi kibocsátás, kereskedelmi forgalmazás) vonatkozó engedélyeket és az azokhoz tartozó dokumentációt (vagyis az engedély iránti kérelemhez rendszeresített formanyomtatványban foglalt adatokat) a számítógépes adatrögzítéshez megfelelő felszereléssel és kapacitással rendelkező (a Földművelésügyi Minisztérium felügyelete alá tartozó) gödöllői Mezőgazdasági Biotechnológiai Kutatóközpont tartja nyilván. A géntechnológiával kapcsolatos, 19. § (2) bekezdésében leírt adatok közérdekű adatoknak minősülnek.

A 21. §-hoz

A géntechnológiával módosított szervezetek és az azokból előállított termékek zárt rendszerű felhasználásának, kibocsátásának és forgalomba hozatalának ellenőrzéséről a géntechnológiai hatóságok évente tájékoztatót készítenek a géntechnológiai bizottságnak, amely a tájékoztatók alapján évente összefoglaló beszámolót készít és azt a Magyar Tudományos Akadémia hivatalos lapjában közzé teszi.

A 22-26. §-hoz

A géntechnológiával módosított szervezetek előállítását és az ilyen szervezeteknek, valamint az ezekből előállított termékeknek a zárt rendszerű felhasználását, környezetbe történő kibocsátását, forgalomba hozatalát, illetve behozatalát és kivitelét a géntechnológiai hatóságok rendszeresen ellenőrzik és szükség esetén a tevékenység megszüntetésére kötelezés mellett a kiadott engedélyt visszavonják, illetve bírságfizetési kötelezettséget írnak elő. Súlyosabb jogsértés esetén a Büntető Törvénykönyvről szóló 1978. évi IV. törvényben, valamint a szabálysértésekről szóló 1968. évi I. törvényben és az egyes szabálysértésekről szóló 17/1968. (IV. 14.) Korm. rendeletben meghatározott szankciók alkalmazandók a jogsértőkkel szemben. Az ezzel kapcsolatos eljárás hivatalból vagy szakhatósági kezdeményezésre indul.

A géntechnológiai hatóságok, amennyiben az engedélyezett géntechnológiai tevékenység kockázatára vonatkozóan bármilyen új ismeretet szereznek - különösen, ha adataik vannak arra, hogy a tevékenység az emberi egészségre és a környezetre veszélyt jelent - a tevékenység folytatását korlátozhatják vagy megtilthatják. Erről az intézkedésről és annak okairól tájékoztatják a géntechnológiai bizottságot, amely az intézkedésről véleményt alkot. A tevékenység folytatásának megtiltása esetén a géntechnológiai hatóság a géntechnológiai bizottság véleménye alapján a géntechnológiával módosított szervezetek azonnali megsemmisítését rendeli el.

Ha a géntechnológiai tevékenység kockázatára vonatkozóan a géntechnológiai tevékenység iránti engedélyt kérelmező vagy azzal rendelkező hasznosító új ismerettel rendelkezik, arról értesíti a géntechnológiai hatóságot, egyidejűleg megteszi az új ismeret miatt a géntechnológiával módosított szervezettel kapcsolatban megváltozott körülményeknek megfelelő biztonsági, illetve egyéb intézkedéseket.

A szakminisztériumok (a Földművelésügyi Minisztérium, az Ipari, Kereskedelmi és Idegenforgalmi Minisztérium, a Környezetvédelmi és Területfejlesztési Minisztérium, valamint a Népjóléti Minisztérium) által kijelölt hatóságok egymás géntechnológiai hatósági eljárásaiban szakhatóságként kölcsönösen közreműködnek.

A 27-28. §-hoz

A géntechnológiai tevékenység fokozott veszéllyel járhat, ezért az abból eredő károkért való felelősségre a Polgári Törvénykönyvről szóló 1959. évi IV. törvénynek a veszélyes üzem működéséből eredő károkra vonatkozó rendelkezései az irányadóak.

Felszámolással vagy végelszámolással megszűnő, géntechnológiát hasznosító gazdasági társaság esetében a csődtörvénynek a környezetvédelmi követelményekre vonatkozó rendelkezései szerint kell eljárni.

A 29. §-hoz

A törvényben meghatározott hatósági feladatok ellátása állami feladat, ezért azok költségeit egészben vagy részben központi költségvetési forrásból kell fedezni. A hatósági feladatokat a minisztériumok, illetve az azok felügyelete alá tartozó hivatalok egyelőre el tudják látni. Egyes tárcáknál ugyanakkor létszámbővítésre és eszközellátásra lehet szükség, mivel a géntechnológiai tevékenység kockázatának felméréséhez különleges szakismerettel rendelkező szakembereket kell alkalmazni. (A pénzügyi igények az egyes minisztériumoknál eltérőek. Az eszköz- és szakember-szükséglet attól függ, hogy milyen tömegben kérnek majd a géntechnológiai tevékenységre engedélyt. A kérelmezők száma engedélytípusonként - tárcánként - különböző lesz.) A minisztériumok géntechnológiai hatóságainak, valamint a géntechnológiai bizottságnak a működése a géntechnológiai tevékenység folytatásának engedélyezési díjából csak részben fedezhető (pontosan nem tervezhető a díjbevétel, mivel az a kérelmek számától függ). Ezért mind a bizottság, mind a hatóság felállításához és működéséhez a költségvetési támogatás elengedhetetlen, amelyet az érintett tárcák költségvetési fejezetében 1998-tól tervezni és biztosítani kell. A géntechnológiai bizottság részére állandó irodát és titkárságot is létre kell hozni, amelynek legcélszerűbben az érintett minisztériumok egyikében lehet helyet biztosítani.

A géntechnológiai engedélyeket nyilvántartó adatbázis létrehozása és működtetése a nyilvántartási díjbevételekből alapvetően biztosítható, a központi költségvetést a nyilvántartó-bázis fenntartása nem terheli, kivéve az adatbázis beindításával kapcsolatos egyszeri költségeket.

A 30. §-hoz

Állami feladatnak minősül és a kormány köteles gondoskodni arról, hogy a géntechnológiával módosított szervezetek felhasználói, fogyasztói iskolai vagy iskolán kívüli oktatás keretében megismerkedjenek a géntechnológia lényegével és alkalmazásaival, hatásaival és kockázataival.

A 31. §-hoz

A géntechnológiai hatósági eljárásra főszabályként az államigazgatási eljárás általános szabályairól szóló, többször módosított 1957. évi IV. évi törvényt kell alkalmazni, az e törvényben foglalt eltérésekkel.

-----STARTING---POINT---VEGE---

A 32. §-hoz

A törvény 1999. január elsején lép hatályba.

A 33. §-hoz

A növényvédelemről szóló 1988. évi 2. törvényerejű rendelet, valamint az állategészségügyről szóló 1995. évi XCI. törvény kifejezetten géntechnológiai tevékenységre vonatkozó szabályokat nem vagy csak utalásszerűen tartalmaz, ezért azokat e törvény módosítja. Az élelmiszer-gyártásban egyre nagyobb mértékben használnak fel géntechnológiával módosított szervezeteket. Az élelmiszerekről szóló 1995. évi XC. törvényt ezért az e törvénnyel való összhang megteremtése érdekében módosítani kell és abba be kell építeni az Európai Parlament és a Tanács új élelmiszerekről szóló 258/97/EK rendeletének vonatkozó előírásait.

A 34. §-hoz

A géntechnológiával módosított szervezetekre vonatkozó, az agrárágazatot érintő (a Tanács 90/219/EGK irányelvét és a Tanács 90/220/EGK irányelvét átvevő) részletesebb szabályok alkotására elsődleges felelősként a földművelésügyi miniszter, a humán egészségügyet érintő előírások létrehozására a népjóléti miniszter, a külkereskedelmi kérdések szabályozására az ipari, kereskedelmi és idegenforgalmi miniszter kap (az érintett szaktárcákkal egyetértésben) felhatalmazást. A géntechnológiai bizottság szervezeti felépítésének és működésének részletes szabályait, a géntechnológiai felügyelő tevékenységére és képesítésének követelményeire vonatkozó szabályokat, az adatnyilvántartás, illetve az adatszolgáltatás rendjét és az adatszolgáltatásért fizetendő díj mértékét, valamint a géntechnológiai tevékenységhez szükséges engedély iránti kérelemhez csatolandó dokumentáció tartalmát, az engedélyekért fizetendő díjakat, valamint a géntechnológiai bírság mértékét a Kormány, illetve az érintett szakminisztériumok rendeletben határozzák meg.

A 35. §-hoz

A törvény az 1994. évi I. törvénnyel kihirdetett Európai Megállapodás jogközelítésre vonatkozó rendelkezéseinek eleget tesz azzal, hogy a végrehajtási rendeletek által részleteiben is átveendő, a Tanácsnak a genetikailag módosított mikroorganizmusok zárt rendszerű felhasználásáról szóló 90/219/EGK irányelve, valamint a Bizottság 92/146/EGK határozatával kiegészített, illetve a Bizottság 94/15/EK irányelvével és a Bizottság 94/211/EK határozatával módosított, a Tanácsnak a genetikailag módosított szervezetek szabad környezetbe bocsátásáról szóló 90/220/EGK irányelve előírásaival összeegyeztethető szabályozást hoz létre és épít be a normaszövegbe.

A 36-37. §-hoz

A törvény az általános indoklásban részletezett okok (így a többféle felhasználási célt szolgáló géntechnológiai tevékenység folytatásának korábbi szabályozatlansága, a géntechnológiai tevékenység során és következtében keletkezhető környezeti és egészségügyi kockázatok) miatt visszamenőleges hatállyal is engedélyezési kötelezettséget ír elő a Magyarországon végrehajtott géntechnológiai módosításokra, a géntechnológiával módosított szervezetek és az azokból előállított termékek belföldön történt zárt rendszerű felhasználására, kibocsátására, forgalomba hozatalára, illetve külkereskedelmére. A visszamenőleges hatály nem vonatkozik a géntechnológiával módosított szervezetek és az azokból előállított termékek szállítására. A géntechnológiai módosításokat végző, a törvény hatályba lépése előtt létesített laboratóriumokat ugyanakkor be kell jelenteni és azok működését a géntechnológiai hatóság ellenőrzi.

A laboratóriumok működésére az egyéb jogszabályok (az élelmiszerekről szóló 1995. évi XC. törvény, a takarmányok előállításáról és forgalomba hozataláról szóló 1995. évi XCII. törvény, az állategészségügyről szóló 1995. évi XCI. törvény, a növényvédelemről szóló 1988. évi 2. törvényerejű rendelet, a mérgező hatású anyagokkal kapcsolatos eljárásról szóló 26/1985. (V. 11.) MT rendelet, az egyéni védőfelszerelésekről szóló 3/1979. (V. 29.) EüM rendelet, az állati eredetű élelmiszerek élelmiszerhigiéniai vizsgálatáról és ellenőrzéséről szóló 30/1981. (XII. 30.) MÉM-EüM együttes rendelet, az emberorvoslásban használatos szérumok és bakteriológiai természetű védőoltó, gyógyító és kórjelző (diagnosztikai) készítmények termeléséről, forgalomba hozataláról és ellenőrzéséről szóló 137/1951. (XII. 20.) EüM rendelet, az állatgyógyászati készítményekről szóló 22/1996. (VII. 9.) FM rendelet, a mesterséges termékenyítésről, az embrióátültetésről, az állati szaporítóanyagok előállításáról, forgalmazásáról és felhasználásáról szóló 39/1994. (VI. 28.) FM rendelet) előírásai az irányadóak.