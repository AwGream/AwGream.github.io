2009. évi CXXXVIII. törvény indokolása

a felsőoktatásról szóló 2005. évi CXXXIX. törvény módosításáról

-----STARTING---POINT---ALTALANOS--- 

A felsőoktatásról szóló 2005. évi CXXXIX. törvény (a továbbiakban: Ftv.) hatálybalépésével - az oktatás társadalmi, gazdasági funkciójának felértékelődését érzékelve - született döntés a magyar felsőoktatás képzési rendszerének átalakítására, a Bolognai Nyilatkozattal összhangban a többciklusú képzés bevezetésére.

A Bolognai Nyilatkozatban vállalt feladatok átfogó célja, hogy növelje az európai felsőoktatás eredményességét, hatékonyságát.

A Magyar Felsőoktatási Akkreditációs Bizottság - állami hatáskörök ellátásában működő országos testületként - közreműködik a felsőoktatásban folyó tudományos, kutatási, illetve művészeti alkotótevékenység értékelésében, az Európai Felsőoktatási Térség felsőoktatási rendszereivel való minőségi harmonizációban.

1. Magyar Felsőoktatási Akkreditációs Bizottság

Az Ftv. értelmében a Magyar Felsőoktatási Akkreditációs Bizottság. a felsőoktatásban folyó képzés, tudományos kutatás, művészeti alkotó tevékenység minőségének értékelésére, valamint az intézményi minőségfejlesztési rendszer működésének vizsgálatára létrehozott független, országos szakértői testület.

A jelenlegi szabályozás szerint az intézménylétesítéssel és működéssel kapcsolatos minőséghitelesítés keretében

a) intézménylétesítéskor

b) az intézmény alaptevékenységének megváltozásakor

c) nyolcévenként

vizsgálja a képzés, a tudományos kutatás, a művészeti alaptevékenység feltételeinek meglétét, azt, hogy a felsőoktatási intézmény mely képzési, illetve tudományterületen, képzési szinten rendelkezik a szükséges feltételekkel. A nyolcévenkénti akkreditáció keretében vizsgálja továbbá, hogy a felsőoktatási intézményben megfelelő módon működik-e az intézményi minőségfejlesztési program.

Ugyanakkor az Ftv. rendelkezik arról, hogy a miniszter megkeresésére a Magyar Felsőoktatási Akkreditációs Bizottság közreműködik a felsőoktatási intézmények működésével kapcsolatos eljárásokban. Ezek az eljárások:

- felsőoktatási intézmény létesítése, átalakulása a Magyar Köztársaság területén kívül folytatott (székhelyen kívüli képzés) képzésre is kiterjedően;

- doktori iskola létesítése, ennek keretében a felsőoktatási intézmény tudományos tevékenységének „mérlegelése”;

- egyetemi tanári kinevezéssel kapcsolatos javaslat véleményezése, a jelölt oktatói, tudományos, illetve művészeti „eredményének értékelése”.

A Magyar Felsőoktatási Akkreditációs Bizottság (2007. december és 2008. május között lezajlott) második külső értékelését végző bizottság elismerve, hogy a testület tevékenysége megfelel az Európai Felsőoktatási Térség minőségbiztosítási standardjainak és irányelveinek (ESG), továbbá, hogy a testület jelentősen hozzájárult a magyarországi felsőoktatás általános minőségének javításához, javaslatokat is megfogalmazott a további működéshez. Ezen javaslatok adhatnak új szempontokat a Magyar Felsőoktatási Akkreditációs Bizottság feladatainak, tevékenységének törvényi szabályozásához.

A Magyar Felsőoktatási Akkreditációs Bizottság az elmúlt másfél évtizedben fontos szerepet játszott a magyar felsőoktatás minőségének védelmében, az intézmények és képzési, tudományos kutatási tevékenységük akkreditációjában.

Az Európai Felsőoktatási Térségben megnő a nemzetközi együttműködések szerepe, a képzési rendszerek harmonizációja. Ehhez kell igazítani az Ftv. által létrehozott testület működését és tevékenységét is.

Az Ftv. a Magyar Felsőoktatási Akkreditációs Bizottságot az állami hatáskörök ellátásában közreműködő, felsőoktatási törvénnyel létrehozott, az államigazgatástól, a felsőoktatási intézményektől független szakmai testületként határozza meg a továbbiakban is. Tevékenységében a törvénymódosítás az intézményi belső minőségbiztosítási folyamatok külső értékelését erősíti a felsőoktatási intézmények minőségfejlesztésének támogatása, a minőségi követelményeknek való folyamatos megfelelés ellenőrzése, az intézményi intézkedések megvalósulásának nyomon követése, programakkreditációt illetően pedig a folyó képzések minőségének értékelése révén.

A hatályos szabályozás szerint az intézményfejlesztési feladatokról, az intézmény képzési programjáról, ezen belül új szakok vagy doktori iskola létesítéséről a felsőoktatási intézmény feladatköréből adódóan maga dönt. A képzés indításához az intézmény előzetesen megkéri a Magyar Felsőoktatási Akkreditációs Bizottság véleményét. Az erőforrás-kritériumok meglétének igazolása, a döntést követően, az intézmény hatásköre. Ebből következően a Magyar Felsőoktatási Akkreditációs Bizottság feladatkörének úgy kell át kell alakulnia, hogy az programakkreditáció helyett a felsőoktatási intézményeket segítő, az intézmény belső minőségbiztosítási folyamatokat értékelő szervezetként segítse a felsőoktatás fejlesztését.

2. Költségvetési szervek jogállása, vagyonhasználati díj kiegészítő szabályozása

A költségvetési szervek jogállásáról és gazdálkodásáról szóló 2008. évi CV. törvény alapján a költségvetési szervként működő felsőoktatási intézmények felsorolását, működését érintő alapelveket, követelményeket a felsőoktatásról szóló 2005. évi CXXXIX. törvényben szabályozni kell.

A törvény hatálybalépésével - az abban megadott időpontig - a költségvetési szerveket az alapító (irányító/felügyeleti) szervének felül kell vizsgálni és meg kell hozni a szükséges intézkedéseket, így az intézmények az új költségvetési szerveknek megfelelő besorolását.

Az állami felsőoktatási intézmény az új rendelkezés szerint közszolgáltató költségvetési szerv, amely közintézetként vagy vállalkozó közintézetként működik. A felsőoktatási feladatokat áttekintve, a költségvetési szervek jogállásáról és gazdálkodásáról szóló 2008. évi CV. törvény végrehajtása, a felsőoktatásról szóló 2005. évi CXXXIX. törvény módosításával lehetséges.

A 2008. évi CV. törvényből következő, átfogóbb, strukturális felsőoktatási változások szabályozása - különösen a vállalkozói közintézeti formában működő felsőoktatási intézmények és szervezeti egységek kérdése - kellő megalapozottsággal 2011-re ütemezhetők és vállalhatók. Indokolja ezt az időpontot, hogy a változást jelentő vállalkozói közintézeti forma szabályozása az Ftv.-ben, legkorábban is csak 2009 második félévi benyújtással 2010-ben történhet meg. A vállalkozói közintézeti formának választásához feltétel a megelőző három év meghatározott gazdálkodási feltételeinek teljesítése, így a feltételek teljesítésében az új törvény hatálybalépését (2009. jan. 1.) tekinthetjük a kezdés időpontjának. A feltételek teljesítését is ettől az időponttól kell értékelni.

Az Ftv. módosítása során a költségvetési intézményként működő felsőoktatási intézményeknek a ma hatályos felsőoktatásról szóló 2005. évi CXXXIX. törvényben, valamint a felsőoktatási intézmények gazdálkodását meghatározó más törvényekben (pl. Áht.) biztosított, más költségvetési intézményektől eltérő, gazdálkodási jogosultságokat (a kedvezményeket jelentő eltérésekről az Ftv. 120. § (5) bekezdés és a 124. § rendelkezik) változatlanul kell megtartani a közintézeti formába történő átsorolás után is.

Az Ftv. lehetőséget biztosít arra, hogy az állami felsőoktatási intézmények az állami vagyonról szóló 2007. évi CVI. törvény 27. § (2) bekezdésében meghatározott vagyonhasználati díj ellenértékét az állami ingatlanvagyon értékének megőrzésére fordítsák. Az összeget az ingatlan vagyon értékének arányában a fenntartói megállapodásban rögzített mértékben kell a megállapodás három éve alatt felhasználni. A törvénymódosítás egyszerűsíti az intézményi társaságok létrehozásának eljárását, ugyanakkor az állami vagyon védelme érdekében szabályozza a szankcionálást, továbbá a törvény biztosítja az alapító autonómiáját az intézményi társaságok létrehozásában.

3. A felsőoktatási intézmények működési alapelveit, a képzést érintő egyéb rendelkezések

Az Ftv. rendelkezik a felsőoktatási intézmények működési alapelveiről, a képzés rendszeréről, a felsőfokú tanulmányoknak a hallgatói jogviszonyt meghatározó egyes kérdéséről. A felsőoktatási intézmények működési hatékonyságát, tevékenységük minőségét meghatározó alkalmazás során pontosítást, módosítást igénylő rendelkezések köre tartozik ebbe a törvénymódosításba. Ezen kérdéskörök között szerepelnek a képzéshez, a szak- és programindításhoz kapcsolódó kérdések, így a minőség kapcsán a minőségbiztosítási rendszer, minőségfejlesztési program elemeinek pontosítása, a mesterképzésben a szakindítási eljárás módosulása, a magyar intézmények közös képzésénél a kiegészítő szabályozás a felvételi eljárásnál az emeltszintű érettségi vizsga szerepének bővítése, a képzéshez kapcsolódó szakmai gyakorlatok tapasztalata alapján a szakmai gyakorlat fogalmának pontosítása.

A törvény pontosítja az egyetemi tanári munkaköri cím megszerzésére - az Ftv. szóhasználatában tanári kinevezésre - vonatkozó eljárás rendjét. Az új eljárásban a Magyar Felsőoktatási Akkreditációs Bizottság véleményét - a szenátus egyetemi tanári cím adományozására vonatkozó döntését követően - a miniszter kéri meg. Az, aki már megszerezte az egyetemi tanári címet, a felsőoktatási intézmény által kiírt egyetemi tanári munkakörre a Magyar Felsőoktatási Akkreditációs Bizottság előzetes véleményének megkérése nélkül pályázhat.

Az Ftv. tehetséggondozásról szóló fejezete kiegészül a Szakkollégiumi Kiválósági Központ cím adományozásával.

-----STARTING---POINT---RESZLETES---

Az 1. §-hoz

A Kormány rendeletében meghatározottak szerint, minősítés alapján „kutatóegyetem” cím adományozható azoknak a felsőoktatási intézményeknek, amelyek az egyetemmé válás jogszabályban rögzített feltételein túlmenően további minőségi kritériumoknak is megfelelnek. A minősítés részletes - tartalmi és eljárási - feltételeit a Kormány az Ftv. 153. § (1) bekezdés 1. pontja alapján kapott felhatalmazás alapján jogosult szabályozni. A törvény a kiemelkedő képzést nyújtó felsőoktatási intézmény oktatási alaptevékenységének és kutatóegyetemi működésének a kívánatos mértékű kapcsolódását, együttműködését, összhangját hangsúlyozó meghatározást vezet be.

A 2. §-hoz

A módosítás az Országgyűlés által az Ftv. hatályba lépését követően elfogadott a felsőoktatási intézményi gazdálkodást érintő törvényre tekintettel egészíti ki az ágazati szaktörvényt.

Az Ftv. a tételesen megjelölt külön törvények mellett más, a felsőoktatási intézmények működését érintő külön nem hivatkozott törvényi rendelkezéseik hatályosulását is befolyásolja. Ebben a körben utalni kell a költségvetési szervek jogállásáról és gazdálkodásáról szóló 2008. évi CV. törvényre, amelyhez képest az Ftv. mint lex specialis, különösen az állami felsőoktatási intézmények gazdálkodási jogosultságai, szervezeti felépítése, működése tekintetében tartalmilag eltérő, illetve kiegészítő jellegű rendelkezéseket is megállapít. Itt különösen az Ftv. - részben e törvénnyel magállapított - 16. § (3) bekezdésére, 23. § (2) bekezdésére, 25. § (1) bekezdés ak) pontjára, 27. § (8) bekezdés r) pontjára, 36/A-36/G. §-ára, 115. § (2) bekezdés b) pontjára, 120-120/A. §-ára, 123. § (3) bekezdésére, 135. § (2) bekezdésére és 142/A. §-ára kell hivatkozni.

A 3. §-hoz

A költségvetési szervek jogállásáról és gazdálkodásáról szóló 2008. évi CV. törvény (a továbbiakban: státusz törvény) 12. §-a (1) bekezdésének e) pontja alapján a költségvetési szervet meg kell szüntetni, vagy át kell alakítani, ha a kisegítő vagy vállalkozási tevékenység mértéke legalább kettő éven át túllépi az alapító okiratban meghatározott arányt és nincsen lehetőség a költségvetési szerv vállalkozó közintézetként való működtetésére. A státusz törvény 4. §-a (2) bekezdésének b) pontja alapján a fenti - megszüntetés, átalakítás feltételéül szabott - mértéket kiadásarányosan kellene meghatározni, míg a megszüntetés, átalakítás alternatíváját jelentő vállalkozó közintézetté történő átsorolás feltételei bevételarányosan meghatározottak az államháztartásról szóló 1992. évi XXXVIII. törvény (a továbbiakban: Áht.) 100/J. §-a (3) bekezdésének a) pontja értelmében. Ezt egészíti ki, hogy míg a megszüntetés, átalakítás feltételeinek fennállását elegendő kettő, addig a vállalkozó közintézetté történő átsorolás feltételeinek fennállást három év vonatkozásában kell vizsgálni. Így elvileg egyetlen vállalkozó közintézet sem jöhetne létre, hiszen már előtte meg kellene szüntetni, vagy át kellene alakítani. A módosítás e probléma feloldásának egyik lépése.

A 4. §-hoz

A felsőoktatási intézmény működésének egyik alapelve, hogy szervezeti és működési autonómiával rendelkezik ennek keretében működéséhez szervezeti és működési szabályzatában meghatározza a saját minőségbiztosítási szabályait, továbbá minőségfejlesztési programot készít.

A módosítás pontosítja a hatályos rendelkezést az intézményi feladatok tekintetében és a Magyar Felsőoktatási Akkreditációs Bizottság feladatával összefüggésben is. Azokat az alapvető elemeket, amelyek a helyi szabályzatban meghatározott módon, az intézmény feladataként a minőségbiztosítási rendszer kiépítését és működtetését eredményezik.

Az intézményfejlesztési terv, a kutatási-, fejlesztési innovációs stratégia [Ftv. 27. § (2)-(3) bekezdés], a hároméves fenntartói megállapodásban meghatározott és vállalt teljesítmény-követelmények (Ftv. 133/A. §) alapján az intézmény minőségfejlesztési programot készít. A minőségfejlesztési program végrehajtására készített intézkedési tervnek a képzési, tudományos kutatási, művészeti alkotótevékenységeket érintő intézkedései megvalósulásában, ötévenként külső értékelőként vesz részt a Magyar Felsőoktatási Akkreditációs Bizottság, támogatva a felsőoktatási intézmények minőségfejlesztését. Ennek jegyében pontosítja a rendelkezés az intézményi minőségfejlesztési program tartalmi követelményeit.

Az 5-8. §-hoz

Az Ftv. és a státusz törvény rendelkezései, az Ftv. és a státusz törvény által meghatározott szervezeti előírások összhangját biztosító módosítások.

A 9. §-hoz

Megalapozott az igény, hogy a felsőoktatási intézmények által folytatott képzések a képzésekhez társuló szervezeti megoldások rugalmasabban kövessék a felvételi jelentkezésekben kifejeződő fogyasztói, hallgatói piaci igényeket. A módosítás a felvételi lehetőségek függvényében - az intézményi önigazgatás elvének tiszteletben tartása mellett - írja elő, a szervezeti hatékonyság folyamatos biztosításának kötelezettségét.

A státusz törvény 14. §-a lehetővé teszi, hogy a költségvetési szerv létrehozásáról szóló döntés - felsőoktatási intézmény esetében ez az alapító okirat - egyes, közfeladat önálló ellátására képes, tevékenységében, területi elhelyezkedésében, forrásaiban, valamint szervezetileg elkülöníthető szervezeti egységeit jogi személyiséggel ruházza fel. Indokolt a státusz törvény rendelkezését az Ftv-ben meghatározott egységes felsőoktatási intézményi működtetés rendjéhez igazítani és a jogi személyiségű szervezeti egységre vonatkozó ágazati szabályozás lehetőségét - a közoktatásról szóló 1993. évi LXXIX. törvényben a közoktatási intézményre előírt szabályozás tiszteletben tartása mellett - különösen a jellegében ténylegesen elkülönülő gyógyító-megelőző tevékenységre biztosítani.

Indokolt, hogy a felsőoktatási intézmények oktatási alaptevékenységének körébe tartozó tevékenységet folytató szervezeti egységek esetében a fokozottabb szervezeti és gazdálkodási függetlenséggel járó jogi személyiségű szervezeti egységre vonatkozó szabályok alkalmazására ne kerülhessen sor, ezért a törvény - az intézmény mint kizárólagos jogokkal rendelkező oktatási szervezet egységességének védelmében - erre vonatkozóan tételes tiltó rendelkezést tartalmaz.

Amennyiben a gyógyító-megelőző tevékenységet folytató szervezeti egység mellett más - oktatási alaptevékenységet nem folytató - szervezeti egység esetén merülne fel a jogi személyiségű szervezeti egységként való működtetés szükséglete, úgy a törvény az Ftv. - általános rendelkezéseket tartalmazó - 36/C. és 36/G. §-a mellett a gyógyító-megelőző tevékenységet folytató jogi személyiségű szervezeti egységre - az Ftv. 142/A. §-ban - előírt szabályok kiterjesztett alanyi hatályú alkalmazását rendeli el.

A módosítás szoros összefüggésben áll az Ftv. 141. §-ának módosításával, az Ftv. 142/A. § beillesztésével.

A 10. §-hoz

Az Ftv. alapján a felsőoktatási intézmény a képzési feladatainak ellátása céljából együttműködési megállapodást köthet bármely hazai vagy külföldi felsőoktatási intézménnyel. Az intézmény akkor kell, hogy megállapodó partnert találjon magyar felsőoktatási intézménnyel, ha a tervezett képzési programjához az adott intézményben nincsenek meg a feltételek és azok csak más intézménnyel együtt teremthetők meg. A módosítás értelmében azonban a szakindítás jogosultsága csak az azt kezdeményező felsőoktatási intézményt és nem külön-külön a két intézményt illeti meg.

A 11. §-hoz

Az Ftv. 32. §-a rendelkezik a többbciklusú képzési szerkezet alapvető (képzési idő, a fokozat megszerzéséhez összegyűjtendő kreditek, a felsőfokú végzettségi szint és szakképzettség) követelményeiről. A 32. § (7) bekezdésének módosítása következtében megszűnik az a többciklusú képzés alapvető elveivel ellentétes rendelkezés, amely a mesterképzés képzési idejét az alapképzés képzési idejéhez kötötte.

A módosítás összefüggésben az Ftv. 30. § (2) bekezdésében az intézményi képzési, gazdálkodási tevékenység hatékonyságát célzó intézkedésként, a szakindítás feltételeként írja elő, hogy a felsőoktatási intézmény kizárólag székhelyén, vagy telephelyén indíthat alap- vagy mesterképzést. A székhelyen kívüli képzés legtöbb esetben nem a felsőoktatási intézményben folyt. A feltételek biztosítását az intézmény sokszor kiszervezte. Az ily módon biztosított képzés minőségi feltételeit sok kritika érte. Adott városban működő intézmények ellenében, indokolatlanul, teremtett hallgatókért folyó versenyhelyzetet.

A megváltoztatott rendelkezés szoros összefüggést mutat az Ftv. 147. § 42. pontjával, amely a telephely fogalmát olyan formában határozza, meg, hogy az a felsőoktatási intézmény alapító okiratában meghatározott, a székhelyen kívül működő szervezeti egység elhelyezését szolgáló település területét jelenti. A felsőoktatási intézmény főszabály szerint székhelyén, illetve a telephelyén mint működési helyén folytat képzést. Az Ftv. 147. § 37. pontja szerint székhelyen kívüli képzés a felsőoktatási intézmény működési helyén (székhely, telephely) kívül részben, vagy egészben folyó képzés.

A módosítás a képzési feltételek megfelelő biztosítása érdekében írja elő azt a követelményt, hogy képzést a feltételek biztosítására inkább alkalmas működési helyen (székhelyen, telephelyen) folytathatnak, ennek során a korábban indított az Ftv. 147. § 37. pontja szerinti székhelyen kívüli képzések kifutó rendszerben kerülnek megszüntetésre. E rendelkezés arra is biztosítékot teremt, hogy a felsőoktatási intézmény működési helyén - feltéve, hogy az nem mutat átfedést más felsőoktatási intézmény működési helyével - további felsőoktatási intézmény ne folytasson székhelyen kívüli képzést.

A megváltoztatott szakindítási rendelkezés bevezetését a törvény 50. § (3) bekezdésének átmeneti rendelkezése biztosítja.

A 12. §-hoz

A státusz törvény lehetővé teszi, hogy a közintézetként besorolt költségvetési szerv jogi személyiségű szervezeti egysége kvázi vállalkozó közintézeti szabályok szerint működjön. A vállalkozó közintézettől eltérően a jogi személyiségű szervezeti egység „vállalkozóként” sem tehet szert saját vagyonra, így a helytállási kötelezettség az intézményre hárul, ahonnan a fenntartóra száll tovább. Tekintettel azonban arra, hogy a felsőoktatási intézménynek más közintézettől eltérően lehet saját vagyona, a helytállást célszerű erre korlátozni. Ennek megfelelően kerül előírásra a közintézet és annak jogi személyiségű szervezeti egysége vállalkozó közintézetté történő átsorolása és vállalkozói szabályok alá helyezése esetén egyaránt az intézményi saját vagyon létének igazolása.

A vállalkozó közintézetként átsorolt felsőoktatási intézményben az Áht. 89. §-a és 100/I. § (8) bekezdés e) pontja alapján vezető testületet kell létrehozni. A szabályozás - az Ftv. általános szabályozásához igazodó módon - a felsőoktatási intézmény kezdeményező döntésétől teszi függővé, hogy a felsőoktatási intézmény kíván-e a vállalkozó közintézetre vonatkozó szabályok szerint működni, vagy sem. A megfelelő intézményi kezdeményezés és átsorolást követően azonban az együttdöntési kötelezettsége keletkezik a szenátusnak, egy ötfős a szenátus által választott, gazdasági szakismeretekkel rendelkező tagokból álló testülettel, amely az intézményi gazdálkodás hatékonyságának javítására hivatott. A testület együttdöntési jogosítványai kizárólag az Ftv. 36/E. §-ában meghatározott vezetési-szervezési, illetve pénzügyi-gazdasági kérdésekhez kapcsolódhatnak, az intézmény tudományos, és ehhez kapcsolódó oktatási, kutatási tevékenységét közvetlenül nem érinthetik.

A vezető testület tagjait illetően csak a függetlenség, pártatlanságra vonatkozó szabályok kerültek rögzítésre, egyebekben a szenátus önálló döntésével, illetve a szervezeti és működési szabályzat útján szabályozhatja a vezető testület működését, személyi összetételét.

A 13. §-hoz

A felsőoktatási intézmény nyilvántartására, létesítésére, megszüntetésére vonatkozó részletszabályokat indokolt kiegészíteni azokra az esetekre vonatkozóan is, amikor az Országgyűlés elutasító döntést hoz az intézmény állami elismerése tárgyában, és arra a lehetőségre nézve is, amikor az intézmény alapítása, a szükséges működési feltételek megteremtése belátható időtartamon - öt éven - belül nem teremthető meg, így az intézmény működési engedélyének kiadása sem lehetséges. Ebben az utóbbi esetben - ha az alapvető működési feltételek megteremtése sem ütemezhető megfelelően - intézmény jövőbeli működtetésével, fenntartásával kapcsolatos megalapozott kétségek is felmerülnek.

A 14. §-hoz

A módosítás a támogatási idő azonos képzési ciklusban történő felhasználására vonatkozó szabályozást pontosítja abban a formában, hogy a támogatási idő igénybe vételére a párhuzamos képzésre előírt feltétel teljesítése mellet van lehetőség.

A törvény az egyén számára tizenkettő államilag támogatott félévnyi tanulmányi időt biztosít. Egyrészt a jelentkezőnek kell ezzel gazdálkodnia a különböző képzési ciklusokat illetően, másrészt a szabályozás is arra ösztönöz, hogy egy képzési szinten egy oklevél megszerzéséhez vegye igénybe a jelölt az állam támogatását. Ettől eltérően a hallgatói teljesítmény akkor is támogatott, ha ténylegesen párhuzamosan és nem egymást követően végez ugyanazon a képzési szinten (például alapfokozatot adó képzésben) tanulmányokat a hallgató. Ezt azonban csak az arra képesek tudják teljesíteni és velük szemben is követelmény, hogy az első éves tanulmányaikat követően másodéven felvételt nyerjenek az új szakra és annak követelményeit ténylegesen párhuzamosan teljesítsék.

A 15. §-hoz

A rendelkezés a doktorjelöltté válás követelményei közt nem csupán a mesterfokozat - egyébként az Ftv. 32. §-ából következő - követelményét nevesíti, hanem az azonos feltételrendszer biztosítása érdekében az egyénileg felkészültek tekintetében is doktori képzés vizsgakövetelményeinek teljesítési kötelezettségét írja elő.

A 16. §-hoz

A kiválósági központ (centre d’excellence, centre of excellence) fogalma Európában jól ismert. A kiválóságot és annak megtestesülését, a kiválósági központ koncepcióját sokféleképpen értelmezik; leginkább követelményrendszerrel definiálják (kiváló tudósok kritikus tömege, rokon- és komplementer területek bevonása, vonzza a kiváló fiatalokat, nemzetközi láthatóság, kiterjedt nemzetközi partnerségi rendszer, dinamikus szerep a központot beágyazó innovációs környezetben, hosszú távú pénzügyi stabilitás). A kiválósági központok fejlesztése általában nemzeti kezdeményezésként folyik.

A Szakkollégiumi Kiválósági Központok létrehívása lehetővé teszi, hogy az ország nagy egyetemi központjaiban működő, kiemelkedő szakkollégiumok megfelelő támogatásban részesüljenek ahhoz, hogy kiemelkedő teljesítményt nyújthassanak a tehetséggondozásban.

Az oktatási és kulturális miniszter a magyar hagyományokat megőrizve, a szakkollégiumi tehetséggondozás támogatása érdekében kap jogosultságot a Szakkollégiumi Kiválósági Központ cím adományozására.

A Szakkollégiumi Kiválósági Központ jellemzői figyelembe veszik azokat a közös pontokat, amelyek a legtöbb szakkollégium képzési rendszerére jellemezőek, azonban biztosítják, hogy egy egységes szempontrendszer alapján meghatározható legyen a cím odaítélése.

A módosítás összefügg a törvénynek az Ftv. 128. § (1) bekezdés k) pontjára vonatkozó változtatásával.

A 17. §-hoz

A felsőoktatási intézményben kiírt egyetemi tanári munkakör betöltésére szóló oktatói pályázatok szenátusi rangsorolásához nyújt segítséget a részben külső szakértők részvételével létrehozott véleményező testület. A testület összetételét, működési rendjét - az Ftv.-ben meghatározott feltételek mellett - az intézményi belső szabályzatban, a foglalkoztatási követelményrendszerben a felsőoktatási intézmény jogosult meghatározni.

Több pályázó esetén a felsőoktatási intézmény szenátusa dönt arról, hogy kinek az egyetemi tanári kinevezését javasolja az intézmény. Erről a személyről kéri meg az oktatási és kulturális miniszter a Magyar Felsőoktatási Akkreditációs Bizottság véleményét. A törvényben meghatározott feltételekkel (tudományos fokozat, MAB véleményének megkérése) rendelkező és Magyar Felsőoktatási Akkreditációs Bizottság által támogatott pályázót az oktatási és kulturális miniszter terjeszti fel a kinevező - a munkaköri címet adományozó - köztársasági elnökhöz. A köztársasági elnöki intézkedést követően a megfelelő foglalkoztatási jogviszony létesítése, az oktató intézményben történő tényleges alkalmazása a rektor erre irányuló intézkedésével történik.

A 18-19. §-hoz

Az Ftv. megfogalmazásában az Alkotmány 30/A. § (1) bekezdés i) pontjában foglaltakhoz igazodó módon szabályozza az egyetemi tanári kinevezés és felmentés szabályait, azzal a kiegészítéssel, hogy az Alkotmányban az egyetemi tanárra vonatkozóan előírt eljáráshoz hasonlóan szabályozza a főiskolai tanári kinevezés, felmentés eljárási rendjét is.

A főiskolai, egyetemi tanári munkakör betöltéséhez vezető eljárás a munkakör betöltéséhez szükséges cím adományozása, illetve a munkaviszony létesítése szempontjából kettős folyamat.

A munkakör betöltésének előfeltétele, hogy az érintettel kapcsolatos javaslatot a felsőoktatási intézmény rektora - a megfelelő előzetes pályázati, alkalmassági eljárást lefolytatva a fenntartó útján - az oktatásért felelős miniszter számára továbbítsa, aki azt köztársasági elnök, illetve a miniszterelnök részére, mint a kinevezésre jogosult részére, küldi meg. A kinevezésre jogosultak e jogi aktussal a főiskolai, illetve az egyetemi tanári munkaköri cím adományozásáról hoznak döntést. Az adott felsőoktatási intézményben valamennyi oktatói munkakörben történő foglalkoztatás az intézmény vezetőjének, a rektornak a joga és feladata, így ebben a két oktatói munkakörben is a rektor hoz döntést a munkaviszony tárgyában. A köztársasági elnök, illetve a miniszterelnök kinevezési döntése - ebben a vonatkozásban - előfeltétele a munkaviszony létesítésének, de közvetlenül nem e döntések keletkeztetik azt.

A rektor csak akkor létesíthet munkaviszonyt, ha a jelölt rendelkezik a szükséges munkaköri címmel, amelyet az említett kinevezés útján a köztársasági elnök, illetve a miniszterelnök döntése keletkeztet és ugyanezek a személyek jogosultak is megvonni e cím használati jogát. Ebből következik az is, hogy az adott felsőoktatási intézményben történő foglalkoztatás megszüntetése nem eredményezi a munkaköri cím használati jogának elvesztését, ahogy erről az Ftv. külön is rendelkezik.

A kettősség akkor válik nyilvánvalóvá, ha olyan jelölttel tervez munkaviszonyt létesíteni a rektor, aki már - korábbi foglalkoztatása, más felsőoktatási intézményben folytatott tevékenysége, a köztársasági elnök, miniszterelnök intézkedése okán - rendelkezik a megfelelő munkaköri címmel. Ebben az esetben nem szükséges a munkaköri cím adományozására sort keríteni, hiszen a munkakör létesítéséhez szükséges feltétel már korábban teljesült és az újabb jogviszony létesítésekor is fennáll.

Mindez a kettősség a felmentésre is vonatkozik, ahol a munkaviszony megszüntetése és a munkaköri címhez való jogosultság megvonása válik el élesen egymástól. Előbbi megszüntetésre a rektor, utóbbi cím megvonására az arra jogosított közjogi szereplő jogosult. (Speciális eset, ha a munkaköri címet - a foglalkoztatás ideje alatt - megvonják. Ebben az esetben a munkaviszonyt sem lehet fenntartani a továbbiakban.)

A munkaviszony létesítésére, megszüntetésére a Munka Törvénykönyvének, illetve a közalkalmazottak jogállásáról szóló törvénynek a szabályai vonatkoznak. Az Alkotmány és az Ftv. munkaköri címre, illetve a közalkalmazotti jogviszony létesítésére vonatkozó terminológiája sajnálatos módon egybeesik. Az Alkotmány az egyetemi tanári kinevezés, mint munkaköri cím adományozása kapcsán használja a kinevezés, felmentés szakkifejezést, míg a közalkalmazottak jogállásáról szóló törvény a foglalkoztatási jogviszony létesítését, megszüntetését jelöli a kinevezés, felmentés terminológiával.

Az Ftv. hatályos szövegezése, annak értelmezése valamennyi esetben alkalmas a szabályozási tartalom megállapítására, ugyanakkor a 2006. március 1-jét - az Ftv. hatályba lépését követő - időszak tapasztalatai azt indokolják, hogy felületes jogalkalmazásból bekövetkező hibákat, jogvitákat az érintett rendelkezések még egyértelműbbé tételével szükséges elkerülni.

A módosítás ezért kezdeményezi az Ftv. 88. § és 89. § bekezdésének a módosítását. Ezek a változtatások szoros tárgyi összefüggést mutatnak a törvény záró rendelkezései közt elhelyezett az Ftv. 86. § (4)-(5) bekezdésére, 87. § (5) bekezdésére, 91. § (3) bekezdésére, 100. § b) pontjára, 101. § (3) bekezdés b) pontjára vonatkozó szövegpontosító rendelkezésekkel.

Szükséges megjegyezni, hogy a változtatások érdemi módosítást nem jelentenek. Kizárólag a hatályos rendelkezések tartalmában pontosabb megfogalmazását eredményezik.

A 20. §-hoz

A rendelkezés az intézményi hálózatfejlesztés támogatási kötelezettségét nevesíti az oktatásért felelős miniszter feladatai között.

A 21. §-hoz

Az Ftv. 84. § (5) bekezdését 2007. szeptember 1-jei hatállyal módosította a felsőoktatásról szóló 2005. évi CXXXIX. törvény módosításáról szóló 2007. évi CIV. törvény 38. § (3) bekezdés b) pontja. Megszüntetve azt a lehetőséget, hogy a felsőoktatási intézmény működési feltételeinek mérlegelése során legfeljebb kettő intézményben lehessen figyelembe venni ugyanazt a személyt mint oktatót. Így a továbbiakban - párhuzamos foglalkozatás esetén is - csak egy intézményben lehet számításba venni ugyanazt a személyt. (Az intézmény költségvetési támogatásával kapcsolatosan már 2006. március 1-jétől, az Ftv. hatályba lépésétől kezdődően - párhuzamos foglalkoztatás esetén is - csak egy felsőoktatási intézményben lehet figyelembe venni ugyanazt a személyt.)

A 2007. évi CIV. törvénnyel megváltoztatott rendelkezések fokozatos bevezetését szolgáló átmeneti rendelkezés szerint [2007. évi CIV. törvény 42. § (3) bekezdés] az Ftv. 2007. szeptember 1-jétől hatályos 84. § (5) bekezdését valamennyi felsőoktatási intézmény, valamennyi képzésére vonatkozóan - általános jelleggel - 2010. szeptember 1-jétől kezdődően kell alkalmazni.

Az, hogy melyik felsőoktatási intézményben kell, mely előbb említett szempontból számításba, figyelembe venni az adott oktatót az oktató személyes nyilatkozata által kerül meghatározásra. Nyilatkozat hiányában egyik felsőoktatási intézményben sem lehet számításba, figyelembe venni az oktatót.

Az oktató a nyilatkozatát a felsőoktatásról szóló 2005. évi CXXXIX. törvény egyes rendelkezéseinek végrehajtásáról szóló 79/2006. (IV. 5.) Korm. rendelet 10. számú mellékletében meghatározottak szerint teheti meg és vonhatja vissza. A nyilatkozatra vonatkozó oktatói, intézményi adatokat a felsőoktatási információs rendszer tartja nyilván.

Tekintettel arra, hogy az oktató foglalkoztatásra irányuló jogviszonyának létesítése és e jogviszony fennállása során e nyilatkozatokat illetően folyamatosan élhet a változtatás jogával, megalapozott az igény, hogy a munkáltató erre tekintettel mérlegelhesse a jogviszony további fenntartásának indokoltságát. Az intézmény minősítésére, illetve a költségvetési támogatására való jogosultságát befolyásoló elemek olyan lényegi elemét jelentik a foglalkoztatásnak, amelyek esetében a felsőoktatási intézmény saját oktatói karának védelme, megtartása, illetve e közösség kialakításának támogatása - illetve a többes foglalkoztatás kívánt mértékű visszaszorítása, de nem felszámolása - érdekében a jogviszony megszüntetésére vonatkozó külön rendelkezések kiegészítése válik szükségessé.

A módosítás szervesen illeszkedik ahhoz az Ftv. 84. §-ához fűzött 2005. évi előterjesztői indokolásban nevesített törekvéshez, hogy a többes foglalkoztatás bizonyos szempontú korlátozása a felsőoktatási intézmények működőképességének folyamatos megtartását szolgálja.

Mivel általános jelleggel 2010. szeptember 1-jétől kell alkalmazni a hatályos Ftv. 84. § (5) bekezdésében foglalt valamennyi rendelkezést, így a foglalkoztatás lehetséges, ugyanakkor nem kötelező megszüntetésére lehetőséget biztosító szabály hatályba lépési időpontja is ehhez a dátumhoz igazodik. A hatályba lépés időpontja egyidejűleg lehetővé teszi a megváltozott rendelkezésekre való oktatói, intézményi felkészülést is.

A 22. §-hoz

Az Ftv. 2006. március 1-jei hatályba lépését követő időszak tapasztalatai indokolják, hogy ne csupán a felsőoktatási intézmények nyilvántartásáért felelős szerv, az Oktatási Hivatal hatósági nyilvántartásában szereplő felsőoktatási intézmények ellenőrzésére vonatkozzon az ágazati felügyelet, hanem valamennyi ilyen jellegű felsőoktatási tevékenységre.

A fogyasztói, hallgatói érdekek fokozottabb védelme igényli, hogy formális működési engedély hiányában is lehetőség legyen eljárni, tekintettel arra, hogy nem csupán a már kiadott működési engedélytől való eltérő működés, hanem a bejelentés, engedély hiányában folytatott tevékenység megakadályozása is hatósági feladat. Az ágazati jogosultság megteremtését az általános fogyasztóvédelmi, törvényességi ellenőrzési mechanizmusok hiányosságai indokolják.

Az oktatásért felelős miniszter által kiszabott bírság - az adózás rendjéről szóló 2003. évi XCII. törvény 146. § (2) bekezdésére is figyelemmel - adók módjára behajtandó köztartozásnak minősül. A bírság mértéke az engedély nélkül végzett megtévesztő jellegű tevékenységgel elérhető bevétel, hasznon nagyságához igazodik. Mértékének megállapításánál, az erre vonatkozó miniszteri döntés meghozatalánál irányadó főbb szempontokat - figyelemmel az Alkotmánybíróság 109/2008. (IX. 26.) AB határozatának indokolásában kifejtettekre - a törvény ugyancsak meghatározza.

A 23. §-hoz

A felsőoktatási intézmények működésével kapcsolatos eljárásokról szóló törvényi fejezet rendelkezik a képzési programok akkreditációjának eljárásáról, biztosítva az első és másodfokú hatósági eljárást. A módosítás értelmében alap- és mesterképzésben nem változik az ügyintézés rendje, kizárólag az intézmény az Ftv. 30. § (2) bekezdése szerinti oktatási és tudományos szervezeti egysége, a kar létesítése esetén nincsen szükség a jövőben a Magyar felsőoktatási Akkreditációs Bizottság előzetes szakmai véleményezésére.

A felsőoktatásban egyetemi tanári munkakört az tölthet be, aki előzetesen már egyetemi tanári cím viselésére jogosult vagy ennek hiányában pályázati eljárást követő felterjesztés alapján a köztársasági elnöktől - e tanári címet adományozó - kinevezést nyer. Az, aki már megszerezte az egyetemi tanári címet, a felsőoktatási intézmény által kiírt egyetemi tanári munkakörre a Magyar Felsőoktatási Akkreditációs Bizottság előzetes véleményének megkérése nélkül pályázhat.

További új elemként jelenik meg az eljárásban a felsőoktatási intézmény foglalkoztatási követelményrendszerében meghatározottak szerint létrehozott - az Ftv. 87. § (6) bekezdésében írt - szakmai véleményező testület részvétele. A felsőoktatási intézményi döntés-előkészítésben véleményező szerepkörben eljáró - részben az intézménnyel foglalkozatási jogviszonyban nem álló - tudományos fokozattal rendelkező szakértőkből álló testület az egyetemi tanári munkakör betöltésével - kapcsolatos szenátusi döntést megelőzően alakítja ki álláspontját. Az állásfoglalást, illetve a kinevezési javaslatot a fenntartó útján kell az oktatásért felelős miniszternek továbbítani.

A 24. §-hoz

A módosítás a regisztrációs központ, vagyis a felsőoktatási intézmények nyilvántartásáért felelős szervként eljáró Oktatási Hivatal hatósági ellenőrzési tevékenységére vonatkozó szabályozást pontosítja, teszi egyértelművé.

A 25. §-hoz

Az Ftv. külön fejezetben rendelkezik a felsőoktatás ágazati minőségfejlesztési rendszeréről. A minőségbiztosítási rendszer, az intézményi minőségfejlesztési program, valamint a Magyar Felsőoktatási Akkreditációs Bizottság feladatköréről szóló rendelkezések alapján módosulnak az ágazati fejlesztési rendszer elemei.

A 26-29. §-hoz

Az állami hatáskörök ellátásában közreműködő testületként, a felsőoktatási törvény rendelkezései alapján jött létre a Magyar Felsőoktatási Akkreditációs Bizottság.

A Magyar Felsőoktatási Akkreditációs Bizottság a felsőoktatásban folyó képzés, tudományos kutatás, művészeti alkotótevékenység minőségének értékelésére létrehozott független, országos szakértői testület. Ugyanakkor az Ftv. rendelkezik arról, hogy a miniszter megkeresésére a Magyar Felsőoktatási Akkreditációs Bizottság közreműködik a felsőoktatási intézmények működésével kapcsolatos eljárásokban. (Ftv. 106. §)

A Magyar Felsőoktatási Akkreditációs Bizottság (2007. december és 2008. május között lezajlott) második külső értékelését végző bizottság, elismerve, hogy a testület tevékenysége megfelel az Európai Felsőoktatási Térség minőségbiztosítási standardjainak és irányelveinek (ESG), továbbá, hogy a testület jelentősen hozzájárult a magyarországi felsőoktatás általános minőségének javításához, javaslatokat is megfogalmazott a további működéshez. Ezen javaslatok adhatnak új szempontokat a Magyar Felsőoktatási Akkreditációs Bizottság feladatainak, tevékenységének törvényi szabályozásához.

A Magyar Felsőoktatási Akkreditációs Bizottságról szóló rendelkezések a következők szerint módosulnak:

Csökken a felsőoktatási intézmények működésével kapcsolatos azon eljárások köre, amelyben a Magyar Felsőoktatási Akkreditációs Bizottság szakértőként részt vesz (kar létesítése). A felsőoktatási intézmény működésének egyik alapelve, hogy autonóm működéséhez szervezeti és működési szabályzatában meghatározza a saját minőségbiztosítási rendszerét.

Az intézményfejlesztési terv, a kutatási- fejlesztési innovációs stratégia [Ftv. 27. § (2)-(3)], a hároméves fenntartói megállapodásban meghatározott és vállalt teljesítmény-követelmények (Ftv. 133/A. §) alapján önálló intézményi minőségfejlesztési programhoz az intézkedési terv elkészítése intézményi hatáskör, amelynek a képzési, tudományos kutatási, művészeti alkotótevékenységeket érintő intézkedései megvalósulásában, ötévenként külső értékelőként vesz részt a Magyar Felsőoktatási Akkreditációs Bizottság, támogatva a felsőoktatási intézmények minőségfejlesztését. Ennek jegyében pontosítja a rendelkezés a testület ágazati és felsőoktatási intézményekkel kapcsolatos feladatait, erősíti a Magyar Felsőoktatási Akkreditációs Bizottságnak az intézményi belső minőségbiztosítási folyamatok külső értékelésében betöltött szerepét.

Módosul a Magyar Felsőoktatási Akkreditációs Bizottság összetétele a külső értékelésnek megfelelően. Indokolt, a Magyar Felsőoktatási Akkreditációs Bizottság létszámát 19 főre csökkenteni. 11 tagot delegál (köztük 1 fő nemzetközi szakértőt) az Magyar Rektori Konferencia, 3 tagot az Magyar Tudományos Akadémia és kutatóintézetek, 1 tagot a Hallgatói Önkormányzatok Országos Konferenciája, 3 tagot a felsőoktatás működésében érdekelt kamarák, országos szakmai szervezetek, 1 tagot az Országos Köznevelési Tanács.

Módosítani célszerű a Magyar Felsőoktatási Akkreditációs Bizottság Felülvizsgálati Bizottságának összetételét. A három tagból 2 tagot az Magyar Rektori Konferencia és 1 tagot a Magyar Felsőoktatási Akkreditációs Bizottság jelöljön. A Felülvizsgálati Bizottság tagja olyan személy lehessen, aki jelölése előtt három évvel nem volt a Magyar Felsőoktatási Akkreditációs Bizottság vagy valamely szakbizottságának tagja.

A törvény meghatározza a külső szakértői véleménnyel összhangban az állandó bizottságok körét. Ennek figyelembevételével alakítható ki az új szervezeti és működési szabályzat.

Indokolt, a 8 évenkénti intézményi akkreditációt 5 évenkénti akkreditációra átalakítani azzal, hogy a Magyar Felsőoktatási Akkreditációs Bizottság feladata módosuljon az intézmény belső minőségbiztosítási folyamatainak külső értékelésére, az intézményi intézkedések megvalósulásának nyomon követésére.

A felsőoktatásban egyetemi tanári munkakört az tölthet be, aki előzetesen már egyetemi tanári cím viselésére jogosult vagy ennek hiányában pályázati eljárást követő felterjesztés alapján a köztársasági elnöktől - e tanári címet adományozó - kinevezést nyer. Az, aki már megszerezte az egyetemi tanári címet, a felsőoktatási intézmény által kiírt egyetemi tanári munkakörre a Magyar Felsőoktatási Akkreditációs Bizottság előzetes véleményének megkérése nélkül pályázhat.

Az egyetemi tanári munkaköri cím adományozására irányuló - a köztársasági elnök döntésével záruló - eljárásban a Magyar Felsőoktatási Akkreditációs Bizottság véleményét - a szenátus egyetemi tanári cím adományozására vonatkozó döntését és ennek a rektor általi felterjesztését követően - új elemként a miniszter kéri meg. Eltérő vélemény esetén a miniszter mérlegelheti a kinevezés - az adományozási javaslat - előterjesztését a köztársasági elnökhöz.

További új elemként jelenik meg az eljárásban a felsőoktatási intézmény foglalkoztatási követelményrendszerében meghatározottak szerint létrehozott - az Ftv. 87. § (6) bekezdésében írt - szakmai véleményező testület részvétele. A felsőoktatási intézményi döntés-előkészítésben véleményező szerepkörben eljáró - részben az intézménnyel foglalkozatási jogviszonyban nem álló - tudományos fokozattal rendelkező szakértőkből álló testület az egyetemi tanári munkakör betöltésével kapcsolatos szenátusi döntést megelőzően alakítja ki álláspontját. Az állásfoglalást, illetve a kinevezési javaslatot a fenntartó útján kell az oktatásért felelős miniszternek továbbítani.

További új elemként jelenik meg az Ftv. 109. § (4) bekezdésében, illetve 115. § (4) bekezdésében megfogalmazott rendelkezés. Az Alkotmánybíróság 124/2008. (X. 14.) AB határozatában fejtette ki, hogy jogalkotásra vonatkozó egyetértési jog az Alkotmányban jogalkotóként fel nem tüntetett személy, szervezet részéről általában nem tartható fenn. Az Alkotmány 70/G. § (2) bekezdésének fényében, az Alkotmánybíróságnak az autonóm közösségek önszabályozási, egyetértési joga kapcsán kifejtett álláspontjára tekintettel - ld.: 657/B/2004. AB határozat - azonban indokolt, hogy a felsőoktatás szervezeteinek, az állami hatáskörök gyakorlásában közreműködő és egyetértési jogosultsággal bíró szervezeteknek ez a típusú közreműködése a továbbiakban is alkotmányos szabályozást kapjon. Az Ftv.-ben megjelölt egyetértési joggal rendelkező szervezetek, a Magyar Felsőoktatási Akkreditációs Bizottság, illetve a Magyar Rektori Konferencia a jogállami szabályozás biztosítása érdekében vesznek részt minősített jogokkal, érdemi szereplőként a tudományos, oktatási, kutatási autonómia körébe is tartozó, azt befolyásoló végrehajtási jellegű jogi szabályozás megalkotásában. Ilyen részvétel hiányában - a védett tárgykörök érintettségére tekintettel - a jogi szabályozás alkotmányossága lenne kétséges. A különleges részvételi jog fenntartása során azt is biztosítani szükséges, hogy a tartalmi rendezéshez biztosított egyetértési jog gyakorlása ne vezethessen a közhatalommal felruházott - és a végrehajtási szabályozás alkotására kötelezett - szerv, illetve személy eljárási kötelezettségének ugyancsak alkotmányellenesnek minősíthető akadályozásához, illetve biztosítani szükséges, hogy az egyetértési jog gyakorlásának a tárgykörhöz mérten rögzített alkotmányos tartalmi keretei legyenek.

Mindezek érdekében indokolt annak meghatározása, hogy az egyetértési jogosultság a tudományos és az ahhoz kapcsolódó oktatási, kutatási kérdésekhez járulhat, tekintettel arra, hogy a felsőoktatási autonómia körébe vonható más jellegű kérdések az Ftv. által már kimerítő jelleggel szabályozottak, így a végrehajtási szabályozás azokat nem érintheti. Az egyetértési jog gyakorlásának időbeli kereteit is rögzíteni kell, szükségszerű korlátozásként vezetve be a jogosult érdemi nyilatkozattétele hiányában eltelt meghatározott időtartam után az egyetértés törvényi vélelmét.

A 30. §-hoz

A státusz törvénnyel megvalósított, a költségvetési szervek működési feltételeire vonatkozó feltételrendszerre tekintettel módosítja az Ftv. szabályozását.

A 31. §-hoz

Az Áht. 100. §-a (4) bekezdésében foglalt új szabályok a kormány és a pénzügyminiszter számára lehetővé teszik a még nem teljesült kötelezettségvállalás terhelt maradvány, illetve a nem feladatelmaradás miatt és egyben nem fejezeti kezelésű előirányzatból származó kötelezettségvállalással nem terhelt maradvány évközi átcsoportosítását, elvonását. Mit sem ér az év végi egyenleg védelme, ha évközben viszont elvonható.

Amennyiben nem kerül előírásra a közhasznú szervezetekre vonatkozó szabályok alkalmazása, a vállalkozó közintézet valamennyi tevékenységének együttes eredményét terhelné központi befizetési kötelezettség.

A 32. §-hoz

Az Áht. 24. §-ának (3) és (4) bekezdése ezt a lehetőséget a felsőoktatási intézmények számára biztosította. A hivatkozott rendelkezést azonban a státusz törvény hatályon kívül helyezte, korlátozva a személyi juttatások javára és felújítás terhére történő átcsoportosítás lehetőségét.

A 33. §-hoz

A felsőoktatás gazdálkodását szabályozó törvények státusz törvényben hatályon kívül helyezett, az Áht. 95. §-a és annak helyébe lépő az Áht. új 100/L. § (3) bekezdése indokolttá teszik, hogy a felsőoktatási törvényben szabályozzuk az intézményi társaságok alapítása külső testület, a Nemzeti Vagyongazdálkodási Tanács jóváhagyása nélküli történhessen.

A 34. §-hoz

A módosítás a felsőoktatásról szóló 2005. évi CXXXIX. törvény módosításáról szóló 2008. évi XCVII. törvénynek az intézményi társaságok létesítésével, működésével kapcsolatos feltételt szabályozó - a 2008. évi XCVII. törvény 22. § (6) bekezdésében előírt - rendelkezését emeli az Ftv., az alapjogszabály előírásai közé. A jogtechnikai művelet lényegében a jogalkalmazást könnyítő módosítás, érdemi változtatást nem eredményez, az azonos tárgykörre vonatkozó releváns rendelkezések csoportosításával, egy helyen való feltüntetésével szolgálja a normavilágosság alkotmányos követelménynek teljesülését.

A módosítás szoros összefüggést mutat a törvény hatályon kívül helyezésről szóló rendelkezéseivel.

Az Ftv. 121/A. § (2) bekezdésének szabályai az állami felsőoktatási intézmény közvetett tulajdonlása útján részben köztulajdonban álló gazdasági társaságok átlátható működését szolgálják.

A 35. §-hoz

Az Ftv. lehetőséget biztosít arra, hogy az állami felsőoktatási intézmények az állami vagyonról szóló 2007. évi CVI. törvény 27. § (2) bekezdésében meghatározott vagyonhasználati díj ellenértékét az állami ingatlanvagyon értékének megőrzésére fordítsák. Az összeget az ingatlan vagyon értékének arányában a fenntartói megállapodásban rögzített mértékben, kell a megállapodás három éve alatt felhasználni.

A 36. §-hoz

Fejlesztési hitel céljaként és fedezetként - tekintettel a felsőoktatási intézmények sajátos helyzetére - az általánostól eltérő szabályozás kialakítása szükséges. A hitel felvételének módja a felsőoktatási intézmények számára nem ismeretlen az az Ftv. korábbi 2007. augusztus 31-ig hatályos megoldását rendeli ismételten alkalmazni.

A 37. §-hoz

A felsőoktatás gazdálkodását szabályozó törvények státusz törvényben hatályon kívül helyezett az Áht. 95. §-a és annak helyébe lépő új 100/L. §-a indokolják a megváltozott törvényi hivatkozás pontosítását.

A 38. §-hoz

Az Ftv. alapján „a miniszter megállapodás alapján adható támogatások” körében indokolt biztosítani a Szakkollégiumi Kiválósági Központ címmel járó támogatást, annak érdekében, hogy a többletfeladatok ellátása biztosított és tervezhető legyen. Ugyancsak az Ftv. 128. §-ának kiegészítésével megtörténik az Ftv. 5. § (6) bekezdésében már nevesített „kutatóegyetem” minősítést elért egyetemek oktatási és kutatási tevékenysége - a kiemelkedő képzési teljesítmény - pályázati úton történő támogatásának biztosítása.

A 39. §-hoz

A szabályozás a vállalkozó közintézetként működő állami felsőoktatási intézmények tartalékképzési kötelezettsége teljesítéseként ismeri el a kockázatfedezeti alapba történő befizetést.

A 40. §-hoz

Az Ftv. itt megállapított 136/A. §-a a szakképzési hozzájárulásról és a képzés fejlesztésének támogatásáról szóló 2003. évi LXXXVI. törvény 1. § (1) bekezdés c) pontjával összhangban határozza meg a szakképzési hozzájárulásra jogosultság szempontjából gyakorlatigényesnek minősülő alapképzési szakok körét. A meghatározásnak az Ftv. rendszerében való elhelyezését a szaktörvény által használt fogalmak megfelelő - a jogalkalmazás által követelt - elhatárolása indokolja.

Tekintettel arra, hogy a felsőoktatási intézmények egy speciális - állam által fenntartott - körének jobbára gazdálkodást, finanszírozást, működést érintő kérdéseiről van szó, megalapozott az igény e rendelkezéseket az Ftv. Hetedik Részében a Finanszírozás egyéb kérdései alcímben elhelyezni, semmint a valamennyi intézménytípus szervezeti felépítését taglaló részben.

A 41-42. §-hoz

A státusz törvény 14. §-a lehetővé teszi, hogy a költségvetési szerv létrehozásáról szóló döntés - felsőoktatási intézmény esetében ez az alapító okirat - egyes, közfeladat önálló ellátására képes, tevékenységében, területi elhelyezkedésében, forrásaiban, valamint szervezetileg elkülöníthető szervezeti egységeit jogi személyiséggel ruházza fel. Indokolt a státusz törvény rendelkezését az Ftv.-ben meghatározott egységes felsőoktatási intézményi működtetés rendjéhez igazítani és a jogi személyiségű szervezeti egységre vonatkozó ágazati szabályozás lehetőségét - a közoktatásról szóló 1993. évi LXXIX. törvényben a közoktatási intézményre előírt szabályozás tiszteletben tartása mellett - a jellegében ténylegesen elkülönülő gyógyító-megelőző tevékenységre biztosítani.

Az egészségügyi szolgáltatók jelentős részben OEP támogatásból működnek, amely tartalma szerint ugyan közszolgáltatási bevétel, azonban az államháztartás szervezeteinek mégis támogatásértékű bevételként kell elszámolniuk. A helytállási szabályokra nézve adott általános előírások [Ftv. 36/C. § (2) bekezdés] alól ezért indokolt a speciális szabályok között eltérést előírni. Tekintettel arra, hogy a felsőoktatási intézmények klinikáinak működése javarészt az egyetemek oktatási tevékenységén kívül esik, ezért a kormányzati felelősségi szabályok differenciált előírása indokoltnak tűnik. Az egyetem (klinika nélküli) tartozásaiért főszabályként az oktatási tevékenységet finanszírozó felügyeleti szerv tartozna mögöttes felelősséggel (a vállalkozó közintézet kivételével). Az egészségügyi szolgáltató klinikák esetleges finanszírozási problémáiba ugyanakkor bevonásra kerülne az Egészségügyi Minisztérium is annak érdekében, hogy a külön törvényen alapuló kötelező megszüntetés előtt már időben megkezdődjenek az egyeztetések a működéshez szükséges megfelelő összegű fedezet biztosításáról.

A 43. §-hoz

A többciklusú képzési rendszer alapelveit az Ftv. 32. §-a határozza meg. Az alapképzési rendszerben több képzési területen a 6 féléves képzéshez féléves külső szakmai gyakorlat kapcsolódik. Az egyes képzési területeken az oktatási és tanulási tevékenység összetett szakmai gyakorlatot feltételez. Van olyan képzési terület (például az agrár), ahol a féléves gyakorlat szervezését célszerű igazítani az idényjellegű munkákhoz. Ezért az első képzési ciklus tapasztalatai alapján - a féléves időtartamú szakmai gyakorlat megőrzése mellett - több szakaszban is megszervezhetővé kell tenni.

A szakképzés finanszírozásának egyik lényeges forrása a szakképzési hozzájárulás. A hozzájárulási kötelezettség teljesítési lehetőségei és a felhasználás céljai többször változtak. a felhasználási cél kiterjed a felsőoktatás keretében szervezett gyakorlati képzés támogatására is. A 2003. évi LXXXVI. törvény alapján a szakképzési hozzájárulás forrásai alapvetően a szakképzési törvényben meghatározott tevékenységekre és azok fejlesztésére használható fel. Tekintettel arra, hogy az oklevelet adó képzés is, eredményét tekintve, szakképzés, a képzési hozzájáruláshoz való hozzáférést lehetővé kell tenni a felsőoktatás szakmai gyakorlatot tartalmazó képzéseit illetően is. Különösen ott, ahol a szakképzett munkaerő foglalkoztatásában érdekelt gazdasági szereplők meghatározó szerepet játszanak a képzési tartalmak alakításában, és a képzés során megszerezhető szakmai gyakorlat biztosításában.

A szakképzési hozzájárulásról és a képzés fejlesztésének támogatásáról szóló törvény miatt is indokolt a szakmai gyakorlat fogalmának felsőoktatási törvényben történő meghatározása.

A 44. §-hoz

A 2006. évi LXV. törvény - megszüntetve a közalapítványokra vonatkozó hatályos jogi szabályozást - a már működő közalapítványok tekintetében az államháztartáson kívüli bevételek minimális arányát írja elő a folyamatos működés feltételeként. A felsőoktatási intézmények fenntartói feladatait ellátó közalapítványok tekintetében indokolt élni a 2006. évi LXV. törvényben adott eltérő szabályozási lehetőséggel, így biztosítva az érintett felsőoktatási tevékenység folyamatosságát. A szabályozási megoldás irányát tekintve a költségvetési szervek jogállásáról és gazdálkodásáról szóló 2008. évi CV. törvény 61. § (2) bekezdésében található egyedi kivételt biztosító rendelkezésnek felel meg.

A 45. §-hoz

A Golgota Keresztény Gyülekezet „Golgota Teológiai Főiskola” néven felsőoktatási intézmény létesítését kezdeményezte a 307/2006. (XII. 23.) Korm. rendelet alapján felsőoktatási regisztrációs központként eljáró Oktatási Hivatalnál.

A Hivatal az eljárást lefolytatta. Az eljárás lezárásaként a felsőoktatási intézményt nyilvántartásba vette és megállapítva, hogy az intézmény megfelel az Ftv-ben előírt feltételeknek OH-FHF/1819-9/2009. számú határozatával a működési engedélyt kiadta.

Az Ftv. 15. § (1) bekezdése értelmében felsőoktatási intézmény működését akkor kezdheti meg, ha nyilvántartásba vétele megtörtént, működési engedélyét megkapta és az Országgyűlés döntött állami elismeréséről.

A Hivatal a működési engedélyt azzal a feltétellel adja ki, hogy az engedélyben foglalt, az oktatással és a tudományos kutatással kapcsolatos tevékenység megkezdésére az Országgyűlés állami elismerés megadásáról szóló döntése után, az állami elismerésről - az Ftv. 1. számú mellékletében található intézményi felsorolás kiegészítéséről - szóló törvénymódosítás hatálybalépését követően kerülhet sor.

A 46. §-hoz

Az Ftv. 2. számú mellékletének a felsőoktatási információs rendszerre vonatkozó szabályozásának pontosítását az annak keretében kezelt különleges személyes adatok indokolják. Megalapozott az igény, hogy a vallási meggyőződésre vonatkozóan következtetésre alapot adó adatot semmilyen formában, még távoli, közvetett formában se tárolhasson a rendszer, így a felvételi követelmények között megjelenített a jelentkező személyes meggyőződésére, világnézetére vonatkozó intézményi követelményt, annak teljesítését a hatóság egyáltalán nem tarthatja nyilván.

Szükséges megjegyezni, hogy a pontosítás tartalmilag újabb szabályt nem eredményez, a tilalom a hatóság jelenlegi nyilvántartási gyakorlatát nem érinti, az csupán a lelkiismereti és vallásszabadságról szóló törvényben megjelenített alkotmányos tilalom szaktörvényi végrehajtását, további garanciáját szolgálja.

-----STARTING---POINT---VEGE---

A 47. §-hoz

Hatályba léptető rendelkezés.

A 48-51. §-hoz

A módosításokhoz szorosan kapcsolódó, a törvényi koherenciát biztosító, hatályon kívül helyező és a megváltoztatott rendelkezések alkalmazását elősegítő átmeneti rendelkezések.

A törvény 48. § g) pontja hatályon kívül helyezi az Ftv. 1. számú mellékletének a nem állami felsőoktatási intézményeket felsoroló részéből a Heller Farkas Gazdasági és Turisztikai Szolgáltatások Főiskolája, Budapest szövegrészt.

A BKF Fenntartó Korlátolt Felelősségű Társaság - mint a Heller Farkas Gazdasági és Turisztikai Szolgáltatások Főiskolája (székhelye: 1077 Budapest, Rózsa u. 4-6., intézményi azonosítója: FI76010) és a Budapesti Kommunikációs és Üzleti Főiskola (székhelye: 1148 Budapest, Nagy Lajos király útja 1-9., intézményi azonosítója: FI33842) fenntartója - kezdeményezte a felsőoktatási regisztrációs központként eljáró Oktatási Hivatalnál a Heller Farkas Gazdasági és Turisztikai Szolgáltatások Főiskolája beolvadását a Budapesti Kommunikációs és Üzleti Főiskolába.

Kérelméhez mellékelte a BKF Fenntartó Korlátolt Felelősségű Társaság (a továbbiakban: Fenntartó) 6/2009. (V. 06.) számú - a Heller Farkas Gazdasági és Turisztikai Szolgáltatások Főiskolájának a Budapesti Kommunikációs és Üzleti Főiskolába történő beolvadására vonatkozó - határozatát.

Mind a Budapesti Kommunikációs és Üzleti Főiskola, mind a Heller Farkas Gazdasági és Turisztikai Szolgáltatások Főiskolája rendelkezik működési engedéllyel. Mivel az alaptevékenység keretében ellátott feladatok köre nem változik, megállapítást nyert, hogy a működés feltételei a beolvadást követően létrejövő integrált intézmény esetében is biztosítottak.

Tekintettel arra, hogy a fenntartó személye, az alaptevékenység keretében ellátott feladatok köre, továbbá az intézményi működés feltétele nem változik, az Ftv. 36. § (9) bekezdése értelmében a nyilvántartásba vételre és a működés engedélyezésére szakértői vélemény bekérése nélkül kerül sor.

Ez alapján a Budapesti Kommunikációs és Üzleti Főiskola adatai módosításra kerültek, valamint részére a módosított működési engedélyt kiadták.

Az Ftv. 37. § (8) bekezdése és a felsőoktatásról szóló 2005. évi CXXXIX. törvény egyes rendelkezéseinek végrehajtásáról szóló 79/2006. (IV. 5.) Korm. rendelet 29/G. § (5) bekezdése alapján az Oktatási Hivatal kezdeményezte az oktatási és kulturális miniszternél a Heller Farkas Gazdasági és Turisztikai Szolgáltatások Főiskolája állami elismerésének visszavonását.