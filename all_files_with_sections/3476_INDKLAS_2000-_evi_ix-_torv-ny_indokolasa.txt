2000. évi IX. törvény indokolása

a Magyar Köztársaság Kormánya és Ukrajna Kormánya között a katasztrófák és súlyos balesetek megelőzése és azok következményeinek felszámolása érdekében történő együttműködésről és kölcsönös segítségnyújtásról szóló, Budapesten, 1998. október 27. napján aláírt Egyezmény kihirdetéséről

Indokolás

A Magyar Köztársaság Kormánya és Ukrajna Kormánya erre felhatalmazott miniszterei Budapesten, 1998. október 27-én aláírták a katasztrófák és súlyos balesetek megelőzése és azok következményeinek felszámolása érdekében történő együttműködésről és kölcsönös segítségnyújtásról szóló Egyezményt.

Az Egyezmény célja a katasztrófák és súlyos balesetek megelőzése és azok következményeinek felszámolása, figyelembe véve a két fél által már aláírt, a témával kapcsolatos nemzetközi egyezményeket. Az Egyezményben a Felek meghatározzák az összehangolt tevékenységük elveit és kereteit, a használt fogalmak jelentését, a katasztrófák és súlyos balesetek esetén a kölcsönös segítségnyújtás feltételeit, az együttműködés egyéb formáit.

Az Egyezmény „katasztrófa és súlyos baleset” fogalma alatt - az Egyesült Nemzetek Szervezete vagy más nemzetközi szervezetek keretében létrejött normákat és szabályokat figyelembe véve, valamint a vonatkozó nemzetközi egyezmények alapján - az olyan, meghatározott területen vagy létesítményben bekövetkező pusztító természeti erő vagy emberi tevékenység következtében létrejött eseményt érti, amely az emberek életét és egészségét, az anyagi javakat vagy a környezetet jelentős mértékben veszélyezteti vagy ilyen esemény bekövetkezett, és amely rendkívüli intézkedések foganatosítását igényli.

Az együttműködés legfontosabb területei a megelőző intézkedések közös szervezése, a következmények felszámolásában történő segítségnyújtásra vonatkozó tervek készítése, a bekövetkezett katasztrófák során a védekezésben és a mentésben való segítségnyújtás, valamint a lakosságnak a segítséget nyújtó Fél államának területére történő kimentése.

Az Egyezmény értelmében amennyiben bármelyik Fél államának területén katasztrófa vagy súlyos baleset következik be, ezen Fél illetékes hatósága megkeresésében támogatást kérhet a másik Fél illetékes hatóságától.

A segítségnyújtás történhet segélycsapatok küldésével, felszerelések, segélyszállítmányok, szükséges információk átadásával vagy más alkalmas módon.

Az Országgyűlés az 57/1999. (VI. 16.) OGY határozatával a nemzetközi szerződést megerősítette. Az Egyezmény a 21. Cikk (1) bekezdése szerint 1999. év december hó 25-én hatályba lépett. A nemzetközi szerződésekkel kapcsolatos eljárásról szóló 1982. évi 27. tvr. 13. § (1) bekezdésében foglaltakra tekintettel az Országgyűlés által megerősített nemzetközi szerződést annak hatályba lépését követően törvénnyel kell kihirdetni.