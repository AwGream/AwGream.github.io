2017. évi CLXIII. törvény indokolása

a sportvállalkozásokat érintő egyes adózási tárgyú törvények módosításáról

-----STARTING---POINT---ALTALANOS--- 

A sport és a sportolás, a rendszeres sporttevékenység kiemelt jelentőséggel bír az egészségmegőrzésben. A sporttevékenység és az utánpótlás-sport szervezésében ugyanakkor nemcsak a különféle állami szervek, hanem a sportvállalkozások is részt vesznek, amellett, hogy gazdasági tevékenységet végezve a különféle anyagi adójogi normák alanyai is egyben. A sportvállalkozások sporttevékenységgel összefüggő feladataira tekintettel, működésük segítése érdekében indokolt számukra kedvezmények biztosítása az egyes adónemek tekintetében. Ezért a sportvállalkozásokat érintő egyes adózási tárgyú törvények módosításáról szóló törvény különféle kedvezményeket tartalmazó rendelkezéseket iktat be a helyi adókról, a társasági és osztalékadóról, az egyszerűsített közteherviselési hozzájárulásról, valamint az államháztartás egyensúlyát javító különadóról és járadékról szóló törvényekbe.

-----STARTING---POINT---RESZLETES---

Az 1. §-hoz

A törvény a sportvállalkozások számára iparűzési adókönnyítést fogalmaz meg. Ennek lényege, hogy a sportvállalkozásnak a sporttevékenységgel összefüggésben szerzett bevétele (így a belépőjegy-, bérlet-eladásból, a reklám-közzétételi tevékenységből, szponzori szerződésből eredő bevétel) nem keletkeztet iparűzési adóalapot. Ezen adókönnyítés értelmezéséhez szükséges a sportvállalkozás fogalmának definiálása. E szerint a sportvállalkozás az a sportról szóló törvény szerinti sportvállalkozás, amelynek főtevékenysége sporttevékenység. További feltétel, hogy a sportvállalkozásnak versenyeztetnie kell játékosait, azaz indulnia kell abban a sportágban szervezett versenyrendszerben (bajnokságban), amely sportágban versenyző játékos játékjogának használati jogát birtokolja.

A 2. §-hoz

A törvény a sportvállalkozások adóelőnye kapcsán rendelkezik arról is, hogy a helyi adókról szóló 1990. évi C. törvény 52. § 22. pont i) alpontjában említett, a nettó árbevételt csökkentő tételek miatti adócsökkenés, azaz az egyébként adóköteles nettó árbevétel csökkentésének adóhatása állami támogatás, melyet az adóalany választása szerint - a csekély összegű támogatásokról szóló rendelet vagy a csoportmentességi rendelet szabályaival összhangban (sportlétesítmények üzemeltetéséhez nyújtott működési támogatásként) - vehet igénybe.

A 3. §-hoz

A sportvállalkozásokra vonatkozó új nettó árbevétel fogalom miatt a törvény korrigálja az általános szabályok szerinti nettó árbevétel-fogalomban található belső hivatkozást.

A 4. §-hoz

A törvény szerint, amennyiben az adófelajánlás átutalásának kizárólag az adó(előleg) késedelmes megfizetése az akadálya, és ez a késedelem csekély mértékű, úgy az adózó külön kérelmére az átutalás teljesíthető, feltéve, hogy a késedelmes megfizetés maradéktalan. A kérelem elbírálása kapcsán figyelembe veendő objektív körülmények a törvény szerint a következők:

- a késedelem mértéke nem haladhatja meg a 15 naptári napot és

- kizárólag maradéktalan, azaz teljes összegű megfizetés vehető figyelembe.

Az adózó az átutalás megtagadásáról szóló határozat átvételét követő 15 napon belül (jogvesztő határidő) terjesztheti elő külön kérelmét az átutalás megtagadásának felülvizsgálatára.

Az 5. §-hoz

Az adófelajánlással kapcsolatos fizetési késedelem esetén kérelem benyújtására csak a kérelemre vonatkozó szabály hatálybalépését követően felajánlott adóval, adóelőleggel kapcsolatos eljárások vonatkozásában van lehetőség (múltbeli késedelmek esetében kérelem benyújtásának nincs helye).

A 6. §-hoz

Jogtechnikai pontosítás az adófelajánlást illetően, mely kimondja, hogy az adó, adóelőleg összegét esedékességig kell megfizetni annak érdekében, hogy az adóhatóság az átutalást teljesítse.

A 7. §-hoz

A hivatásos sportolókat foglalkoztató sportvállalkozások támogatása érdekében a törvény megszünteti a hivatásos sportolók bére után az e vállalkozásokat terhelő százalékos mértékű ekho fizetési kötelezettséget.

A 8. §-hoz

Átmeneti rendelkezés, amely alapján a kifizetőnek már a 2017. szeptember 1-jét követően kifizetett jövedelmekre sem kell a kifizetői ekhót megfizetnie.

A 9. §-hoz

Szövegcserés módosítások.

-----STARTING---POINT---VEGE---

A 10. §-hoz

Hatályba léptető rendelkezések.