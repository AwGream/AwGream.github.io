1994. évi XVII. törvény indokolása

a lakások és helyiségek bérletére, valamint az elidegenításükre vonatkozó egyes szabályokról szóló 1993. évi LXXVIII. törvény módosításáról

-----STARTING---POINT---ALTALANOS--- 

Az Alkotmánybíróság a 64/1993.(XII.22.) számú határozatával megsemmisítette az 1993. évi LXXVIII. törvénynek (Lt.) a lakások és helyiségek elidegenítésére, illetőleg az elidegenítésből származó bevételek felhasználására vonatkozó rendelkezéseit. Az Alkotmánybíróság indokolásában kifejtette, hogy a megsemmisítés alapvető indoka a törvénnyel alapított vételi jog intézményesítésének a minden önkormányzati lakásra és helyiségre történő kötelező előírása volt. Az Alkotmánybíróság a tételes indokolásában ugyanakkor rámutatott arra, hogy a törvényhozó jogosult a lakások elidegenítését szabályozni. Vételi jog azonban a lakásoknak csak arra a körére alapítható, amelyeken az önkormányzat az 1991. évi XXXIII. törvény (Övt.) alapján szerzett tulajdont. Az önkormányzat ezeknek a lakásoknak azzal a kötelezettséggel vált a tulajdonosává, hogy az új törvényi rendelkezések kialakításáig a korábbi jogszabályokat alkalmaznia kell.

Az Alkotmánybíróság megállapította, hogy a lakások törvényen alapuló vételi joga, és a tulajdon védelme a vételi jog szűkebb körre való törvényi előírtásával, a vételi jogra adott időtartam jelentős megröviditésével és az értékgarancia érvényesítésével alkotmányosan összhangba hozhatók.

A vételi jog gyakorlása a tulajdon elvesztésével jár, ezért annak előírása csak az értékgarancia érvényesítése mellett lehet alkotmányos. Ennek közel kell állnia a klasszikus kisajátításnál alkotmányosan megkövetelt teljes kártalanításhoz. Az önkormányzatot a vételi jog folytán elvesztett lakásokért úgy kell kártalanítani, hogy vagyonában az az érték megmaradjon, amelyet az Övt-vel neki átadott lakások képviseltek. Egyértelműen rámutatott az Alkotmánybíróság arra, hogy az értékgarancia nyújtásának módját a törvényhozásnak kell kialakítania, figyelemmel az Lt. összes rendelkezésére.

A nem lakás céljára szolgáló helyiségeknek a lakásokétól alapjaiban eltérő funkciójára tekintettel nincs mód, hogy ezen tulajdoni tárgyak tekintetében a törvény vételi jogot alapítson. Az ilyen vagyontárgyakra alapított vételi jog még a forgalmi érték megfizetése esetén is szükségtelen és aránytalan megterhelése lenne az önkormányzati tulajdonnak.

A törvényjavaslat az Alkotmánybíróság határozatában foglalt elveket figyelembe véve határozza meg az elidegenítés új szabályait.

-----STARTING---POINT---RESZLETES---

Az 1. §-hoz

(Az Lt. 45-47. §-aihoz)

A javaslat a határozatlan időre bérbeadott önkormányzati lakásra alapít vételi jogot. Egyértelműen rendelkezik arról, hogy a vételi jog kizárólag az Övt. alapján önkormányzati tulajdonba került lakásokra gyakorolható.

A főszabály alól három esetkör jelent kivételt. Az első esetben a kizáró ok a lakás juttatásához kapcsolódik, amennyiben a lakást eredetileg kivételes eljárás keretében juttatták. E rendelkezés indoka az, hogy a bérlők e lakásokhoz a vagyoni-jövedelmi viszonyaik figyelembe vétele nélkül jutottak, s gyakran a lakásigény mértékét jóval meghaladó lakásokat kaptak. Indokolatlan lenne, hogy ezeket a lakásokat a bérlők egyoldalú nyilatkozattal megvásárolják.

A második esetben a kizáró ok a lakással vagy az épülettel van kapcsolatban (bontásra kijelölt, rehabilitációs területen lévő épület, műemlék épület stb.)

A harmadik esetkörbe az ún. célhoz kötött lakások tartoznak, illetve amelyeknél eleve kizárt a vételi jog gyakorlása, mert sértené harmadik személyek érdekeit (bérlőkijelölési, bérlőkiválasztási joggal érintett, vagy a szolgálati vagy vállalati bérlakások stb.)

A vételi jog gyakorlására jogosult bérlő hozzájárulása esetén a vételi jogot a bérlő egyeneságbeli rokona is gyakorolhatja.

(Az Lt. 48. §-ához)

A bérlakások gazdálkodásával kapcsolatban az 1994. január 1-jéig már kialakított helyi rendelkezések, a bérlők döntési lehetőségének biztosítása együttesen indokolják, hogy a vételi jog gyakorlására viszonylag szűkebb idő álljon rendelkezésre. A javaslat ezért ezt az időtartamot egy évben határozza meg.

A javaslat garanciát ad a bérlők számára azzal, hogy a visszavásárlási jogot a vételi jog gyakorlójával szemben kikötni nem lehet.

(Az Lt. 49. §-51. §-aihoz)

Azoknak a bérlőknek, akik nem tudnak vagy nem kívánnak élni a vétel jogával, illetőleg olyan lakásban élnek, amelyre vonatkozóan a törvény nem alapít vételi jogot, a javaslat elővásárlási jogot biztosít. Hasonlóan rendelkezik az állami lakások esetén is.

A nyugdíjas bérlő érdekeit védő garanciális szabály, hogy szerződésének fennállása alatt csak a hozzájárulásával lehet a lakást harmadik személynek elidegeníteni.

A javaslat meghatározza a társasházzá alakítás kötelezettségét és az alapítás lényeges szempontjait.

(Az Lt. 52. §-53. §-aihoz)

A javaslat meghatározza azokat a törvényi kereteket, amelyek a vételár kialakításához egyértelmű szempontokat adnak. Ennek során figyelembe kellett venni, hogy az önkormányzatok a bérlők által lakott lakásokon szereztek tulajdonjogot. Ha ők kívánnak ezekkel a lakásokkal gazdálkodni, a bérlőket előbb el kell helyezniük, illetőleg e lakásokat csak lakottan tudják értékesíteni.

A konkrét vételár-mértéket a lakásállományuk ismeretében csak az önkormányzatok képesek differenciáltan kialakítani, ezért a javaslat a vételár-mérték meghatározását - a törvény keretei között - az önkormányzat rendeletalkotási hatáskörébe utalja.

A javaslat továbbra is lehetőséget ad arra, hogy a bérlő dönthessen a vételár megfizetésének egyösszegben vagy részletekben történő teljesítéséről. Annak érdekében, hogy a részletfizetéssel a bérlő élni tudjon, és a vételár az önkormányzat részére is belátható időn belül megtérüljön, a tervezet legalább huszonöt évi részletfizetés előírását teszi lehetővé.

A részletfizetés mellett sem csökkenhet azonban az a vagyoni érték, amelynek az elidegenítést követően az önkormányzat tulajdonában kell maradnia. A vagyoni érték megőrzése érdekében a javaslat az önkormányzat döntésére bízza a kamat kikötését és a kamat mértékének megállapítását.

(Az Lt. 54. §-ához)

A javaslat konkrétan meghatározza, hogy az önkormányzatoknak a tulajdonukban álló lakások elidegenítésének mely feltételeit kell rendeletben szabályozni.

Abban a körben, amelyre a javaslat nem alapít vételi, illetőleg elővásárlási jogot, az önkormányzatok maguk határozzák meg az eladás feltételeit.

(Az Lt. 55. §-ához)

A korábbi jogszabályok alapján megszerzett bérlőkijelölési és bérlőkiválasztási jog jogosítottjainak az érdekeit védő garanciális rendelkezés, hogy az e jogokkal terhelt lakások és helyiségek esetén az elidegenítést megelőzően meg kell szerezni az érintettek elidegenítéshez történő hozzájárulását.

(Az Lt. 56. §-57. §-aihoz)

A bérlők és a jövőbeni társasháztulajdonosok érdekeit védi a rendelkezés azzal, hogy kizárja a közös használatra szolgáló helyiség és terület önálló ingatlanként való elidegenítését. E helyiségek és területek hasznosítása tekintetében a tulajdonosok számára biztosít döntési lehetőséget.

A bérlők biztonságát szolgálja, hogy a szerződés megtámadásának joga nem zárható ki.

(Az Lt. 58. §-60. §-aihoz)

A nem lakás céljára szolgáló helyiségek elidegenítése esetén a javaslat - törvény eltérő rendelkezése hiányában - az államtulajdonából az önkormányzat tulajdonába került helyiségekre a bérlők számára elővásárlási jogot ad. A lakások és a helyiségek eltérő funkciójára figyelemmel a javaslat - azon túl, hogy a vételár a helyi forgalmi értéket nem haladhatja meg -, sem a vételár megállapítására, sem a megfizetés módjára vonatkozó feltételt nem állapít meg.

A lakásokra adott előírásoktól eltérő szabály, hogy az állami tulajdonában lévő helyiségeknél a bérlőt csak abban az esetben illeti meg elővásárlási jog, ha azt a helyiséggel rendelkező állami szerv rendeletben nem zárja ki.

A 2. §-hoz

(Az Lt. 61. §-ához)

Az önkormányzati lakások rendeltetése, hogy azok a lakhatás feltételeit szolgálják. E funkciót veszélyeztetné, ha e lakások tulajdonjogát iroda, üzlet, stb céljára gazdasági társaságok rendelkezésére bocsátanák, amely a vételi, illetőleg az elővásárlási jog gyakorlásának lehetőségét is veszélyeztetné.

Ezért a javaslat kizárja az önkormányzati lakás- és helyiségtulajdon gazdasági társaságba történő bevitelét.

A 3. §-hoz

(Az Lt. 62-63. §-aihoz)

Az állam tulajdonából az önkormányzat tulajdonába került lakások és helyiségek elidegenítéséből származó bevételt az önkormányzat csak lakásépítésre, felújításra használhatja fel. A javaslat ezért írja elő a bevételek visszaforgatásának kötelezettségét, illetőleg a fővárosban - a kerületi önkormányzatok egymástól élesen eltérő helyzetéből adódóan - a bevételek ötven százalékos megosztását a fővárosi és a kerületi önkormányzatok között.

A 4. §-hoz

(Az Lt. 89. §-ához)

A javaslat értelmében a vételi vagy az elővásárlási jog jogosultja ezt a jogát csak akkor gyakorolhatja, ha a más jogszabályban előírt hozzájárulást megszerzi, illetőleg helyiség esetén igazolja, hogy nincs köztartozása, valamint - tartási szerződés esetén - ha az eltartó írásban hozzájárult.

Az 5-7. §-okhoz

A javaslat a törvény alapján meghozandó önkormányzati rendeletek megalkotására határidőt állapít meg, annak érdekében, hogy az elidegenítés feltételei a törvény hatálybalépésével egyidejűleg ismertek legyenek.

A javaslat a Ptk. rendelkezéseivel összhangban pontosítja azt a tulajdonosi kört, amelyre az önkormányzatoknak a lakbér tekintetében árhatósági jogkörük van.

-----STARTING---POINT---VEGE---