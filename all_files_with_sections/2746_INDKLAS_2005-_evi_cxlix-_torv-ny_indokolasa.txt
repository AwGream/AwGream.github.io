2005. évi CXLIX. törvény indokolása

a köziratokról, a közlevéltárakról és a magánlevéltári anyag védelméről szóló 1995. évi LXVI. törvény módosításáról

-----STARTING---POINT---ALTALANOS--- 

A szabályozás legfontosabb célja - a szolgáltató közigazgatás elvének megfelelően - az elektronikus ügyintézés lehetőségének megalapozása, elsősorban a hatósági ügyintézés szakszerűségének és gyorsaságának növelése, a maradandó értékű információk fennmaradásának és megőrzésének biztosítása. E cél elérése érdekében alapkövetelmény a hagyományos (papíralapú) és az elektronikus iratok kezelésére egyaránt alkalmas, az európai gyakorlathoz illeszkedő, a folyamatosan fejlődő informatikai technológia fogadására képes és az elektronikus levéltár kialakításához alapot adó szabályozás.

A köziratok kezelésének alapvető követelményeit a köziratokról, a közlevéltárakról és a magánlevéltári anyag védelméről szóló 1995. évi LXVI. törvény (a továbbiakban: Ltv.) határozza meg. Így az Ltv. is azok közé a jogszabályok közé tartozik, amelyek felülvizsgálatát és a fenti koncepcióhoz igazodó módosítását a Kormány elrendelte.

Az Ltv. a nemzeti kulturális örökség miniszterének felelősségi körébe tartozik, de a szolgáltató közigazgatás elvének megfelelő iratkezelési gyakorlat kialakításával összefüggő kérdések túlmutatnak a miniszter feladat- és hatáskörén. Ezért az Ltv. iratkezelésre vonatkozó rendelkezéseinek felülvizsgálatára a Miniszterelnöki Hivatal irányítása alatt működő, a „Közigazgatási szervek egységes iratkezelésének szabályozása” megnevezésű projekt keretében az érintett minisztériumok (a Miniszterelnöki Hivatal, a Nemzeti Kulturális Örökség Minisztériuma, a Belügyminisztérium, az Informatikai és Hírközlési Minisztérium, az Igazságügyi Minisztérium és a Honvédelmi Minisztérium) képviselőinek részvételével és külső szakértők bevonásával került sor.

A hatályos Ltv. 9. §-ának (1) bekezdése határozza meg azokat az alapvető kötelezettségeket, amelyeket a közfeladatot ellátó szerveknek iratkezelési tevékenységük során teljesíteniük kell. Kötelezővé teszi továbbá az iratkezelési szabályzatok, valamint az iratok tárgyi alapú rendszerezésének és megőrzési idők szerinti csoportosításának alapjául szolgáló irattári tervek készítését és alkalmazását. [9. § (2) bek.]

A felülvizsgálat megállapította, hogy az Ltv. 9. §-ában meghatározott követelmények ma is helytállóak, önmagukban azonban nem elegendők a közigazgatási szervek egységes iratkezelésének megteremtésére vonatkozó koncepció megvalósításához.

Az iratkezelés irányításának jelenlegi rendje ágazatonként elkülönülve biztosítja csak az iratkezelési gyakorlat bizonyos fokú egységességét. A hatályos Ltv. 10. §-a a miniszterek feladatává teszi, hogy az ágazati irányításuk alá tartozó, azonos feladat- és hatáskörrel rendelkező közfeladatot ellátó szervek részére egységes iratkezelési szabályzatot, az egyedi iratkezelési szabályzat kiadására jogosult szervek részére pedig iratkezelési mintaszabályzatot adjanak ki. A minisztériumok és országos hatáskörű szervek egyedi iratkezelési szabályzatainak elkészítéséhez a Kormány ugyancsak iratkezelési mintaszabályzatot ad ki.

A mintaszabályzattal történő iránymutatás azonban az ügyintézést hatékonyan segítő iratkezelési gyakorlat kialakításához a hagyományos (papíralapú) iratok esetében sem ad elegendő eligazítást, és alkalmatlan arra, hogy az elektronikus iratok kezelésével összefüggő követelmények és eljárási szabályok érvényesítését megfelelően garantálja.

A hatályos Ltv. nem ad felhatalmazást az iratkezelés körébe tartozó egyes tevékenységekkel kapcsolatos alapelvek és részletes követelmények rendeleti úton történő meghatározására, a közfeladatot ellátó szervek által használható iratkezelési szoftverek platform-független informatikai követelményeinek szabályozására, továbbá a köziratok kezelésének kormányzati szintű irányításával és felügyeletével összefüggő hatáskörök megállapítására.

A fenti hiányosságok kiküszöbölése érdekében a törvény kezdeményezi a Kormány felhatalmazását arra, hogy az iratkezelési mintaszabályzatok hatályon kívül helyezésével egyidejűleg rendeletben szabályozza a közfeladatot ellátó szervek iratkezelésével összefüggő követelményeket. Emellett a törvény a közigazgatási szervek iratkezelésével összefüggő, növekvő elvárásokra való tekintettel a közigazgatási szervek egyedi iratkezelési szabályzatainak hatályba léptetését külön engedélyhez kívánja kötni.

A törvény szerint az Ltv. kimondaná, hogy a közfeladatot ellátó szerv csak olyan szoftvert alkalmazhat, amely külön jogszabályban meghatározott tanúsítvánnyal rendelkezik. Ezzel összefüggésben kapna felhatalmazást a belügyminiszter arra, hogy az informatikai és hírközlési miniszterrel, valamint a nemzeti kulturális örökség miniszterével együttesen, rendeletben állapítsa meg a közfeladatot ellátó szerveknél alkalmazható iratkezelési szoftvereknek, valamint az elektronikus iratok tárolásával és levéltárba adásával kapcsolatos követelményeket.

A közfeladatot ellátó szervek irattári anyagainak az ügyvitelhez fűződő eredeti funkciójukon túlmutatóan - a közérdekű adatok nyilvánosságának követelményéből adódóan - közérdekű információ-forrásként is funkcionálnia kell, s ez a funkció folyamatos, az irattári anyag maradandó értékű részét illetően soha nem szűnik meg. Erre való tekintettel a hatályos Ltv. - a nyugat-európai országok gyakorlatához is igazodva - a maradandó értékű köziratok védelme érdekében a közlevéltárakat feljogosítja arra, hogy a maradandó értékű köziratok kiválogatásának folyamatát ellenőrizzék, a közfeladatot ellátó szervek irattári anyagában végzett selejtezéseket jóváhagyják, és az irattári tervek hatályba léptetésekor egyetértési jogot gyakoroljanak. Ezeknek a jogosítványoknak a fenntartására a jövőben is szükség van.

-----STARTING---POINT---RESZLETES---

Az 1. §-hoz

Az Ltv. értelmező rendelkezéseinek c) pontjában szereplő definíció azáltal, hogy az irat fogalmát a szövegre, számadatsorra, térképre, tervrajzra és vázlatra szűkíti le, napjainkra elavult. Az új definíció szerint a valamely szerv működése vagy személy tevékenysége során létrejött bármilyen anyagon, alakban, bármely eszköz felhasználásával és bármely eljárással rögzített adategyüttes minősülne iratnak.

Az Ltv. nem zárja ki annak lehetőségét, hogy a könyvtárak és a múzeumok - a köziratok kivételével - iratnak minősülő dokumentumot is gyűjtsenek. Ezért felesleges arról rendelkezni, hogy a megjelentetés szándékával készült könyvjellegű kézirat iratnak minősül-e vagy sem.

Az irattári anyag fogalmának pontosításakor figyelembe vettük, hogy az Ltv. csak a köziratokkal és a magániratokkal, vagyis csak olyan iratokkal kapcsolatban állapít meg szabályokat, amelyek valamely szerv vagy személy irattári anyagába tartoznak. Azokban az esetekben is, amikor az Ltv. valamelyik rendelkezése csak iratot említ, pontosan tudni lehet, hogy köziratról vagy magániratról van-e szó.

Az irattári anyag új definíciója szerint a szerv működése vagy a természetes személy tevékenysége során keletkezett vagy hozzá érkezett és rendeltetésszerűen nála maradó dokumentum csak akkor minősül át irattá - válik az irattári anyag részévé -, ha átmeneti vagy végleges megőrzésére tartalmi értéke miatt szükség van. Az erre vonatkozó döntést a nem közfeladatot ellátó szerv és a természetes személy többnyire maga hozza meg. A közfeladatot ellátó szerv erről az irattári terv alapján köteles dönteni. Az Ltv. 4. §-a általános érvényű követelményként írja elő a szervesen összetartozó irategyüttesek egységének megőrzését. A módosított definíció erre a körülményre is utal.

Az irattár definíciója szakít azzal a szemlélettel, amely az irattárat mindössze olyan helyiségnek tekinti, amely alkalmas az iratok őrzésére. Ezért a definíció figyelembe veszi mindazokat a funkcionális követelményeket, amelyeket az Ltv. különböző rendelkezései az irattárral szemben támasztanak. Így a fogalmi meghatározás utal arra is, hogy az elektronikus tárolóhelynek informatikai rendszerként kell működnie.

A 2. §-hoz

A köziratok kezelésének szakmai irányításáról szóló 8/A. § beiktatásával a törvény régi hiányt pótol. Kimondja, hogy a köziratok kezelésének szakmai irányítását a Kormány által kijelölt miniszter látja el.

A nyugat-európai és az észak-amerikai országok már a 20. század közepén felismerték, hogy a közigazgatást hatékonyan segítő iratkezelés megteremtése és működtetése a tömeges iratképzés körülményei között központilag irányított, folyamatos tevékenységet igényel. E tevékenység legfontosabb célja az, hogy az iratkezelési folyamatok kezelhetőségét új, hatékony, ugyanakkor költségkímélő eljárások és módszerek kidolgozásával és bevezetésével biztosítsa.

Azóta az iratkezelés és az ügyvitel megszervezésével összefüggő szabályozási, illetve szabványosítási, fejlesztési és ellenőrzési feladatok (a records management) végzése a fenti országok mindegyikében kormányzati feladatnak minősül. A records management tevékenység felértékelődéséhez nagymértékben hozzájárult az állam szolgáltató funkciójának kiszélesedése, a közérdekű adatok megismerhetőségének követelménye, továbbá az utóbbi 15 évben a papíralapú dokumentumok mellett egyre nagyobb tömegben keletkező elektronikus iratok megjelenése is. Ezek a folyamatok ugyanis egyre hangsúlyosabban vetették fel a köziratokban rejlő értékes és pótolhatatlan információ megőrzésével és visszakereshetőségével összefüggő kérdéseket.

Az utóbbi években, főként az elektronikus iratok elterjedése és használata nyomán egyre nagyobb teret nyer az az új szemlélet, amely az iratkezelést egységes folyamatként, a dokumentumok teljes életciklusának figyelembevételével definiálja. Ez a komplex közelítési mód és módszer az iratkezeléssel összefüggő tevékenységek kormányzati szintű irányításának és ellenőrzésének jelentőségét tovább növelte: multidiszciplináris alapon (ügyvitelszervezők, igazgatási szakemberek, jogászok, informatikusok és levéltárosok bevonásával) létrehozott, kibővített létszámú és összetételű szervezeti egységek végzik a records management-tel összefüggő feladatokat.

A 3. §-hoz

Az Ltv. 9. §-ának (1) bekezdése a köziratok kezelésének alapvető követelményeit az irat anyagától, a készítéséhez használt eszköztől és eljárástól függetlenül határozza meg. Így ezek az elektronikus iratokra is alkalmazhatók, de esetükben ezek a követelmények nem tekinthetők teljes körűnek. Az elektronikus iratok esetében alapvető követelmény az is, hogy a közfeladatot ellátó szerv megfelelő és biztonságos adatátvitelt, valamint a gazdaságos adattárolást, megőrzést és hozzáférést biztosító szoftvereket alkalmazzon iratkezelési célra. Az Ltv. 9. §-ának (2) bekezdése a törvény szerint ezért teszi kötelezővé minden közfeladatot ellátó szerv számára a külön jogszabályban meghatározott tanúsítvánnyal rendelkező iratkezelési szoftver alkalmazását.

Azt az alapelvet, miszerint minden közfeladatot ellátó szervnek iratkezelési szabályzattal és irattári tervvel kell rendelkeznie, az Ltv. a jövőre nézve is fenntartja. Az Ltv. hatályos rendelkezése szerint az iratkezelési szabályzatoknak a 9. § (1) bekezdésében meghatározott követelmények részletes szabályait kell tartalmaznia. Az Ltv. 9. §-ának (4) bekezdésében foglalt követelmények ennél jóval szigorúbbak. A rendelkezés szerint az iratkezelési szabályzatok és irattári tervek elkészítésekor az Ltv. 4. §-ában, 5. §-a (1) bekezdésében, a 9/A. §-ban, valamint a 12. §-ban foglaltakat, továbbá a köziratok kezelésének követelményeiről szóló Korm. rendelet előírásait is figyelembe kell venni. Ez utóbbi rendelet kiadására az Ltv. 35/A. §-a (1) bekezdése ad felhatalmazást.

A 4. §-hoz

Az iratkezelési szabályzatok kiadásáról szóló 10. § (1)-(4) bekezdésének újraszabályozása elsősorban az Ltv. 35/A. § (1) bekezdése szerinti, a közfeladatot ellátó szervek iratkezelésének követelményeiről szóló Korm. rendelet kiadására vonatkozó felhatalmazással összefüggésben vált szükségessé. Az iratkezelési követelményekről szóló Korm. rendelet ugyanis feleslegessé teszi a mintaszabályzatok kiadását. Az egyedi szabályzat kiadására jogosult helyi önkormányzati hivatalok részére - a törvény szerint - nem mintaszabályzatot, hanem csak irattári mintatervet adna ki. Hasonlóképpen járnának el az egyedi iratkezelési szabályzat kiadására jogosult állami és helyi önkormányzati intézmények esetében a szakmai irányítást ellátó miniszterek is.

További lényeges változás, hogy az Ltv. felhatalmazná a Kormányt arra is, hogy az egyedi iratkezelési szabályzat készítésére jogosult államigazgatási szerv és a helyi önkormányzati hivatal jegyzője (főjegyzője) által készített egyedi iratkezelési szabályzatok jóváhagyásának és hatályba léptetésének rendjét - az illetékes közlevéltár egyetértési jogának biztosításával - állapítsa meg.

A jelenlegi szabályozás merevségét hivatottak feloldani az Ltv. 10. §-a (3) és (4) bekezdésének azon rendelkezései is, miszerint a szakmai irányítást ellátó miniszter döntheti el, hogy az állami és helyi önkormányzati intézmények részére egységes iratkezelési szabályzatot vagy irattári mintatervet ad-e ki.

Iratkezelési szabályzatot továbbra is csak az illetékes közlevéltár egyetértésével lehet hatályba léptetni. A közlevéltáraknak ezt a jogosítványát az Ltv. új rendelkezései is megerősítik.

Az 5. §-hoz

A technológiai fejlődéshez igazodva, a megrongált vagy pusztulásnak indult, illetve a különösen jelentős levéltári anyagról készülő biztonsági másolatok esetében a módosítás a mikrofilmen kívül lehetővé tenné egyéb hordozó biztonsági célú alkalmazását is.

A 6. §-hoz

A Kormány, valamint a külön nevesített miniszterek részére adott felhatalmazó rendelkezéseket az Ltv. 35/A. § (1) és (2) bekezdései tartalmazzák. A nemzeti kulturális örökség minisztere részére a 35/A. § (4) bekezdésében adott felhatalmazás szövege megegyezik a hatályos Ltv. 35. §-a (5) bekezdésének jelenlegi szövegével.

-----STARTING---POINT---VEGE---

A 7. §-hoz

Az Ltv. 9. § (2) bekezdésének azon rendelkezéséhez kapcsolódva, amely minden közfeladatot ellátó szervet arra kötelez, hogy iratkezelési célra csak külön jogszabályban meghatározott tanúsítvánnyal rendelkező iratkezelési szoftvert alkalmazhat, szükséges a végrehajtási határidők megállapítása. A felkészüléshez elegendő időt biztosítva a törvény az idézett rendelkezést a bevezetésre kerülő iratkezelési szoftverek tekintetében 2007. január 1-jével, a már alkalmazásban lévő iratkezelési szoftvereket illetően, pedig 2008. január 1-jével lépteti hatályba.

A 8. §-hoz

A hatályos Ltv. 10. §-a (5) bekezdésének utolsó mondata szerint a közlevéltárak egyetértési jogának gyakorlása kapcsán keletkezett vitában a Nemzeti Kulturális Örökség Minisztériuma dönt. Tekintettel arra, hogy a közfeladatot ellátó szervek iratkezelésének követelményeiről szóló Korm. rendelet hatályba lépését követően ez a rendelkezés funkcióját veszti, a hatályon kívül helyezése indokolt.

A hatályos Ltv. 35. §-ának (8) bekezdése a 10. § szerinti iratkezelési szabályzatok 1998. december 31-ig történő elkészítéséről rendelkezik. Mivel ez a rendelkezés aktualitását vesztette, hatályon kívül helyezése indokolt.

A 2005. november 1-jével hatályba lépő, a közigazgatási hatósági eljárás és hatósági szolgáltatás általános szabályairól szóló 2004.évi CXL. törvény 188. §-ában foglalt rendelkezés az Ltv. 35/A. § (1) bekezdése alapján fölöslegessé válik.