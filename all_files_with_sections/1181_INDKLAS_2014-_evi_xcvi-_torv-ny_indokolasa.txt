2014. évi XCVI. törvény indokolása

a fiatalkorúak dohányzásának visszaszorításáról és a dohánytermékek kiskereskedelméről szóló 2012. évi CXXXIV. törvény módosításáról

-----STARTING---POINT---ALTALANOS--- 

A fiatalkorúak dohányzásának visszaszorításáról és a dohánytermékek kiskereskedelméről szóló 2012. évi CXXXIV. törvény (a továbbiakban: Fdvtv.) hatálybalépése óta eltelt - több mint egy éves - időszak tapasztalatai alapvetően igazolták a jogalkotó azon elképzelésének helyességét, miszerint egy újabb eszközzel - a dohánytermékek beszerzési csatornáinak szigorú korlátozásával - igyekszik a dohányzást általában, és a fiatalkorúak dohányzását hangsúlyosan visszaszorítani.

Ennek megfelelően a jelen törvény mindössze az Fdvtv. egyes rendelkezéseinek további pontosítását, illetve „finomhangolását” szolgálja annak érdekében, hogy a hazai dohány-kiskereskedelmi piac tovább erősödjék.

A módosítások körében - általánosságban - kiemelendő: a tapasztalatok (forgalmi adatok) alapján az szűrhető le, hogy az Fdvtv. által lehetővé tett dohányboltok (2000 fő lakos után egy bolt) száma meghaladta a piaci igényeket; a jövőben ennek fokozatos csökkentése lehetővé vált. Ez részben egyébként egybevág a törvény céljaival, hiszen minden felmérés azt mutatja, hogy az elmúlt évek intézkedései - köztük az eladáshelyi korlátozás bevezetése - érzékelhető mértékben visszaszorították a dohányzást Magyarországon.

Érdemes ugyanakkor felhívni a figyelmet arra is, hogy a közelmúlt európai uniós jogalkotása, a dohánytermékek gyártására és értékesítésére vonatkozó szabályokat összegző új 2014/40/EU irányelv további lehetőséget biztosít majd arra, hogy Magyarország még előrébb lépjen a dohányzás elleni küzdelemben. A törvény előterjesztői maguk is azzal számoltak, hogy az ún. „trafiktörvény” csupán az egyik hatékony eszköze lesz a dohányzás elleni küzdelemnek, melyben Magyarország - és ezt nemzetközi elismerések is igazolják - mindenképpen élen jár.

-----STARTING---POINT---RESZLETES---

Az 1. §-hoz

A törvény célja a dohányboltban forgalmazható termékkör ésszerű, minimális bővítése olyan termékekkel, amelyek a trafikok árukínálatához szervesen kapcsolódnak. A törvény lehetővé teszi elsősorban a rágógumi és mentolos termékek (cukorkák, lapocskák), továbbá tömegközlekedési jegyek árusítását, valamint a mobiltelefon egyenlegének feltöltését. Emellett a törvény pontosítja a törvényi meghatározásokat (definíciókat) is.

A 2. §-hoz

A módosítás a részvénytársaság feladatává teszi a koncessziós jogosultak központi oktatásának megszervezését is.

A 3., a 8. és a 13. §-hoz

A törvény - a jövőre nézve - megemeli azt a küszöböt, amelyet követően újabb dohánytermék-kiskereskedelmi jogosultság kiírását az Fdvtv. kötelezővé teszi. A korábban 2000 fő után kiírt egy jogosultságot a törvény a felével megemeli; a hatálybalépést követően úgy kell a pályázatokat kiírni, hogy a küszöb 3000 fő legyen. Ezen túlmenően, ha ezt a forgalmi adatok (várhatóan) indokolják, de legalább két jogosultságot az adott településen gyakorolnak, a kiíró dönthet úgy is, hogy nem az összes - a törvény által előírt számú - jogosultságot engedi át, csak ennél kevesebbet. Ezzel biztosítani lehet azt, hogy olyan településeken, ahol - bár a lakosságszám ezt lehetővé tenné, de - a fogyasztók száma ezt nem indokolja, a maximálisnál kevesebb számú dohánybolt működjön. A rugalmas szabályozás lehetőségét egyrészt azért is érdemes biztosítani, mivel egész európai trendnek mondható az, hogy a dohányzás visszaszorul, és hazánkban ez még inkább jellemző folyamat. Másrészt, ha további intézkedések tovább csökkentik majd a dohányosok számát Magyarországon, akkor a dohányboltba látogató fogyasztók száma is fokozatosan csökkenni fog.

A 4. §-hoz

A törvény megteremti a lehetőségét annak, hogy a koncessziós pályázatokat elektronikus úton is be lehessen nyújtani.

Az 5. §-hoz

A törvény megteremti annak lehetőségét - kifejezetten felhatalmazva a koncessziós szerződés megkötésére jogosult minisztert, illetve a nevében eljáró személyt erre -, hogy azokon a területeken, ahol a dohányboltok számának csökkentése indokolt lehet, a jogosulttal a koncessziós szerződés megszüntetéséről megállapodás születhessen.

A 6. §-hoz

A törvény 45 napról 120 napra módosítja azt az időközt, amelynek eltelte után az új pályázatot - az arra okot adó feltételek fennállása esetén - a koncessziós szerződés megszűnését követően ki kell írni.

A 7. §-hoz

Összhangban az Fdvtv. többi rendelkezéseivel, ez a rendelkezés tovább bővíti azon esetek körét, amikor a kiíró nem köteles - az érdeklődés nyilvánvaló hiányában - a dohánytermék-kiskereskedelmi jogosultságot újra és újra meghirdetni. Ennek megfelelően nem is automatikusan kötelező a törvényben szabályozott esetekben az új pályázatot kiírni.

A 9. §-hoz

A törvény rendezi azt, hogy az egyéni vállalkozó kiskereskedelmi jogosult halála esetén a családi vállalkozás fennmaradhasson.

A 10. §-hoz

Ha a dohánytermék-kiskereskedő a törvényben foglalt adatszolgáltatási kötelezettségének egy hónapban összesen legalább öt napon keresztül jogos ok nélkül nem tesz eleget, úgy ez a koncessziós szerződésének megszűnését eredményezi.

A 11-12. §-hoz

Módosítja a törvény alapján kiszabható bírság alsó és felső határát, illetve pontosítja az engedély visszavonásával kapcsolatos rendelkezéseket.

-----STARTING---POINT---VEGE---

A 13-15. §-hoz

Hatályba léptető és átmeneti rendelkezések. A rendelkezések között szerepel, hogy a törvény hatálya alá tartozó ügyekben ne az egyfokú specifikus eljárás, hanem a kétfokú általános közigazgatás hatósági eljárás szabályai legyenek az irányadók.

A hatályon kívül helyező rendelkezések érintik továbbá a jövedéki adóról és a jövedéki termékek forgalmazásának különös szabályairól szóló 2003. évi CXXVII. törvény azon rendelkezését, amelynek eltörlése az európai uniós kötelezettségeinkkel összefüggésben vált szükségszerűvé.