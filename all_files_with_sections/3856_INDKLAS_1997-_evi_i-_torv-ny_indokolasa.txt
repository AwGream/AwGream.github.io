1997. évi I. törvény indokolása

a nukleáris biztonságról a Nemzetközi Atomenergia Ügynökség keretében Bécsben, 1994. szeptember 20-án létrejött Egyezmény kihirdetéséről

Indokolás

A nukleáris biztonságról a Nemzetközi Atomenergia Ügynökség keretében Bécsben, 1994. szeptember 20-án létrejött Egyezmény (a továbbiakban: Egyezmény) célja a nukleáris biztonság általános színvonalának fejlesztése nemzeti intézkedések és nemzetközi együttműködés révén.

Az Egyezményben részes, atomerőművet üzemeltető államok kötelezettséget vállalnak a nukleáris biztonság jogi, szabályozási és hatósági kereteinek létrehozására, a rendszeres biztonsági ellenőrzésekre és felülvizsgálatokra, a biztonság növelésére, és ezek eredményeinek rendszeres nemzetközi megvitatására.

Magyarország az Egyezményt az elsők között írta alá és az Országgyűlés 98/1995. (IX. 28.) OGY határozata alapján a megerősítő okirat letétbe helyezése a Nemzetközi Atomenergia Ügynökségnél 1996. március 18-án megtörtént. Az Egyezmény 90 nappal azt követően lép hatályba, hogy 25 állam, köztük 17 atomerőművel rendelkező állam megerősítő okiratát letétbe helyezte. Az Egyezményt eddig 58 ország írta alá és 1996. július végéig az alábbiak erősítették meg az atomerőművel rendelkező államok közül: Bulgária, Cseh Köztársaság, Finnország, Franciaország, Japán, Kanada, Kína, Koreai Köztársaság, Litvánia, Magyarország, Mexikó, Nagy-Britannia és Észak-Írország Egyesült Királysága, Orosz Föderáció, Románia, Spanyolország, Svédország, Szlovák Köztársaság, továbbá az atomerőművel nem rendelkezők közül Banglades, Horvátország, Írország, Lengyelország, Libanon, Mali, Norvégia, Törökország. Az Egyezmény ennek megfelelően 1996. október 24-én lépett hatályba. Az Egyezmény hatálybalépését követően el kell végezni a Paksi Atomerőmű biztonsági felülvizsgálatát, továbbá részt kell venni az Egyezmény szerinti biztonsági felülvizsgálatok ügyrendi és pénzügyi szabályzatának, valamint a nemzetközi értékelések eljárásrendjének kidolgozásában. Az ehhez szükséges független hatósági kereteket, az állami, a műszaki, szervezési és nemzetközi együttműködési feladatok ellátását az Országos Atomenergia Bizottság és az Országos Atomenergia Hivatal biztosítja. Az Egyezmény előírásait az atomenergiáról szóló törvény is figyelembe vette és a törvény végrehajtási rendeletei is ennek megfelelően készülnek. Az Egyezményben vállalt kötelezettségek teljesítését felülvizsgáló első nemzetközi tanácskozásra várhatóan 1998-ban vagy 1999-ben kerül sor. Az Egyezmény jelentősége is indokolja, hogy kihirdetése törvénnyel történjen meg.