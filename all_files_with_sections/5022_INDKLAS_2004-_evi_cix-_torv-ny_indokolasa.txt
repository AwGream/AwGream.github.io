2004. évi CIX. törvény indokolása

a biológiai biztonságról szóló, Nairobiban, 2000. május 24-én aláírt Cartagena Jegyzőkönyv kihirdetéséről

Indokolás

A biológiai biztonságról szóló, Nairobiban, 2000. május 24-én aláírt Cartagena Jegyzőkönyv (továbbiakban: Jegyzőkönyv) szerint a szerződő felek az államok. Ezért, figyelemmel az Alkotmány 35. §-a (1) bekezdésének j) pontjára - amely szerint a Magyar Köztársaság Kormánya csak saját nevében köthet nemzetközi szerződést - a Jegyzőkönyvhöz történő csatlakozáshoz a Magyar Köztársaság Országgyűlésének a döntésére volt szükség. A Jegyzőkönyvhöz történő csatlakozás a biológiai biztonságról szóló Cartagena Jegyzőkönyv megerősítéséről szóló 94/2003. (IX. 23.) OGY határozattal megtörtént. A Jegyzőkönyv kihirdetésének feltételei a megerősítéséről szóló okirat letétbe helyezésével teljesültek.

Az alkotmányos szabályokra, valamint a nemzetközi szerződésekkel kapcsolatos eljárásról szóló 1982. évi 27. törvényerejű rendelet 10. §-ában és 13. § (1) bekezdésében foglaltakra tekintettel az Országgyűlés által megerősített nemzetközi szerződést törvénnyel kell kihirdetni.

A Jegyzőkönyv 37. Cikkében foglaltak szerint a Jegyzőkönyv a Magyar Köztársaság tekintetében a megerősítésről szóló okirat letétbe helyezését követő 90. napon lép hatályba.