2005. évi XXVII. törvény indokolása

az Európai Közösségek és a Magyar Köztársaság között az Európai Közösségeknek nyújtott kiváltságokra és mentességekre vonatkozó Jegyzőkönyv Magyar Köztársaság által adózási ügyekben történő alkalmazásáról szóló Megállapodás megerősítéséről és kihirdetéséről

Indokolás

Az Európai Közösségek egységes Tanácsát és egységes Bizottságát létrehozó Szerződéshez mellékelt, az Európai Közösségeknek nyújtott kiváltságokra, illetve mentességekre vonatkozó Jegyzőkönyv értelmében az Európai Közösségeket és intézményeit működésükhöz szükséges mértékben a tagállamok területén kiváltságok és mentességek illetik meg. Ezen mentességek része a hivatalos célra történő áru- és szolgáltatásbeszerzések áfa-, valamint minden egyéb illeték- és adómentessége.

A csatlakozási szerződés alapján Magyarország vállalta, hogy ezen alapszerződési rendelkezéseket 2004. május 1-jétől kötelezően alkalmazza. Ennek gyakorlati végrehajtásáról a tagállamok külön megállapodást hoztak létre az Európai Közösségekkel.

A Magyar Köztársaság és az Európai Közösségek közötti Megállapodás - az országgyűlési megerősítés fenntartásával - 2005. február 17-én aláírásra került.

A törvény a kihirdetését követő napon lép hatályba. A törvény elfogadása és a törvény kihirdetése között eltelt időszak elegendő arra, hogy a külügyminiszter tájékoztassa az Európai Bizottságot a Megállapodás megerősítésének tényéről. A Megállapodás hatálybalépése ugyanis e tájékoztatás feltétele.

Ebből kifolyólag a Megállapodás és a törvény hatálybalépése között legfeljebb néhány nap telhet el, ami nem indokolja a Megállapodás ideiglenes alkalmazására vonatkozó cikkek beiktatását a törvénybe.