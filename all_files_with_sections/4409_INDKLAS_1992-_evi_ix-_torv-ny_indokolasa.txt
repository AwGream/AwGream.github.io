1992. évi IX. törvény indokolása

a társadalombiztosításról szóló 1975. évi II. törvény módosításáról és kiegészítéséről

-----STARTING---POINT---ALTALANOS--- 

Az Országgyűlés a 60/1991. (X. 29.) OGY határozatában a társadalombiztosítási rendszer halaszthatatlan, ugyanakkor fokozatos átalakításáról döntött, megjelölve az egyes intézkedések javasolt tartalmi és időbeli ütemezését.

A törvényjavaslat ennek megfelelően tartalmazza az 1992. január 1-jével bevezetésre javasolt intézkedéseket, a betegbiztosítási rendszer fokozatos kiépítésének törvényi kereteit. Ezen belül a törvényjavaslat megteremti a gyógyító-megelőző ellátások biztosítási jogalapra helyezésének jogi kereteit kellő időt hagyva a felkészülésre és a kapcsolódó - törvényi szabályozást nem igénylő kérdésekben - a kormányrendeletek kidolgozására. A törvényjavaslat a kormányrendeletben szabályozandó témákat, illetőleg azok tartalmi vonatkozásait egyaránt behatárolja. A törvényjavaslat a betegbiztosítási rendszer kialakítása törvényi kereteinek a meghatározásával, illetőleg azzal, hogy az érintett rendelkezéseket - 1992. július 1-jei hatálybaléptetéssel - kihirdeti, az egész szabályozásra visszafordíthatatlan jogalkotási menetrendet alakít ki.

A Társadalombiztosítási Alap pénzügyi egyensúlyának megteremtése érdekében a Javaslat tartalmazza a betegszabadság intézményének bevezetését. A törvényjavaslat szerint betegszabadságra csak a munkaviszonyban állók jogosultak, betegségük esetén.

A bevezetésre javasolt jogintézmény jellegéből következik, hogy a betegszabadság idejére járó átlagkereset után - az általános szabályok szerint - fennáll a járulékfizetési kötelezettség.

A törvényjavaslat az említetteken kívül törvényi szintre emeli a társadalombiztosítási rendszer járulékfizetési szabályait (járulékalap, járulékmérték és összeg). Ezzel összefüggésben javaslatot tesz néhány - jelenleg már - tarthatatlan szabály megváltoztatására, illetőleg egységesítésére.

A társadalombiztosítás által folyósított ellátások fedezetéül szolgáló társadalombiztosítási járulék és a biztosítottak által fizetendő egyéni járulék mértékének csökkentésére finanszírozási szempontból a Javaslat nem lát lehetőséget. A törvényjavaslat azonban a munkavállalói járulékot megosztja betegségi- és nyugdíjjárulékra, a társadalombiztosítási járulékot pedig a nyugdíjbiztosítási és a betegbiztosítási alapok között.

A javaslat az egyéni járulékfizetési kötelezettség felső határát évi 900 000 forintban határozza meg. Az ezt meghaladó keresetet betegségi- és nyugdíjjárulék-fizetés nem terheli, de az a társadalombiztosítási ellátások (köztük a nyugdíj) alapját sem képezi.

A Javaslat jelentős egyszerűsítésre, illetőleg egységesítésre törekszik az egyéni és a társas vállalkozási formák jogait és kötelezettségeit illetően is. Ezzel az alkotmányossági szempontból kifogásolható különbségek és eltérő kedvezmények megszünnek.

Ennek megfelelően azonban az alkalmazottakra vonatkozó általános szabályokhoz igazodóan a társadalombiztosítási járuléknak esetükben sem lehet felső határa, ugyanakkor az egyéni 10 százalékos járulékot szintén betegségi- és nyugdíjjárulékra kell bontani, a járulékfizetés maximálása mellett.

Azokban az esetekben, amikor jogszabályi lehetőség alapján, vagy az érintett akaratától függően a járulékfizetés „önkéntes” (pl. külföldön dolgozó személy házastársa, közeli hozzátartozó otthoni ápolása vagy magánerős építkezés okán biztosított fizetés nélküli szabadság, egyéni külföldi munkavállalás, nem regisztrálható jövedelemmel rendelkező mezőgazdasági kistermelő), egységes elvek szerint biztosítani kell az ún. önkéntes biztosítás megkötését.

A nyugdíjrendszer alapvető változtatása és erre a jogi szabályozás kidolgozása a közeljövő feladata. 1992. évtől azonban a Javaslat - összhangban az OGY határozatával - egy évvel meghosszabbítja a nyugdíj megállapítására irányadó átlagszámítási időszakot. Ennek megfelelően a nyugdíj számításánál a nyugdíjazás évében és az ezt közvetlenül megelőző négy naptári évben elért keresetet vagy kérelemre az utolsó öt naptári év közül a legkedvezőbb négy év keresetét kell figyelembe venni. Az 1987. és 1988. év keresetét azonban valorizálni kell az 1990. év keresetéhez. Ez az 1988. évi nettó átlagkeresetnek 1990. évhez képest megvalósult növekedésének mértékével - 42%-kal - történik meg.

A Javaslat a személyi alapnyilvántartásról szóló és az adatvédelmi törvénnyel összhangban szabályozza a társadalombiztosítás és szervei által vezetett nyilvántartások adatait, célját, a nyilvánosságra hozatal és adatközlés garanciáit.

-----STARTING---POINT---RESZLETES---

A biztosított jogosult a társadalombiztosítás ellátásaira, kötelezett járulékfizetésre és a munkáltató (foglalkoztató) köteles utána a társadalombiztosítási járulékot fizetni. Ezért a Javaslat a korábbi megoldástól eltérően egységesen törvényi szinten szabályozza a biztosítottak körét, a Kormánynak csupán a biztosítási kötelezettség egyes részletfeltételeinek meghatározására (pl. bedolgozó, háztartási alkalmazott) ad felhatalmazást.

A biztosított fogalmát a törvényjavaslat abban az értelemben használja, hogy a feltételeknek megfelelő személy a társadalombiztosítás valamennyi ellátására - köztük az egészségügyi szolgáltatásra is - jogosult. Ennek megfelelően itt kerül szabályozásra azoknak a személyeknek a társadalombiztosítási helyzete, akik korábban a társadalombiztosítási törvény X. fejezete, „A társadalombiztosítás egyes ellátásaira jogosultak” címe alatt nyertek felsorolást.

Ezzel a X. fejezetben csak azok kerülnek nevesítésre, akik ténylegesen csak egyes ellátásokra (baleseti, egészségügyi ellátás) szerezhetnek jogot.

A Javaslat a biztosítási kötelezettséget - a hatályos jogszabályokhoz igazodva - egyes esetekben meghatározott összegű jövedelem eléréséhez köti. Erre különösen azért van szükség, mert egyes esetekben az alapul szolgáló jogviszony nem mindenkor jár munkavégzési kötelezettséggel, s így díjazás, illetőleg ezt terhelő járulékfizetés nélkül jogosultságot nem indokolt biztosítani.

A 2. §-hoz

A hatályos szabályozásnak megfelelően nem terjed ki a biztosítás a diplomáciai mentességet élvező szervek és személyek alkalmazottaira, a külföldi munkáltatók és a vegyes tulajdonú gazdasági társaságok külföldi alkalmazottaira és tagjaira, a munkáltató házastársa (élettársa) pedig csak segítő családtagként eshet biztosítási kötelezettség alá. E szabályokat azonban indokolt egységes törvényben rendezni, s a külföldi személyeket a devizajogszabályokkal összhangban kezelni. A biztosítás alá nem tartozó személyek esetében a társadalombiztosítási ellátásokra megállapodás köthető.

A 3. §-hoz

Az Országgyűlés határozatának megfelelően 1992-ben az új egészségügyi rendszer kiépítésének megkezdése mellett meg kell teremteni az ennek megfelelő jogi hátteret is.

Ezért a törvényjavaslat szerint kialakuló „betegbiztosítási ágazat” követelményeire és egy betegbiztosítási törvény várható szabályozására figyelemmel az egészségügyi szolgáltatásokat a betegségi és anyasági ellátások között kell szabályozni, illetőleg ezen ellátások közé kell felvenni. E jogi megoldás azzal az előnnyel jár, hogy a törvény szerkezetét nem kell megbontani és a szükséges változtatások csekély módosítással hajthatók végre.

Az eltartott hozzátartozók körét a törvény határozza meg. Az e körbe tartozó közeli hozzátartozók a biztosított jogán - a szolidaritás elve alapján - részesülnek egészségügyi szolgáltatásban, ha jövedelmük a bérminimumot nem haladja meg.

A 4. §-hoz

Az egészségügyi szolgáltatásra való jogosultságot a táppénzre vonatkozó szabályokhoz hasonlóan indokolt meghatározni, a két ellátás közötti összefüggésre és a jogfejlődés várható irányára tekintettel.

Az egészségügyi szolgáltatások - jellegükből eredően - alapvetően természetben nyújtott ellátásként épülnek be a társadalombiztosítási ellátások közé.

Egyes egészségügyi szolgáltatások - így a gyógyszer, gyógyászati segédeszköz, protetikai és fogszabályozó, valamint gyógyfürdő ellátás - árához a társadalombiztosítás a Társadalombiztosítási Alap terhére nyújt támogatást. A támogatás mértékét (összegét) jelenleg is külön szabályok határozzák meg.

E szabályozási megoldás nem jelent "visszalépést" a jelenlegi helyzethez képest, ugyanis a biztosítottak és az egészségügyi ellátásra jogosultak lényegében változatlan feltételek mellett vehetik igénybe az egészségügyi szolgáltatásokat.

A társadalombiztosítás keretén belül szabályozott jogosultságnak része, annak törvényi rendezése is, hogy a biztosított (jogosult) a szolgáltatásokat hol, hogyan veheti igénybe.

A jelenlegi helyzetben az egészségügyi ellátást zömmel az állami egészségügyi szolgálat biztosítja, azonban lehetőséget kell adni arra, hogy a biztosított (jogosult) az állami egészségügyön kívül működő egyéb intézményeknél igénybe vehesse - társadalombiztosítási ellátásként - az egészségügyi szolgáltatásokat.

Ez azonban nem jelenti a kívánt „teljes szektorsemlegességet”, mivel várhatóan a szolgáltatások árain történő egységes elszámolási rendszer a közeljövőben nem alakítható ki. Ebből következik, hogy a nem állami egészségügyi intézményekkel az egészségügyi szolgáltatások igénybevételének feltételeit szerződésben kell rögzíteni.

A szerződéskötési lehetőség jogi keretei elősegítik, hogy az egyes egészségügyi szolgáltatások pontos és számonkérhető orvosszakmai tartalma és az ehhez igazodó teljesítményarányos díjrendszer felé az első lépésekre minél előbb sor kerüljön.

Ehhez elengedhetetlen, hogy az állami egészségügy intézményei is bekapcsolódjanak e szerződéses körbe, azonban ennek jogi és pénzügyi kereteit a Társadalombiztosítási Alapról, illetőleg annak 1992. évi költségvetéséről szóló törvény tartalmazza.

A külföldön tartózkodó magyar állampolgár külföldön felmerült gyógykezelés költsége megtérítésének jelenlegi szabályozása a megváltozott viszonyok között már nem alkalmazható.

Indokolt a jogi szabályozás alapját törvényi szinten megteremteni, figyelemmel a kérdésben érintett állampolgárok megnövekedett számára.

Az 5. §-hoz

A Munka Törvénykönyvéről szóló 1967. évi II. törvény módosítására tett javaslat szerint, 1992. január 1. napjától a munkaviszonyban lévőket betegszabadság illeti meg. Erre tekintettel szabályozni kell e jogintézményeknek a táppénzhez való kapcsolatát.

Eszerint csak akkor jár táppénz - adott naptári évben - a betegszabadságra jogosultnak, ha e jogosultsága megszünt.

Továbbra is a keresőképtelenség első napjától jár a táppénz a beteg gyermek ápolása, a terhesség, illetőleg a szülés miatti keresőképtelenség esetén - ha a szülő nő terhességi-gyermekágyi segélyre nem jogosult - továbbá annak, akit közegészségügyi vagy járványügyi okból foglalkozásától eltiltanak (illetőleg zárlat miatt munkahelyén megjelenni nem tud), továbbá akinek keresőképtelensége üzemi balesetből vagy foglalkozási betegségből ered.

Nem érinti a rendelkezés azokat, akiknek munkavégzésére a Munka Törvénykönyve hatálya nem terjed ki. (Így például az egyéni vállalkozókra, a gazdasági társaság tagjaira, a megbízás alapján munkát végzőkre, a szakmunkás tanulókra).

A 6. §-hoz

A betegségi- és a nyugdíjjárulék alapjának az 1992. január 1-jétől javasolt felső határával összhangban indokolt a táppénz alapjául szolgáló naptári napi átlagkereset maximumának meghatározása is.

A 7. §-hoz

A nyugdíj megállapításánál irányadó átlagszámítási időszak jelenleg a nyugdíjazás éve a nyugdíj megállapításáig, valamint a nyugdíjazás évét közvetlenül megelőző öt naptári év közül (a keresetek szempontjából) legkedvezőbb három naptári év. Kérelem alapján jelenleg lehetőség van arra is, hogy a nyugdíj az öregségi nyugdíjra jogosító vagy ennél öt évvel alacsonyabb életkor betöltését megelőzően elért kereseteken alapuljon.

Annak érdekében, hogy a nyugdíj mindinkább az igénylő pályafutására jellemző keresetekből számítódjék, az átlagszámítási időszakot fokozatosan növelni kell. Első lépésként az átlagszámítási időszak egy évvel nő, tehát - a töredék évtől eltekintve - a nyugdíjazás évét közvetlenül megelőző négy naptári év lesz. Az utóbbi években bekövetkezett gazdasági és foglalkoztatási változásokra tekintettel lehetőséget kell adni arra is, hogy a nyugdíjazást közvetlenül megelőző négy év helyett az igénylő kérésére az utolsó öt naptári évből az a négy adja az átlagszámítási időszakot, amelyben a keresetek a legkedvezőbbek.

Az 1988-ban vagy az azt megelőző években elért kereseteket az 1988. és 1990. években a népgazdaság egészében megvalósult nettó átlagkereset-növekedés mértének figyelembevételével kell növelni (valorizálni). Az adatot a Központi Statisztikai Hivatal szolgáltatja.

Az előzőekkel egyidejűleg indokolt megszüntetni azt a lehetőséget, hogy a nyugdíj a nyugdíjbavonulást jóval megelőző kereseteken alapuljon.

Előírt mértékű kereseti adatok hiányában jelenleg kormányrendelet biztosítja az ún. munkaköri átlagnak, tehát annak a keresetnek a figyelembevételét, amelyet az igénylő utolsó munkáltatójánál az utolsó munkakörének megfelelő munkakörben foglalkoztatottak az igénylő nyugdíjazása évében átlagosan elértek. Jelenleg is lehetőség van az ún. jellemző bér figyelembevételére is, ha az alkalmazott havi átlagkereset az igénylő korábbi foglalkozására tekintettel nem megnyugtató.

Ezek a rendelkezések a biztosítási elvnek nem felelnek meg, ezért más megoldást kell alkalmazni. A törvényjavaslat - az előzőek helyett - a havi átlagkeresetként figyelembe vehető összeget annak a naptári évnek első napján érvényes minimál bérnek az összegében határozza meg, amely évnek valamelyik napjától az igénylő nyugdíjba vonul. A minimálbérrel azonos beszámítani a nyugdíj újbóli megállapításánál, amelyek után a nyugdíjas nyugdíjjárulékot fizetett.

A 9. §-hoz

A rokkantsági nyugdíj alapját képező havi átlagkeresetet az öregségi nyugdíjra vonatkozó rendelkezések alapján kell megállapítani.

Arra a jellemző esetre, amikor a megrokkanás és a nyugdíjazás időpontja nem esik egybe, biztosítani kell azt a lehetőséget, hogy - a töredék évtől eltekintve - az igénylő kérésére a rokkantság bekövetkezését közvetlenül megelőzően elért kereseteken alapuljon a nyugdíj.

A szakmunkáskedvezmény alkalmazásánál meg kell teremteni az összhangot az öregségi és a rokkantsági nyugdíjat igénylők között.

Az öregségi nyugdíjat igénylőnek a szakmunkáskedvezmény alkalmazásához legalább tizenöt évet kell szakmunkásként eltölteni, a rokkantsági nyugdíjat igénylőnél pedig a (megszerzett) szolgálati idő felét, amely adott esetben tizenöt évnél többet jelenthet. Harminc évet meghaladó szolgálati idő megszerzése esetén ez előnytelen a rokkantsági nyugdíjat igénylőnél, illetőleg e személynél indokolatlanul szigorúbb az előírás. A törvényjavaslat ezen változtatott.

A 10. §-hoz

A rokkantsági nyugdíj újbóli megállapításának általános szabályai megegyeznek az öregségi nyugdíjéval. A változtatást tehát a rokkantsági nyugdíjra nézve is el kell végezni.

A 11-12. §-hoz

Nincs rendelkezés arról és így jogalkalmazási problémákat vet fel, hogy a határozattal megszüntetett (nem szüneteltetett) rokkantsági nyugdíj és a határozattal megszüntetett özvegyi nyugdíj feléledése esetén a feléledt ellátásnak tartalmaznia kell az időközi emelések, kiegészítések összegét. Indokolt azonban, hogy az újra rokkantsági nyugdíjassá vagy özvegyi nyugdíjassá váló személyt - kifejezett törvényi rendelkezéssel - olyan helyzetbe hozni, mintha folyamatosan nyugdíjas lett volna. Ennek érdekében feléledt nyugdíjához a megszüntetést követő emeléseket, kiegészítéseket hozzá kell adni.

A 13-15. §-hoz

A baleseti ellátások körét egy új intézmény, a baleseti egészségügyi szolgáltatás bevezetése miatt kellett kibővíteni.

A baleseti egészségügyi szolgáltatás törvényi szabályozását az indokolja, hogy a társadalombiztosítási ellátások közé felvett egyes egészségügyi szolgáltatások igénybevételénél, azok árához nyújt a társadalombiztosítás különböző, külön jogszabályban meghatározott támogatást. Így szabályozni kellett, hogy e körben se szenvedjen csorbát - a jelenlegi gyakorlatnak is megfelelően - az az elv, hogy az üzemi balesetet szenvedett vagy foglalkozási ártalomban megbetegedett személyt - a társadalombiztosítási ellátások körében - anyagi hátrány (térítési díj fizetés) nem érheti.

Ugyanezen elv zárja ki a törvény azon előírásának alkalmazását is, hogy táppénz csak a betegszabadságra való jogosultság megszünését követő naptól jár tekintettel arra, hogy a baleseti táppénz mértéke 100%.

A 16. §-hoz

A baleseti sérült, aki az üzemi baleset bekövetkezésekor huszonnégy évesnél fiatalabb volt, a huszonnegyedik életévének betöltésekor kérheti baleseti rokkantsági nyugdíja összegének újbóli megállapítását. Ilyenkor azt a keresetet kell alapul venni, amelyet volt munkáltatójánál a hasonló munkakörben foglalkoztatottak átlagosan megkerestek a sérült huszonnegyedik születésnapján.

Nem gyakori, de előfordulhat, hogy baleseti sérült 1991. után kéri az átszámítást, de huszonnegyedik életévét már 1987-ben vagy korábban betöltötte. Indokolt, hogy az 1988. évi vagy azt megelőző keresetéből meghatározott, ún. munkaköri átlagot is növelni kelljen a Törvény 44. §-ának (2) bekezdése alapján.

A 17. §-hoz

A baleseti rokkantsági nyugdíj újbóli megállapításának általános szabályai megegyeznek az öregségi nyugdíjéval. A változtatást tehát a baleseti rokkantsági nyugdíjra nézve is el kell végezni.

A 18. §-hoz

A társadalombiztosítás keretében nyújtott egészségügyi szolgáltatások igénybevételéhez indokolt és szükséges egy olyan okiratot rendszeresíteni, amely alkalmas egyrészt a társadalombiztosítási jogosultság, másrészt a járulékfizetés igazolására.

A jogosultság fennállásának igazolása érdeke mind az egészségügyi szolgáltatást nyújtónak, mind az azt igénybevevőnek, valamint a társadalombiztosításnak is, ugyanis a felelősségi szabály bevezetésével a jogalap nélküli igénybevétel kártérítési kötelezettséggel jár, a járulékfizetés megtörténtének igazolása pedig esetenként jogosultsági feltétel.

Az igazolvány közokirat volta fokozott (elsősorban büntetőjogi) védelmet jelent a visszaélések ellen.

A készülő kormányrendelet részletesen tartalmazza az igazolvány adatait, felhasználásának körét és módját.

A 19. §-hoz

A személyiségi jogok védelmével összefüggésben indokolt szabályozni, hogy a nyugdíjfolyósító szervek a törvényjavaslat 39. §-ában meghatározottaktól eltérő azonosító jel használatával tartsák nyilván a nyugdíjasok speciális adatait. Ezen azonosító jel különböztet a nyugellátások nemei (saját jogú és hozzátartozói nyugdíj) és a megállapítás időpontjai között.

A 20. §-hoz

A javaslat meghatározza, hogy a társadalombiztosítási kiadások fedezetére a munkáltató, az egyéb szerv és az egyéni vállalkozó negyvenhárom százalékos mértékű társadalombiztosítási járulékot köteles fizetni. A törvényjavaslat a társadalombiztosítási járulékot százalékos mértékben is megbontja aszerint, hogy abból milyen mértékű járulék illeti meg a nyugdíjbiztosítási-, illetőleg betegbiztosítási alapot.

A biztosított által fizetendő betegségi- és nyugdíjjárulék fizetési kötelezettséget és az említett járulákok mértékét a Javaslat az OGY határozatában megjelölt ágazatokhoz igazodva határozza meg.

A 21-22. §-hoz

A Javaslat a munkáltatókat terhelő társadalombiztosítási, valamint a biztosított által fizetendő betegségi- és nyugdíjjárulék alapját, mértékét, a hatályos szabályozásnak megfelelően, de törvényi szinten rendezi, az időszerű fogalompontosítások figyelembevételével.

A társadalombiztosítási és az ún. egyéni járulékalap tekintetében egyaránt érvényesül a biztosítási elv. A Javaslat szerint ugyanis a biztosított részére a biztosítási jogviszony alapján adott személyi jellegű kifizetés (juttatás) után áll fenn a járulékfizetési kötelezettség. A törvényjavaslat külön kiemeli azokat a kifizetéseket (juttatásokat), amelyek - különösen - járulékalapot képeznek, de nevesíti azokat is amelyeket nem kell figyelembe venni járulékalapként.

Jelentős változás az egyéni járulékfizetési kötelezettség felső határának bevezetése. Ezt a Javaslat viszonylag magas évi összegben határozza meg. Az esélyegyenlőség érdekében a törvényjavaslat az éves szintű „plafon” mellett meghatározza a járulékfizetés havi és napi felső határát is, gondolva arra, hogy az egyes jogviszonyok nem állnak fenn a teljes naptári éven át, illetve azokban olyan megszakítások (pl. táppénz, katonai szolgálat, fizetés nélküli szabadság) keletkeznek, amelyre díjazás nem jár.

A Javaslat az egyidejűleg fennálló több biztosítással járó jogviszony esetén a hatályos szabályozást veszi át, azzal azonban, hogy a járulékfizetési kötelezettséget heti harminchat órás munkaidőben történő foglalkoztatáshoz köti. Így amennyiben a biztosított főfoglalkozásában ledolgozza a heti harminchat órát, a másik biztosítással járó jogviszonyából származó keresete nem esik járulékfizetési kötelezettség alá (a társadalombiztosítási járulékot azonban a munkáltató fizeti).Ellenkező esetben mindkét jogviszonyból származó kereset járulékköteles, természetesen azonban csak a járulékfizetési kötelezettség felső határáig.

A biztosítási kötelezettséggel járó jogviszonyt létesítő nyugdíjas a betegségi járulék mellett külön nyugdíjjárulék fizetésére nem kötelezhető, de a saját jogú nyugdíj újbóli megállapítása céljából vállalhatja a nyugdíjjárulék fizetését.

A 23. §-hoz

A munkanélküli ellátásban részesülő személy biztosított, ezért díjazását, ellátását járulékfizetési kötelezettség terheli. A Javaslat lényegében a hatályos, de kormányrendelet szintű szabályozást veszi át.

A 24-25. §-hoz

A Javaslat az egyéni és társas vállalkozókat ugyanúgy biztosítottként kezeli, mint a munkaviszonyban állókat (szövetkezeti tagokat stb.). Ezért - szakítva a hatályos megoldással - járulékfizetési kötelezettségüket is azonos fejezeten belül tárgyalja. Az alkotmányossági szempontból erősen kifogásolható pozitív és negatív diszkriminációt egyaránt tartalmazó jelenlegi megoldás helyett azonban jelentős egységesítést vezet be. Az egyéni és társas vállalkozói formák sajátosságaira tekintettel mindössze két kategóriát állít fel. A Javaslat azonban a jogok és kötelezettségek szempontjából egyéni vállalkoznak tekinti az egyéni vállalkozói igazolvány birtokában tevékenykedők mellett az egészségügyi vállalkozókat, az egyéni ügyvédeket, a közjegyzőket, a munkaviszonyban nem álló előadóművészeket, a szellemi szabadfoglalkozást folytatókat és azokat a mezőgazdasági kistermelőket, akik a személyi jövedelemadó alanyai. A szabályozás egységét a személyi jövedelemadóról szóló jogi szabályozás is megalapozza.

Az egyéni vállalkozók és az említett személyek (munkaviszonyban nem álló előadóművészek, szellemi szabadfoglalkozást folytatók, mezőgazdasági kistermelők stb.) társadalombiztosítási jogainak és kötelezettségeinek jelenleg hatályos szabályozása már tarthatatlan és túlhaladottá vált. A Javaslat megszünteti az egyre inkább felerősödött feszültségek forrásait és egyértelművé teszi a járulékfizetés jogi szabályozását.

A társas vállalkozó gyűjtőfogalma alá tartozik nemcsak a gazdasági társaság, ipari szakcsoport, hanem minden társas formában végzett tevékenység. A jogok és kötelezettségek alapjaiban egyeznek az egyéni vállalkozás társadalombiztosítási szabályaival, azonban itt a munkáltatói és az egyéni járulék természetesen jobban elkülöníthető.

Mindkét vállalkozói formánál viszont érvényesíteni kell az általános - a munkaviszonyban állókra, stb. - vonatkozó szabályokat is. Ezért a Javaslat a társadalombiztosítási járuléknak nem szabhat felső határt, ugyanakkor a jelenlegi járulékot betegségi- és nyugdíjjárulékra bontja az éves (havi, napi) járulékfizetési felső határon belül.

A Javaslat fenntartja az ún. kiegészítő tevékenységet folytató egyéni és társas vállalkozó jogintézményét, de immár egységesen minden vállalkozói formára nézve, s a szabályokat valódi tartalmának megfelelően nem ebben, hanem a törvény X. fejezetében rendezi.

A 26. §-hoz

A Kormány 1991. szeptemberében korszerűsítette a társadalombiztosítási tartozások behajtására vonatkozó szabályokat. Az adózás rendjéről szóló törvénnyel és az alkotmányossági elvekkel összhangban azonban a szabályokat a Javaslat törvényi szintre emeli.

A 27. §-hoz

A társadalombiztosítás különös likviditási gondokkal küzd, hiszen míg az ellátások időben történő kifizetése érdekében kamatterhek mellett mind nagyobb összegű hitelek felvételére kényszerül, addig a bérfizetést követően a munkáltatók hosszabb-rövidebb ideig "használják" a biztosítottak pénzét. Ezért a törvényjavaslat a tárgyhót követő hó 15-i határideje helyett a befizetési kötelezettség határnapját előbbre hozza a tárgyhót követő hó 10. napjára.

A 28. §-hoz

A járulékok alapjára, mértékére, összegére és megfizetésére vonatkozó szabályok változása miatt, a Javaslat törvényi szintre emeli, hogy a bejelentési, a nyilvántartási, az adatszolgáltatási és járulékbevallási kötelezettség elmulasztása, vagy nem szabályszerű teljesítése esetén a járulékot a mulasztás időpontjában érvényes mértékben, illetőleg összegben kell visszamenőleg megfizetni.

A 29. §-hoz

E felelősségi szabályozás alkalmazkodik az egészségügyi szolgáltatások - egyéb társadalombiztosítási ellátásoktól eltérő - jellegéhez.

A 30. §-hoz

A Javaslat következetesen végigviszi azt az alkotmányos elvet, miszerint a járulék alapját, mértékét és összegét törvényi szinten szükséges szabályozni. Nem lehet ez másként a mulasztás szankciójaként előírt késedelmi pótlékot illetően sem, ezért a hatályos szabályozást törvényi szintre emeli.

A 31. §-hoz

A szabályozás indokai egyezőek a 26. §-hoz fűzött indokolással.

A 32. és 34. §-hoz

Az egészségügyi szolgáltatások társadalombiztosítási szabályozása során meg kellett teremteni annak jogi lehetőségét, hogy azokhoz lehetőleg minden magyar állampolgár biztosítási alapon hozzájusson. Tehát a biztosítottak és eltartott hozzátartozóikon kívül, a törvényjavaslat felsorolja azokat a személyeket, akikre indokolt és szükséges a jogosultság kiterjesztése. A biztosítási jogviszonyból következik, hogy az ellátásokért járulékot kell fizetni. A törvényjavaslat szerint a Nyugdíjbiztosítási Alapból fedezett sajátjogú és hozzátartozói nyugellátásban részesülők utáni járulékfizetési kötelezettség a Nyugdíjbiztosítási Alapot, a Javaslatban felsorolt többi személy utány - a Betegbiztosítási Alap terhére ellátásban részesülők kivételével - pedig az állami költségvetést terheli.

A 33. és 35-37. §-hoz

A Javaslat definiálja, hogy az egyéni vállalkozót és a társas vállalkozás tagját milyen feltételek megléte esetén kell kiegészítő tevékenységet folytatónak tekinteni.

A javasolt törvényi szabályozás lényegében a hatályos rendelkezésekre épül. Munkaviszony, vagy szövetkezeti tagsági jogviszony fennállása esetén azonban legalább heti 36 órás munkaidőben történő foglalkoztatás szükséges ahhoz, hogy az egyéni vállalkozó, illetőleg a társas vállalkozás tagja kiegészítő tevékenységet folytatónak minősüljön. A mezőgazdasági szövetkezet tagja esetében még indokolt a jelenlegi szabályozás fenntartása, a bedolgozónál viszont a biztosítotti jogállás ténye a feltétel.

A kiegészítő tevékenységet folytató egyéni és társas vállalkozók - a fizetendő járulék mértékének változatlansága mellett - továbbra is csak baleseti ellátásra jogosultak. Más társadalombiztosítási jogosultságuk az alapjogviszonyra tekintettel (pl. munkaviszony) megoldott. Az ún. kiegészítő tevékenységet folytató egyéni és társas vállalkozók járulékát a Javaslat társadalombiztosítási járulék helyett - tartalmának megfelelően - baleseti járulékként definiálja.

Az iskolai szövetkezet és az iskolai szövetkezeti csoport járulékfizetési kötelezettségét a törvényjavaslat szintén törvényi szintre emeli, a járulékmérték változatlanul hagyása mellett azonban azt nem társadalombiztosítási, hanem tartalmának megfelelően baleseti járulékként nevesíti.

A 38. §-hoz

A kötelező társadalombiztosítás mellett indokolt törvényi szinten szabályozni az ún. önkéntes jellegű biztosítás jogalapját. A hatályos jogi szabályozás - állami kényszerrel - minden jövedelemmel rendelkező magyar állampolgárt a kötelező biztosítás körébe igyekezett bevonni. Ez azonban csak részben sikerülhetett, mivel az esetek jelentős részében magától az állampolgártól függött, hogy bejelentkezett-e a kötelező biztosításba, avagy sem (külföldi munkavállaló, külföldön munkát végző személy házastársa, mezőgazdasági kistermelő, szellemi szabadfoglalkozást folytató személy stb.). Az említett „kötelező” biztosítási kényszer csak alacsony, fedezetet nem biztosító járulékösszegek és rendkívül szubjektív, széleskörű mentesítési jog biztosításával volt fenntartható.

A Javaslat felismerve a jelen helyzet tarthatatlanságát, lehetőséget ad a törvény erejénél fogva kötelező biztosítás alá nem eső személyek részére a megállapodás alapján történő önkéntes biztosításra.

A Javaslat igen széles lehetőséget kínál a teljeskörű biztosítástól egészen a „csak” egészségügyi ellátásokra való jogosultságig. Az egészségügyi ellátás fokozatosan történő biztosítási alapokra helyezése önmagában ösztönözni fogja a nem biztosítottakat „önkéntes megállapodásra”. A járulék alapjának és mértékének meghatározásánál döntő szempont a nyújtott ellátások fedezete, s nem jelenthet előnyösebb kondíciókat a kötelezően biztosítás alá nem eső személyekhez képest.

A nemzetközi szerződésekben vállalt kötelezettségekre is tekintettel a szociális ellátás biztosításából, így az egészségügyi szolgáltatásból nem zárthatók ki a külföldi állampolgárok és a devizakülföldi magyar állampolgárok. Ez lényeges olyan szempontból is, hogy a bilaterális egyezmények alapján a külföldi állampolgárokat megilleti az egészségügyi szolgáltatás. Ezért a törvényjavaslat szerint azzal a devizakülföldi természetes személlyel, illetőleg javára is köthető - külön jogszabály alapján - kizárólag egészségügyi szolgáltatásra megállapodás, akit külföldi munkáltató vagy külföldi részvétellel működő gazdasági társaság nem foglalkoztat a magyar állam területén, de az említett személy Magyarországon tartózkodik. Az egészségügyi szolgáltatásra jogosultság, illetőleg a járulékfizetés részletes szabályainak meghatározására viszont nem szükséges törvényi szintű szabályozás.

A 39. §-hoz

A személyiségi jogok alapvető védelme követeli, hogy a társadalombiztosítási nyilvántartások, adatszolgáltatások célhozkötötten, törvényi garanciákkal működjenek. A Javaslat - nem várva az e tárgyban készülő általános törvényre - meghatározza, hogy természetes személyről milyen célból lehet nyilvántartást vezetni.

E cél a társadalombiztosítás és szervei által finanszírozott, illetve megállapított és folyósított ellátás, azaz az Alkotmányban garantált szociális jogok biztosítása. Ezzel összhangban adatokat kell nyilvántartani az ezen ellátások fedezetének biztosítása érdekében is. Így az adatgyűjtés a Társadalombiztosítási Alapot illető befizetésekkel összefüggő személyi és jövedelmi adatokra is irányul.

Adatot csak a társadalombiztosítási törvényben és a kétszintű jogi szabályozás miatt a végrehajtásáról szóló kormányrendeltben meghatározott célra lehet gyűjteni és felhasználni. Más esetekben csak törvény szabályozhat ilyen célt.

Az érintett személyiségi joga, hogy a róla nyilvántartott adatokról felvilágosítást kérjen, abba betekinthessen.

Miután a Javaslat rendezi, hogy a társadalombiztosítási szervek csak törvény, illetve törvény felhatalmazása alapján más jogszabályban meghatározott esetekben szolgáltathatnak adatokat, a fordított adatáramlás szabályait is törvényi szinten kell rendezni.

A 40. §-hoz

A Javaslat törvényi szinten szabályozza, hogy a társadalombiztosítási szerv megkeresésére az adóhatóság köteles 15 napon belül közölni az egyéni vállalkozók személyi jövedelemadójának alapját. Ez a járulékfizetési kötelezettség, illetőleg a fizetendő járulékok összegének megállapítása szempontjából elengedhetetlen.

A 41. §-hoz

A társadalombiztosítási szervek ellenőrzési jogkörét a Javaslat törvényi szintre emeli. A Javaslat ezzel megteremti a társadalombiztosítási szervek ellenőrzési jogkörének alapvető törvényi garanciáit.

-----STARTING---POINT---VEGE---

A 42-44. §-hoz

Az egészségügyi szolgáltatások biztosítási alapokra helyezése szükségessé teszi az egészségügyről szóló törvény módosítását is. Eszerint a járványügyi érdekből végzett egészségügyi tevékenység ingyenes, illetve az alapellátás keretében az orvosi vizsgálatot és gyógykezelést jogszabály eltérő rendelkezésének hiányában bármely, az alapellátásban működő egészségügyi szolgálatnál igénybe lehet venni. A kiskorú személy orvosi vizsgálatát és gyógykezelését nem lehet feltételekhez kötni.

A 45. §-hoz

A betegszabadság intézményének bevezetését a Társadalombiztosítási Alap pénzügyi egyensúlyának megteremtése indokolja.

A törvényjavaslat szerint betegszabadságra értelemszerűen csak a munkaviszonyban álló munkavállalók jogosultak betegségük esetén.

Miután a betegszabadság sajátos formája a fizetett szabadságnak, szabályozása csak a Munka Törvénykönyvének módosításával, illetőleg kiegészítésével történhet.

A törvényjavaslat szerint, a betegszabadság tartamára járó átlagkereset számítása megegyezik a munkajogi átlagkereset-számítással.

A mértékeként javasolt 75%-nál azonban a munkáltató - belső szabályzatában - magasabb, akár az átlagkereset teljes összegét is elérő mértéket állapíthat meg.

A bevezetni javasolt jogintézmény jellegéből következik, hogy mivel a dolgozót a betegszabadság tartamára átlagkeresetének legalább 75 százaléka illeti meg, ezért utána járulékfizetési kötelezettség az általános szabályok szerint fennáll.

A 46. §-hoz

A törvényjavaslat 1992. január 1-jén lép hatályba.

Ez alól kivétel az egészségügyi szolgáltatások biztosítási alapokra történő helyezésével összefüggő szabályrendszer.

E rendelkezések a Javaslat szerint 1992. július 1. napjával lépnek hatályba, megfelelő időt hagyva az átálláshoz, illetőleg az ehhez szükséges törvényi szintű szabályozást nem igénylő jogalkotásra és a felkészülésre.

A Javaslat az 1991. évi II. törvény 10. §-ának (3) bekezdését mint átmeneti jellegű és technikai szabályozást hatályon kívül helyezi.

Az egyértelmű eljárás biztosítása érdekében a törvényjavaslat meghatározza, hogy a havi átlagkereset számításának új szabályait mely ellátásokra nézve kell alkalmazni.

A mezőgazdasági szakcsoportok és tagjaik társadalombiztosítási jogai és kötelezettségei tekintetében - figyelemmel a vonatkozó jogi szabályozás változásaira - átmeneti rendelkezés szükséges. Ennek megfelelően esetükben 1992. június 30-ig még az 1991. december 31. napján hatályos rendelkezéseket kell alkalmazni.

A törvényjavaslat végrehajtására, illetőleg a végrehajtás részletes szabályainak meghatározására szükséges a Kormányt felhatalmazni. E felhatalmazás a biztosítási kötelezettség, egyes egészségügyi ellátások és szolgáltatások támogatása, az utazási költség címén járó támogatás, a külföldön felmerült gyógykezelés költségeinek megtérítése, egyes egészségügyi ellátás térítési díja, a betegbiztosítási igazolvány, a járulékfizetés és elszámolás, továbbá a devizakülföldi természetes személlyel köthető megállapodás részletes szabályainak meghatározására vonatkozik.