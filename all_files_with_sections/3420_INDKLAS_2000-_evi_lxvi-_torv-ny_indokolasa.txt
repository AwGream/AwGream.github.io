2000. évi LXVI. törvény indokolása

a fizetett éves szabadságról szóló, a nemzetközi munkaügyi konferenca 1970. évi 54. ülésszakán elfogadott 132. számú Egyezmény kihirdetéséről

Indokolás

A Nemzetközi Munkaügyi Szervezet munkafeltételeket érintő egyezményei közül a fizetett éves szabadság általános szabályairól szól az 1970. június 24-én elfogadott 132. számú Egyezmény.

Az Egyezmény ratifikálásával a tagállamok arra vállaltak kötelezettséget, hogy a tengerészek kivételével minden munkavállaló számára biztosítanak évente minimum három munkahét tartamú fizetett szabadságot. Bizonyos időtartamok - munkaszüneti napok, baleset, betegség miatti távollét - nem számítanak be a szabadságba.

Magyarország az Egyezményt a 42/1993. (VI. 11.) OGY határozattal erősítette meg. A Magyar Köztársaság megerősítő okiratának letétbe helyezése a Nemzetközi Munkaügyi Hivatal főigazgatójánál 1998. augusztus 19. napján megtörtént.

Magyarország - az Egyezmény 3. Cikkének 2 . pontjában foglalt kötelezettségének eleget téve - kiegészítő okmányában 20 munkanapban jelölte meg az éves fizetett szabadság időtartamát. Nyilatkozott továbbá arról, hogy az Egyezmény rendelkezéseit alkalmazni kívánja mind a mezőgazdaság, mind az egyéb, mezőgazdaságon kívüli ágazatokban foglalkoztatottak tekintetében (15. Cikk 1. pont).

Az Egyezmény rendelkezése értelmében a tagállamra nézve az egyezmény tizenkét hónappal azután lép hatályba, hogy a tagállam megerősítő okiratát nyilvántartásba vették. Ennek megfelelően Magyarországon rendelkezéseit 1999. augusztus 19. napjától kell alkalmazni.

Ezen Egyezmény megerősítésével - a 16. Cikk értelmében - hatályát vesztette az évenkénti fizetett szabadságról szóló 52. számú Egyezmény, valamint a mezőgazdaságban érvényes fizetett szabadságról szóló 101. számú Egyezmény.

Az Alkotmány és a jogalkotásról szóló 1987. évi XI. törvény vonatkozó rendelkezéseivel összhangban, valamint a nemzetközi szerződésekkel kapcsolatos eljárásról szóló 1982. évi 27. törvényerejű rendelet 13. §-ának (1) bekezdését figyelembe véve, az Országgyűlés által megerősített nemzetközi szerződéseket törvénnyel kell kihirdetni.