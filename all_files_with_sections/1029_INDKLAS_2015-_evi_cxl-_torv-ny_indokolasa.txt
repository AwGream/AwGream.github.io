2015. évi CXL. törvény indokolása

egyes törvényeknek a tömeges bevándorlás kezelésével összefüggő módosításáról

-----STARTING---POINT---ALTALANOS--- 

Az illegális határátlépések száma a tavalyi évhez képest hazánkban is drasztikusan megnövekedett. Mivel a migráció, különösen annak törvénytelen formái komoly gazdasági megterhelést jelentenek az ország számára, indokolttá vált a probléma megoldásának több szempontú vizsgálata, amely az érintett jogszabályok módosítását vonja maga után.

A módosítással lehetővé kell tenni, hogy a vonatkozó magyar jogszabályok rendelkezései megoldást teremtsenek a rohamosan növekvő illegális bevándorlás következtében kialakult válsághelyzet kezelésére.

A külföldiek tömeges bevándorlására adott kormányzati válasz a hatályos magyar jogi környezetben nem - vagy csak jelentős késedelemmel - adható meg. Ezért indokolt a „tömeges bevándorlás okozta válsághelyzet” fogalmának bevezetése, amely bizonyos jogszabályi rendelkezések módosítását teszi szükségessé. A válsághelyzetet az érintett megyei (fővárosi) rendőr-főkapitány és a menekültügyi hatóság vezetőjének kezdeményezésére, a miniszter javaslatára a Kormány rendeletben rendelheti el. A válsághelyzet elrendelése a jogrendszer általános szabályaitól való eltérést vonja maga után.

A tömeges bevándorlás okozta válsághelyzet kezelése érdekében indokolt a leginkább érintett államhatár-szakaszok környezetében ún. tranzitzónákat kialakítani, ahol a nagy számban érkező migránsok elhelyezése megtörténhet mindaddig, amíg vonatkozásukban a menekültügyi eljárás - az Európai Parlament és Tanács nemzetközi védelem megadására és visszavonására vonatkozó közös eljárásokról szóló 2013. június 26. napján kelt 2013/32/EU irányelvének 43. cikkével összhangban kialakított speciális eljárási keretek között - lefolytatásra kerül. A nagyszámú kérelem megfelelő kezelése érdekében speciális eljárás bevezetése indokolt, amely még a tranzitzónában történő tartózkodás ideje alatt lefolytatható. A polgári perrendtartásról szóló 1952. évi III. törvény módosítása ezt a célt szolgálja. A határon lefolytatott eljárás hatékonyságához nélkülözhetetlen továbbá a menedékjogról szóló 2007. évi LXXX. törvény, valamint a harmadik országbeli állampolgárok beutazásáról és tartózkodásáról szóló 2007. évi II. törvény kisebb mértékű módosítása.

A határforgalom ellenőrzésének a nemzetközi előírásoktól, egyezményektől eltérő szigorítása; valamint azon határátkelőhelyek kijelölése, ahol a migránsok kérelmüket előterjeszthetik az államhatárról szóló 2007. évi LXXXIX. törvény módosításával valósítható meg. Tekintettel arra, hogy a termőföld védelméről szóló 2007. évi CXXIX. törvény (a továbbiakban: Tftv.) szerinti időleges más célú hasznosításra vonatkozó szabályok nem alkalmazhatóak az államhatárról szóló törvényben foglalt közérdekű használati jog esetében, ezért indokolt a Tftv. ilyen irányú módosítása is.

Az illegális határátlépők számának drasztikus növekedése következtében szükségessé válik építmények azonnali létrehozása (a földterület tulajdoni viszonyaitól függetlenül), amely az építésügy általános szabályaitól eltérő rendelkezések megállapítását vonja maga után, beleértve a szakhatósági eljárásokra irányadó szabályokat is. Ezen rendelkezések előírása az épített környezet alakításáról és védelméről szóló 1997. évi LXXVIII. törvény egyes rendelkezéseinek a módosításával valósul meg.

Biztosítani szükséges, hogy a tömeges bevándorlás okozta válsághelyzet kezelésébe bevont 3,5 tonna megengedett legnagyobb össztömeget meghaladó, ezáltal útdíj köteles gépjárművek feladatuk ellátása során mentesüljenek a díjfizetési kötelezettség alól. Ennek érdekében az autópályák, autóutak és főutak használatáért fizetendő, megtett úttal arányos díjról szóló 2013. évi LXVII. törvény módosítása indokolt.

Az utóbbi időben az Európai Unió több tagállamában, köztük Magyarországon is egyre égetőbb problémává vált az illegális bevándorlás. Az illegális határátlépések száma a tavalyi évhez képest drasztikusan megnövekedett hazánkban is. Az állam határai hatékony védelmét csak egyre komolyabb létesítmények, eszközök telepítésével tudja biztosítani. E létesítmények funkciója az állam önvédelmének kiteljesítése, egyben jelzése is annak, hogy az állam az önvédelem jogával élni kíván, és ezt a jogot tiszteletben kell tartani. Az e létesítményekkel biztosított védelem kijátszása, a létesítmények megrongálása olyan fokban veszélyezteti a hatékony államhatár-védelmet, hogy annak megfelelő sui generis büntetőjogi szankcionálása is indokolt.

Az illegális migráció kedvezőtlen hatásaként az embercsempészések számának növekedése is nyomon követhető, ami a meglévőnél szigorúbb büntetőjogi fellépést indokol, ezért a törvény az embercsempészekkel szemben súlyosabb jogkövetkezményeket helyez kilátásba.

Módosulnak a Büntető Törvénykönyvről szóló 2012. évi C. törvény (a továbbiakban: Btk.) kiutasításra vonatkozó szabályai is, illetve az előterjesztés megteremti annak a lehetőségét, hogy az embercsempészés elkövetője által a bűncselekmény elkövetési ideje alatt szerzett valamennyi vagyon vagyonelkobzás alá essen.

A büntetőeljárásról szóló 1998. évi XIX. törvény (a továbbiakban: Be.) módosításával a jogalkotó célja az, hogy a megindult büntetőeljárások minél hamarabb érdemi döntéssel végződjenek. Ennek érdekében új eljárási formát vezet be a határzárral kapcsolatos büntetőeljárásokra.

A büntetések, az intézkedések, egyes kényszerintézkedések és a szabálysértési elzárás végrehajtásáról szóló 2013. évi CCXL. törvény (a továbbiakban: Bv. tv.) módosítása kétirányú: egyrészt a kiutasítás végrehajtása elhalasztásának szabályait tartalmazza, másrészt pedig - a Be. vonatkozó rendelkezésével összhangban - tömeges bevándorlás okozta válsághelyzetben elrendelt előzetes letartóztatás végrehajtási helyét határozza meg.

-----STARTING---POINT---RESZLETES---

Az 1. §-hoz

Az illegális határátlépések száma, valamint ezzel párhuzamosan a menekültkénti elismerés iránti kérelmek száma is a tavalyi évhez képest drasztikusan megnövekedett. A tömeges bevándorlás okozta válsághelyzet kezelése érdekében indokolt a leginkább érintett államhatár-szakaszok környezetében ún. tranzitzónákat kialakítani, ahol a nagy számban érkező migránsok elhelyezése megtörténhet mindaddig, amíg vonatkozásukban a menekültügyi eljárás - speciális eljárási keretek között - lefolytatásra kerül. A nagyszámú kérelem megfelelő kezelése érdekében speciális eljárás bevezetése indokolt, amely még a tranzitzónában történő tartózkodás ideje alatt lefolytatható. A polgári perrendtartásról szóló 1952. évi III. törvény (a továbbiakban: Pp.) módosítása is ezt a célt szolgálja. A Pp. 326. § (13) bekezdése határozza meg, hogy a menedékjogról szóló 2007. évi LXXX. törvény (a továbbiakban: Met.), valamint a végrehajtásáról szóló kormányrendelet alapján indult, közigazgatási határozat bírósági felülvizsgálata iránti eljárásokban (a továbbiakban: felülvizsgálati eljárások), mely bíróság jogosult eljárni. A (13) bekezdéshez képest kivétel szabályt tartalmazó új (14) bekezdés a tranzitzónában benyújtott kérelmekkel kapcsolatos felülvizsgálati eljárások lefolytatására a Szegedi Közigazgatási és Munkaügyi Bíróság kizárólagos illetékességét állapítja meg, annak érdekében, hogy a migrációs hullámmal leginkább érintett szerb-magyar határ közelében kerüljön sor az elbírálásra, az ügyek nagy számára tekintettel. A kizárólagos illetékességgel a speciális eljárással érintett ügyek egységes kezelése is biztosítható.

A Pp. 339. § (2) bekezdés j) pontja szerint a bíróság a menekültként való elismeréssel kapcsolatban hozott közigazgatási határozatot megváltoztathatja. Erre a tranzitzónában benyújtott kérelmekkel kapcsolatos felülvizsgálati eljárásokban nem lesz lehetőség. Ha a közigazgatási határozat jogszabálysértő, a bíróság főszabály szerint a határozatot hatályon kívül helyezi és szükség esetén a menekültügyi hatóságot új eljárás lefolytatására kötelezi, amelynek során lehetőség van az eljárás hiányosságainak kiküszöbölésére. Ilyen módon az esetlegesen megváltoztatott döntéssel szembeni jogorvoslat is biztosított. A Pp. vonatkozó rendelkezése ennek megfelelően módosul, megteremtve az ágazati jogszabályban (Met.) a főszabálytól történő eltérés előírásának lehetőségét.

A 2-3. §-hoz

Az európai uniós joganyaggal biztosított koherencia megvalósítása érdekében szükséges a magyar jogban is szabályozni, hogy a környezeti hatásvizsgálat hatálya alá tartozó tevékenységek törvényben meghatározott eseteiben a környezeti hatásvizsgálati engedély nélkül kezdhető meg, illetve folytatható le az adott tevékenység. A rendelkezés célja bizonyos törvényben meghatározott esetekben az eljárások elhúzódásának megakadályozása, illetve gyorsítása.

A 4. §-hoz

A hatályos rendelkezés azokat az esetköröket sorolta fel, amikor a Kormány - függetlenül attól, hogy sajátos vagy általános építményfajtáról van-e szó - rugalmas felhatalmazást kap, hogy a megjelölt építési beruházások vonatkozásában egyedileg szabályozhassa a beépítést. Ez a lehetőség nem terjedt ki a válsághelyzet esetén a nemzetbiztonsági célú építmények építésére, építési tevékenységek végzésére, továbbá nem volt egyértelmű, hogy a beépítésre vonatkozó szabályozási lehetőség pontosan mire terjed ki. A módosítás kiterjeszti az egyedi szabályozási lehetőséget válsághelyzet esetén a nemzetbiztonsági célú építmények építésére, építési tevékenységek végzésére is és pontosítja, hogy ez a lehetőség a beépítésnek az építmények kialakítására vonatkozó (pl. építménymagasság, belmagasság, rendeltetéshez rendelt légköbméter, megvilágítás, WC-k, mosdók száma és kialakítása stb.) az általánostól (OTÉK) eltérő, egyedi szabályozását teszi lehetővé.

Az 5. §-hoz

A hatályos rendelkezések szerint egy terület, telek felhasználásának, beépítésének módját, feltételeit a településrendezési eszközökben - az országos szabályok keretei között - az önkormányzat állapítja meg. A hatályos rendelkezés nem nyújt kellően rugalmas és hatékony eszközt a tömeges bevándorlás okozta válsághelyzet kezelésére, ezért szükség van arra, hogy a kormány felhatalmazást kapjon soron kívüli területfelhasználási és beépítési rendezési jellegű szabályok megalkotására az adott területen, melyek később beépítendőek a településrendezési eszközbe is. A Kormány rendeletének szabályaival ellentétes, hatályban lévő településrendezési eszközök nem alkalmazhatók. Ezzel elhárítható az ezeken a területeken, telkeken tervezett, a válsághelyzet kezelésére szolgáló építési beruházások megvalósítása elől az akadály.

A 6. §-hoz

A hatályos rendelkezések szerint beépítésre szánt területen épület csak építési telken (azzá minősített telken) helyezhető el. Az építési telek kialakításának szigorú feltételei és eljárási szabályai vannak, melyek időigényesek és nem minden esetben teljesíthetőek. Ezért ezen előírások megtartása alól a 4. § (3a) bekezdés és a 6. § (2) bekezdés b) pont végrehajtására kiadott kormányrendeletek eltérő rendelkezéseket állapíthatnak meg.

A hatályos rendelkezések szerint a beépítésre nem szánt területeken törvényben meghatározott feltételekkel lehet építményt elhelyezni. E kör bővül ki a tömeges bevándorlás okozta válsághelyzet esetén nemzetbiztonsági célt szolgáló építmények körével.

A 7-8. §-hoz

A hatályos rendelkezések szerint a településrendezési eszközzel változtatási, telekalakítási és építési tilalom rendelhető el egy adott területen. A jogszabályhely meghatározza azon építménykört és építési tevékenységkört, amelyet tilalom esetén is meg lehet valósítani. E kör bővül a módosítással a tömeges bevándorlás okozta válsághelyzet rugalmasabb kezelhetősége érdekében.

A 9. §-hoz

A módosítás biztosítja, hogy az építésügyi hatóság a tömeges bevándorlás okozta válsághelyzet esetén szükségessé váló építési tevékenység esetén is alkalmazhassa a tudomásulvételei eljárás biztosította eljárási szabályokat.

A 10. §-hoz

A hatályos jogszabályhely lehetővé teszi, hogy veszélyhelyzet esetén a veszélyhelyzet elhárítása érdekében szükségessé váló építési tevékenységeket azonnal - a szabálytalan építkezések jogkövetkezménye nélkül - egyszerűsített formában meg lehessen valósítani. E módosítás a szabályozás kiterjesztését tartalmazza a tömeges bevándorlás okozta válsághelyzet esetén szükségessé váló építési tevékenységek végzésére is.

A 11. §-hoz

A módosítás összhangban az Étv. - tömeges bevándorlás okozta válsághelyzet esetén szükségessé váló építési beruházások megvalósítása érdekében történő - módosítás alá került rendelkezéseivel felhatalmazást ad a Kormánynak az eltérő szabályok megalkotására.

A módosítás összhangban az Étv. 4. § (3a) bekezdésének a tömeges bevándorlás okozta válsághelyzet esetén szükségessé váló építési beruházások megvalósítása érdekében történő módosításával felhatalmazást ad a Kormánynak a beépítésnek az építmény kialakítására vonatkozó eltérő szabályok megalkotására.

A 12. §-hoz

A tömeges bevándorlás okozta válsághelyzet idején az ügygondnok kirendelése, a kézbesítési megbízott alkalmazásának kizárása az eljárás gyorsítását célozza.

A 13-14. §-hoz

A módosítás célja, hogy a menedékjogról szóló törvény szerinti menekültügyi eljárásokban a bíróságok egységesen járjanak el és ennek során a közigazgatási perekre vonatkozó általános szabályok szerint kizárólag kasszációs jogkörrel rendelkezzenek. Alkotmányossági szempontból indokolt a módosítás, mivel az érintettek jogorvoslati jogára azonos szabályok fognak vonatkozni.

A 15. §-hoz

Tömegesen illegálisan érkező menedékkérők esetében indokolt megteremteni a határon történő eljárás speciális szabályait, amelyek lehetővé teszik, hogy a menekültügyi eljárások gyorsan lefolytathatóak legyenek, ugyanakkor ezen eljárási rend keretein belül is biztosítani szükséges a hatékony jogorvoslathoz való jog érvényesülését.

A Harmtv. 30. § (1) bekezdés f) pontja értelmében ideiglenes tartózkodásra jogosító igazolással kell ellátni azt a harmadik országbeli állampolgárt, akinek beutazását a törvényben meghatározott feltételek hiányában csak kivételesen, nemzetközi kötelezettség teljesítése céljából, halaszthatatlan humanitárius okból vagy nemzeti érdekből engedélyezik, feltéve, hogy Magyarország területén történő tartózkodásra jogosító engedéllyel nem rendelkezik. Amennyiben az eljárást az általános szabályok szerint kell lefolytatni, a kérelmezőt a Rendőrség a fenti jogszabály alkalmazásával belépteti. A határidő (4 hét) az eljárási irányelv 43. cikk (2) bekezdésének előírásaira tekintettel került meghatározásra.

A Harmtv. 30. § (1) bekezdés f) pontja értelmében ideiglenes tartózkodásra jogosító igazolással kell ellátni azt a harmadik országbeli állampolgárt, akinek beutazását a törvényben meghatározott feltételek hiányában csak kivételesen, nemzetközi kötelezettség teljesítése céljából, halaszthatatlan humanitárius okból vagy nemzeti érdekből engedélyezik, feltéve, hogy Magyarország területén történő tartózkodásra jogosító engedéllyel nem rendelkezik. Amennyiben az eljárást az általános szabályok szerint kell lefolytatni, a kérelmezőt a Rendőrség a fenti jogszabály alkalmazásával belépteti.

Amennyiben a kérelmező nem kerül beléptetésre - azon felhatalmazás alapján, amely szerint a határon lefolytatott eljárás szabályai nem alkalmazhatók a különleges bánásmódot igénylő személyekkel szemben - el lehet eltérni az általános szabálytól.

A felülvizsgálati kérelemben a mögöttes jogszabályként alkalmazandó Pp. 339/A. §-ába foglalt rendelkezéséhez igazodva új tényre, illetve új bizonyítékra hivatkozni nem lehet. A közigazgatási bíróság eljárásának funkciója ugyanis kizárólag a közigazgatási határozat törvényességének ellenőrzése.

A felülvizsgálati eljárást - amely nem összetévesztendő a Kúria által lefolytatott rendkívüli jogorvoslattal - a közigazgatási bíróság nem peres eljárás keretei között folytatja le. Tekintettel arra, hogy tárgyalás tartására, illetve ítélethozatalra a nemperes eljárásban nem kerül sor, az ügyek elintézését indokolt a Pp. 12/A. §-a alapján eljárásra jogosult bírósági titkárokra bízni. Ez a rendelkezés egyrészt biztosítja a bírák által végzett ítélkezési tevékenység zavartalanságát, a perek időszerű befejezését, másrészt elősegíti a tárgyi ügyekkel kapcsolatos munkaszervezést is. A tömeges migrációval összefüggésben felmerülő nemzetbiztonsági kockázatok miatt ugyanakkor indokolt az ügyekben eljáró bírósági titkárok nemzetbiztonsági ellenőrzése is.

A Pp. 339. § (2) bekezdés j) pontja szerint a bíróság a menekültként való elismeréssel kapcsolatban hozott közigazgatási határozatot megváltoztathatja. Erre a határon lefolytatott eljárásokkal kapcsolatos felülvizsgálati eljárásokban nincs lehetőség. Ha a közigazgatási határozat jogszabálysértő, a bíróság főszabály szerint a határozatot hatályon kívül helyezi és szükség esetén a menekültügyi hatóságot új eljárás lefolytatására kötelezi, amelynek során lehetőség van az eljárás hiányosságainak kiküszöbölésére. Ilyen módon az esetlegesen megváltoztatott döntéssel szembeni jogorvoslat is biztosított, tekintettel arra, hogy azzal szemben újból bírósági felülvizsgálatnak van helye.

Jelen szakaszban foglalt rendelkezések biztosítják, hogy a kérelmezőnek ne kelljen elhagynia a tranzitzónát a személyes meghallgatás foganatosítása érdekében.

A 16. §-hoz

Tekintettel arra, hogy a külföldiek tömeges bevándorlására adott kormányzati válasz a hatályos magyar jogi környezetben nem - vagy csak jelentős késedelemmel - adható meg, indokolt a tömeges bevándorlás okozta válsághelyzet fogalmának bevezetése.

A szabályozásba beépítésre került a szükségesség és az arányosság alkotmányos követelménye, amely az alapjog korlátozásának nélkülözhetetlen kelléke, és amely biztosítja a rendelkezések Alaptörvénnyel való összhangját.

Ezen rendelkezés továbbá azt a célt szolgálja, hogy a járványügyi hatóság emberei egy esetleges járványügyi veszélyhelyzet kialakulását megelőzve, a szükséges intézkedéseket haladéktalanul megtehessék.

Tömeges bevándorlás okozta válsághelyzetben az eljáró állami szervek a szükséges intézkedéseket elsődlegesen saját eszközeikkel, erőforrásaikkal kötelesek végrehajtani. A válsághelyzetben azonban előfordulhat, hogy az eljáró állami szervek átmenetileg nem rendelkeznek az intézkedésekhez szükséges eszközökkel vagy az intézkedéshez más szerv tulajdonában, használatában álló speciális eszköz vagy elhelyezkedése miatt alkalmas ingatlan igénybevétele szükséges. A törvényben meghatározott igénybevétel mindig ideiglenes jellegű, kivételesen alkalmazható és alapvetően az állami és önkormányzati tulajdonban álló ingó és ingatlan vagyontárgyakat érintheti.

Tömeges bevándorlás okozta válsághelyzetben nem csak ingó és ingatlan vagyoni eszközök igénybe vétele lehet indokolt, hanem olyan szolgáltatások biztosítása is, amelyekre az eljáró állami szervek saját eszközeikkel nem képesek. A törvény lehetővé teszi, hogy az idegenrendészetért és menekültügyért felelős miniszter a többségi állami tulajdonban vagy önkormányzati tulajdonban álló gazdasági társaságok számára a tevékenységi körükbe tartozó szolgáltatások nyújtására szerződéskötési kötelezettséget írhat elő rendeletben.

A törvény rögzíti a vagyonkezelő tájékoztatására, az igénybevételt megelőző állapot dokumentálására, valamint a vagyonkezelő együttműködési kötelezettségére vonatkozó szabályokat.

Az igénybevétel irányulhat olyan (pld. kritikus infrastruktúrához tartozó, a lakosság ellátását alapvetően érintő) vagyontárgyakra, amelyek esetében az igénybevétellel előreláthatólag okozott kár lényegesen meghaladhatja az igénybevevő által jelzett használati célhoz fűződő érdeket. Ez esetre a törvény kifogásolási lehetőséget biztosít a vagyonkezelő számára. Az el nem fogadott kifogásról az idegenrendészetért és menekültügyért felelős miniszter a vagyonkezelő tevékenysége szerint feladatkörrel rendelkező miniszterrel egyetértésben dönt.

Az igénybevétel indokoltságának megszűnésekor, de legkésőbb 6 hónapon belül az igénybevett vagyontárgyat, az eredeti állapot lehetőség szerinti helyreállításával, az állapot dokumentálása mellett a vagyonkezelőnek vissza kell szolgáltatni.

Az igénybevétellel összefüggésben a vagyonkezelőnek többféle kára keletkezhet: a vagyontárgyban bekövetkezett állagromlás, a használat lehetőségének megszűnéséből eredő kár, illetve az elmaradt haszon. Az igénybevétellel kapcsolatos kártalanítás összegét az állam viseli, a kárigényt a vagyonkezelő székhelye szerint illetékes kormányhivatalnál kell benyújtani. A kormányhivatal - az igénybevevő szerv véleményének beszerzését követően - dönt a kárigény megalapozottságáról.

Előfordulhat, hogy a törvényben meghatározott időpontig az igénybevevő nem szolgáltatja vissza a vagyontárgyat vagy az ingatlanban olyan mértékű kár keletkezett, hogy az eredeti állapot helyreállítása nem lehetséges vagy aránytalan költséggel járna (például erdő, gyümölcsös kivágásra került). A törvény ez esetre biztosítja, hogy a vagyonkezelő kérje az ingatlan kisajátításának kezdeményezését. A kérelemről a kormányhivatal dönt.

A kormányhivatal döntését sérelmező fél a határozat közlésétől számított 30 napon belül keresettel fordulhat a kormányhivatal székhelye szerint illetékes megyei (fővárosi) közigazgatási és munkaügyi bírósághoz. A bíróság a keresetet a Pp. közigazgatási perekre vonatkozó rendelkezései alapján bírálja el.

Jelen szakasz a harmadik országbeli állampolgárok beutazásáról és tartózkodásáról szóló törvény hatálya alá tartozó személyek elhelyezésére és fogvatartására szolgáló létesítményekre vonatkozó közigazgatási hatósági eljárások alól - meghatározott kivételekkel - mentességet biztosít. Ezen szabályozás indokaként jelölhető meg, hogy a különböző - létesítmények építésével, telepítésével, üzemeltetésével összefüggő - eljárások lefolytatása hosszú időt venne igénybe, amelynek következtében a fenti személyek elhelyezését jelentős késedelemmel lehetne biztosítani. A fenti személyek elhelyezését az országba érkezésüket követő legrövidebb időn belül meg kell oldani, így elkerülhetetlen és az elérni kívánt céllal arányos az egészséges környezethez való jog ilyen irányú korlátozása.

A 17. §-hoz

Ezen rendelkezés megteremti a Kormány számára a válsághelyzet kihirdetésére vonatkozó jogosultság alapját.

A 18. §-hoz

A módosítás garanciális szabályként rögzíti, hogy a menekültkénti elismerés iránti kérelmet elfogadhatatlanság miatt elutasító menekültügyi hatósági határozattal szemben a felülvizsgálati eljárás megindítására a jelenlegi három nap helyett hét nap áll rendelkezésre. Ez a módosítás a határon lefolytatott eljárásra is értelemszerűen irányadó. A rendelkezést a határterületen való eljárás mellett indokolt alkotmányossági szempontból az általános szabályok szerint lefolytatott eljárásra is kiterjeszteni, mert különben indokolatlan különbséget állapítana meg a joganyag a két eljárásban érintett személyek jogai között.

A 19. §-hoz

A módosítás által beiktatott új első mondat egyértelművé teszi, hogy a közérdekű használati jog keletkezéséért járó egyszeri kártalanítást abban az esetben kell megfizetni, ha az ingatlant ténylegesen igénybe kívánják venni. Ez a módosítás az átmeneti rendelkezés alapján egyértelműen vonatkozik arra az ingatlanra, melyet a módosítás folytán már nem 10, hanem 60 méteres sávban fog terheli a közérdekű használati jog. A módosítás természetesen nem érinti azt a garanciális szabályt, hogy az egyszeri kártalanítás kifizetésének is meg kell történnie az igénybevétel előtt.

Jelen szakasz a harmadik országbeli állampolgárok beutazásáról és tartózkodásáról szóló törvény hatálya alá tartozó személyek elhelyezésére és fogvatartására szolgáló létesítményekre vonatkozó közigazgatási hatósági eljárások alól - meghatározott kivételekkel - mentességet biztosít. Ezen szabályozás indokaként jelölhető meg, hogy a különböző - létesítmények építésével, telepítésével, üzemeltetésével összefüggő - eljárások lefolytatása hosszú időt venne igénybe, amelynek következtében a fenti személyek elhelyezését jelentős késedelemmel lehetne biztosítani. A fenti személyek elhelyezését az országba érkezésüket követő legrövidebb időn belül meg kell oldani, így elkerülhetetlen, és az elérni kívánt céllal arányos az egészséges környezethez való jog ilyen irányú korlátozása.

A 20. §-hoz

A tömeges bevándorlás okozta válsághelyzet kezelése érdekében indokolt a leginkább érintett államhatár-szakaszok környezetében ún. tranzitzónákat kialakítani, ahol a nagy számban érkező migránsok elhelyezése megtörténhet mindaddig, amíg vonatkozásukban a menekültügyi eljárás - az Európai Parlament és Tanács nemzetközi védelem megadására és visszavonására vonatkozó közös eljárásokról szóló 2013. június 26. napján kelt 2013/32/EU irányelvének 43. cikkével összhangban kialakított speciális eljárási keretek között - lefolytatásra kerül.

A 21. §-hoz

A jogszabály alkalmazását egyértelműsítő rendelkezés.

A 22. §-hoz

Az Áhtv. új 15/A. §-a szerinti tranzitzónák kialakítása miatt indokolt a korábban kizárólag a határzár érdekében megállapított 10 méteres sáv 60 méterre történő bővítése. Tekintettel arra, hogy az Áhtv. új 15/A. §-a a hatályos 5. § (1) bekezdésben meghatározott államhatár rendjének védelmét biztosító létesítményekhez képest további sajátos célú létesítményeket vezet be, ezért annak érdekében, hogy a használati és kártalanítási szabályok ezekre is egyértelműen vonatkozzanak, indokolt az 5. §-ban és az 5/B. §-ban ezen létesítményekre kifejezetten utalni.

A 23. §-hoz

Tekintettel arra, hogy a termőföld védelméről szóló törvény szerinti időleges más célú hasznosításra vonatkozó szabályok nem alkalmazhatóak az államhatárról szóló törvényben foglalt közérdekű használati jog esetében, ezért indokolt a jelen rendelkezés bevezetése.

A 24. §-hoz

Tekintettel az ilyen ügyek speciális jellegére és a várható tömeges előfordulásra szükségessé vált különös illetékesség meghatározása. Ily módon biztosítható, hogy a kizárólagos illetékességgel eljáró bíróságok folyamatosan végezzék a tevékenységüket, ne álljon le az egyéb ügyekkel kapcsolatos ítélkezés.

A 25. §-hoz

A Be. módosításának célja az, hogy a határzárral kapcsolatos bűncselekmények miatt indult büntetőeljárások minél hamarabb érdemi döntéssel végződjenek. Ennek érdekében a Be. kiegészül egy új fejezettel, amelynek rendelkezései a határzárral kapcsolatos bűncselekmények miatt indult eljárás szabályait rögzítik a Be. már meglévő két eljárási formája [bíróság elé állítás (Be. XXIV. Fejezet), illetve lemondás a tárgyalásról (Be. XXVI. Fejezet)] rendelkezéseinek alapul vételével, továbbá illetékességre, az ügyek elkülönítésére, illetve az előzetes letartóztatás végrehajtására vonatkozó előírásokat is tartalmaznak.

1. A határzárral kapcsolatos bűncselekményekkel összefüggő eljárásokat a büntetőeljárás általános szabályaihoz képest rövidebb idő alatt kell lefolytatnia az igazságügyi hatóságoknak. A Be. új XXVI/A. Fejezete azonban e rövidebb határidejű elbíráláson belül is speciális sürgősségi szabályt ír elő a tömeges bevándorlás okozta válsághelyzet idején, annak területén elkövetett, határzárral kapcsolatos bűncselekményekkel összefüggésben. Rögzíti ugyanis, hogy ebben az esetben a büntetőeljárást minden más ügyet megelőzően kell lefolytatni (Be. 542/E. §). A tömeges bevándorlás okozta válsághelyzet a Be. 542/H. §-ában is kiemelt szerepet kap, lehetővé téve, hogy ilyen körülmények között az előzetes letartóztatást rendőrségi fogdában vagy a harmadik országbeli állampolgárok beutazásáról és tartózkodásáról szóló törvény hatálya alá tartozó személyek elhelyezésére, ellátására és fogvatartására szolgáló létesítményben is végre lehessen hajtani.

2. Az 542/G. § szerinti módosítás a tömeges bevándorlással összefüggő legjellemzőbb bűncselekmények esetén meg kívánja akadályozni, hogy az egyszerre elfogott, rendszerint nagyszámú terhelt ellen indult egyazon büntetőeljárás elhúzódhasson, így az ilyen ügyekben az elkülönítést teszi főszabállyá, amelytől csak két esetben lehet eltérni. Nem indokolt az elkülönítés ugyanis több terhelt esetén sem, ha a tényállás a külön elbírálást lehetetlenné tevő szoros összefüggést mutat, továbbá ha az együttes elbírálás az időszerűségre nincs hatással.

3. Az 542/I. §-ban szabályozott speciális eljárási megszüntető okot az indokolja, hogy az ismeretlen helyre távozó, adott esetben ismeretlen személyazonosságú terhelt esetén ne kerüljön sor felesleges eljárási cselekmények foganatosítására.

4. Az eljárások gyorsításának elősegítése érdekében jelentős változás, hogy a határzárral kapcsolatos bűncselekmények esetén a terhelt a bűncselekményre a törvény által előírt büntetési tételhatártól függetlenül bíróság elé állítható. Emellett a bíróság elé állítás határidejét harminc napról tizenöt napra, tettenérés esetén nyolc napra leszállította, egyben ennek megfelelően rögzíti az iratok ügyésznek történő visszaküldésére vonatkozó szabályokat.

5. A határzárral kapcsolatos bűncselekmények miatt indult büntetőeljárásokban garanciális okból indokolt a védő részvétele, erre figyelemmel kerül be az új 542/M. §.

6. Az eljárások gyorsításának elősegítése érdekében változnak a tárgyalásról lemondás általános szabályai is, ennek megfelelően az eljárás lefolytatásának határidejét a terhelt gyanúsítottként történő kihallgatásától számított tizenöt napban indokolt meghatározni (Be. 542/O. §).

7. Lehetővé válik, hogy az általános szabálytól eltérően (amely szerint csak a terhelt kezdeményezheti a tárgyalásról lemondás alapján folytatott eljárást), a védő is tehessen ilyen tartalmú indítványt (Be. 542/P. §).

A 542/R. § e) pontja alapján a gyanúsítottkénti kihallgatásról készült jegyzőkönyvnek tartalmaznia kell a terheltnek, az ügyésznek és a védőnek a büntetés, illetve intézkedés nemére, mértékére, tartamára vonatkozó egyetértő nyilatkozatát. Mivel a törvény egyetértést vár el az ügyésztől is a nyilatkozattal összefüggésben, indokolt, hogy a gyanúsítottkénti kihallgatást az ügyész végezze. Ezt a szabályt tartalmazza a 542/Q. §. A gyanúsítottkénti kihallgatásról készült jegyzőkönyvnek a határzárral kapcsolatos bűncselekmények tárgyalásról lemondással történő elbírálása esetén azért is van kiemelt jelentősége, mert ezzel helyettesíthető az ügyész és a terhelt közötti formális megállapodás.

Az 542/T. § szintén az eljárás gyorsítását szolgálja, előírja ugyanis, hogy a bíróságnak - szemben a jelenlegi hatvan napos határidővel - nyomban nyilvános ülésre kell kitűznie az ügyet, ha a rendelkezésben megjelölt feltétel fennáll.

A 26-27. §-hoz

A kiutasításra vonatkozó szabályok módosítása szükségessé tette a Btk. vonatkozó rendelkezéseinek megváltoztatását.

A 28. §-hoz

A bűncselekmény elkövetésével kapcsolatba hozható vagyon a bűnelkövető haszna, profitja, egyben pedig az újabb bűncselekmények elkövetésének kiváltó oka. A kábítószer-kereskedelemhez hasonlatosan az embercsempészés is olyan súlyú bűncselekmény, ami indokolja a vagyonelkobzás ahhoz hasonló módon történő kötelezővé tételét, illetve a bizonyítási teher megfordítását.

A 29. §-hoz

A módosítás lehetővé teszi, hogy a határzárral kapcsolatos bűncselekmények esetén a szabadságvesztés felfüggesztésére az általános szabályok szerintinél súlyosabb büntetés kiszabása esetén is sor kerülhessen.

A 30. §-hoz

A módosítás alapján a felfüggesztett szabadságvesztést végre kell hajtani, ha a kiutasított elkövető a szabadságvesztés próbaideje alatt Magyarország területére visszatér.

A 31. §-hoz

Az illegális migrációhoz kapcsolódó kriminalitás, e cselekmények közrendet és közbiztonságot fokozottan veszélyeztető volta igazolja, hogy akár a legszigorúbb közhatalmi eszközökkel, azaz a büntetőjogi szankcionálás útján is szembe kell szállni e jogellenes magatartások súlyosabb elkövetési alakzataival. Erre figyelemmel a Btk.-nak a közigazgatás rendje elleni bűncselekményeket tartalmazó fejezete kiegészül három új tényállással.

A Btk. 352/A. § (1) bekezdéséhez:

A szabálysértésekről, a szabálysértési eljárásról és a szabálysértési nyilvántartási rendszerről szóló 2012. évi II. törvény 204. § (1) bekezdése alapján tiltott határátlépés szabálysértése miatt vonható felelősségre, aki Magyarország államhatárát engedély nélkül vagy meg nem engedett módon lépi át, vagy ezt megkísérli. Az utóbbi időben jelentős problémává váló illegális bevándorlás elleni hatékony fellépést szolgálja a Magyarország déli határszakaszára telepített, az államhatár rendjének védelmét biztosító létesítmény, amelynek azonban a szabálysértési szintű védelmen túl indokolt büntetőjogi védelmet is nyújtani. A Btk. új 352/A. §-a ezt a célt szolgálja. A rendelkezés szerint az követi el a bűncselekményt, aki az ilyen létesítménnyel védett határszakaszon, a létesítményen keresztüljutva, azt kijátszva lép be Magyarország területére jogosulatlanul. E tényállás ugyanakkor a létesítmény más országokon keresztül történő megkerülését nem szankcionálja.

A Btk. 352/B. § (1) bekezdéséhez:

Sui generis bűncselekményként kerül a Btk.-ba az államhatár rendjének védelmét biztosító létesítmény megsemmisítése vagy megrongálása. Ebben az esetben a védett jogtárgy nem elsősorban a tulajdonjog, hanem az államhatár rendjének védelme.

Jelenleg az ötvenezer forintot el nem érő kárt okozó rongálás nem bűncselekmény, hanem csak szabálysértés, ötszázezer forintos kárig pedig egy évig terjedő szabadságvesztéssel fenyegetett vétség, így az államhatár védelmét biztosító létesítmény rongálása a legtipikusabb esetekben nem biztosít megfelelő védelmet. A törvény erre tekintettel szabályozza az okozott kár mértékétől függetlenül egy évtől öt évig terjedő szabadságvesztéssel fenyegetett szubszidiárius bűncselekményként ezt az elkövetési formát.

A Btk. 352/A. § és 352/B. § (2)-(4) bekezdéséhez:

A Btk. ezen rendelkezései tartalmazzák a 352/A. § és a Btk. 352/B. § (1) bekezdésében írt alapesetek minősített eseteit. Az illegális migrációhoz kapcsolódó kriminalitás jellegének megváltozása, az elkövetők egy részének jól érzékelhetően agresszívabbá vagy szervezettebbé válása további veszélyeket rejt a társadalomra. Mind az államhatár rendjének védelmét biztosító eszköz kijátszásával az állam területére történő belépés, mind pedig a létesítmény megsemmisítése vagy megrongálása súlyosabban minősül, ha azt fegyveresen, illetve felfegyverkezve követik el.

Külföldi példák egész sora bizonyítja, hogy az illegális migránsok erre fogékony köreiben az agresszió tömegzavargásokhoz vezethet, amelynek a célja a másik országba való minden áron történő bejutás. Magyarországon az államhatár rendjének védelmét biztosító létesítmény ilyen magatartásoktól való megóvását célozzák a (2) bekezdések c) pontjaiban  vagy a (3) bekezdésekben meghatározott minősített esetek.

A legsúlyosabb eset, ha a (2) vagy a (3) bekezdésekben írt elkövetési magatartás (nem szándékolt) halált okoz. A büntetési tételek tükrözi mind a cselekmény társadalomra veszélyességét, mind pedig az államnak az emberi élet védelme iránt tanúsított elkötelezettségét. [Amennyiben a bűncselekmény szándékos emberölést is megvalósít, úgy annak értékelése nem a Btk. 352/A., illetve 352/B. § (4) bekezdése szerinti minősített esetként, hanem - jellemzően - a Btk. 160. §-a valamelyik elkövetési magatartásaként, a Btk. 352/A. § vagy 352/B. §-ával halmazatban fog megtörténni.]

A 352/A. és 352/B. § szerinti bűncselekmények adott esetben egymással halmazatba kerülhetnek.

A 352/C. §-hoz:

Szintén büntetőjogi szankciókkal indokolt sújtani azt, aki az államhatár rendjének védelmét biztosító létesítmény rendeltetésének megfelelő funkcionálását azáltal veszélyezteti, hogy az ott folyó, a létesítménnyel összefüggő munkavégzést akadályozza. Az államhatár rendjének védelmét biztosító létesítmény építése, működésének fenntartása az államhatár hatékony védelmének kiemelt eszköze. A létesítménnyel kapcsolatos munkavégzés zavartalansága pedig olyan kiemelt közérdek, amely a büntetőjogi fellépést is indokolttá teszi.

A tényállás szubszidiárius, csak akkor valósítható meg, ha más bűncselekményt az elkövető nem valósít meg.

A 32. §-hoz

A migráció, különösen annak törvénytelen formái komoly gazdasági megterhelést jelentenek az ország számára. Az illegális határátlépők jellemzően embercsempészés útján, okmányok nélkül vagy hamis okmányokkal jutnak be az ország területére, amely személyazonosságuk megállapítását gyakran lehetetlenné teszi, e kriminális tettek anyagi haszonszerzés céljából történő elkövetésére pedig komplett bűnszervezetek alakulnak. Ez a társadalomra veszélyt jelentő tendencia csak az embercsempészés bűncselekmény büntetési tételeinek emelésével kezelhető.

Az államhatár rendjének védelmét biztosító létesítmény vagy eszköz megsemmisítését vagy megrongálását indokolt súlyosabban büntetni, ha azt a tiltott határátlépést elősegítő embercsempész követi el, ezért a törvény a Btk. 353. § (2) bekezdését egy ezt biztosító c) ponttal egészíti ki.

A 353. § (4) bekezdése módosítja az embercsempészés tényállását is, amely révén új minősített esetekkel egészül ki a törvény Lehetővé válik többek között az is, hogy az embercsempészés szervezője vagy irányítója tíz évtől húsz évig terjedő szabadságvesztéssel büntethető legyen.

Az (5) bekezdésben pedig az embercsempészés előkészületének szigorúbb büntetőjogi megítélése található, hiszen e bűncselekmény elkövetőjére bűntett miatt három évig terjedő szabadságvesztés büntetés kiszabását teszi lehetővé a törvény.

A 33-34. §-hoz

A törvény a külön törvényben előírt útdíjfizetési és útdíjbevallási kötelezettség alóli mentesség körét kibővíti a tömeges bevándorlás okozta válsághelyzet során igénybe vett útdíjköteles gépjárművekkel. A nyilvántartót az általános szabályok szerint elektronikus úton értesíti az elrendelésre jogosult szerv.

A 35-36. §-hoz

Tekintettel arra, hogy a határzárral kapcsolatos bűncselekmények esetén a kiutasítás a Btk. vonatkozó szabálya szerint nem mellőzhető, a Bv. tv. módosítása teremti meg a különös méltánylást érdemlő helyeztek figyelembe vételének lehetőségét.

A 37. §-hoz

A módosítás összhangot teremt a Btk. és Bv. tv. szabálya között.

A 38. §-hoz

A Bv. tv. új fejezettel történő kiegészítése a törvény koherenciájának megteremtése miatt indokolt, a gyakorlati végrehajtást szolgálja. E rendelkezés nélkül nem lehetne ugyanis a kényszerintézkedést a harmadik országbeli állampolgárok beutazásáról és tartózkodásáról szóló törvény hatálya alá tartozó személyek elhelyezésére, ellátására és fogvatartására szolgáló létesítményben végrehajtani.

-----STARTING---POINT---VEGE---

A 39-40. §-hoz

Hatályba léptető rendelkezést és jogharmonizációs záradékot tartalmaz.