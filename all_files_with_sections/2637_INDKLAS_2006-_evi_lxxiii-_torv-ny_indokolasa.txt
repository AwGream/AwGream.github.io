2006. évi LXXIII. törvény indokolása

a felsőoktatásról szóló 2005. évi CXXXIX. törvény módosításáról

-----STARTING---POINT---ALTALANOS--- 

A felsőoktatásról szóló 2005. évi CXXXIX. törvény módosítása a törvény kisebb - technikai jellegű - pontosításain túl az államháztartás működésének átalakításából fakadó, a felsőoktatás területén érvényesítendő intézkedések megvalósítását szolgálja.

A törvény tartalmazza a jellemzően az állami fenntartású felsőoktatási intézményekben létrehozott, az intézmények részét képező gazdasági tanácsok állami vagyonkezeléssel kapcsolatos döntési jogosítványainak a biztosítását, ebből következően az állami vagyonnal összefüggő döntéshozatalnak az adott felsőoktatási intézményhez való telepítését, mely megoldás a hatékonyabb, az oktatói, tudományos munkát jobban szolgáló működést eredményez.

A módosítás összhangban a 2006-2010 közötti kormányzati ciklus kiemelt céljával, a képzés finanszírozásának átalakításával, a fenntartható, igazságos finanszírozási konstrukció egyik elemeként rendelkezést tartalmaz a tanulmányi idő alatti képzési hozzájárulás bevezetésére, elősegítve ezzel a felsőoktatási képzéshez való hozzájutás azonos mértéke és feltételei mellett a társadalmi teherviselés méltányosabb formáját és az állami források gazdaságosabb elosztását. A képzési hozzájárulás bevezetésére a 2007. szeptember 1-jén első évfolyamon államilag támogatott képzés keretében tanulmányokat kezdő hallgatók tekintetében, majd ezt követően felmenő rendszerben kerül sor.

A törvény a hallgatói tanulmányok ösztönzésére vonatkozó további rendelkezéseket is tartalmaz. A kreditrendszerű oktatással összhangban a felsőoktatási intézmény a már hatályos rendelkezések szerint a tanulmányi- és vizsgaszabályzatában meghatározhatja, hogy hány kreditet kell összegyűjtenie a hallgatónak ahhoz, hogy tanulmányait államilag támogatott képzésben folytathassa. Az a hallgató, aki a tanévben nem szerez legalább harminc kreditet, tanulmányait kizárólag költségtérítéses képzésben folytathatja. Kiegészül a szabályozás azzal, hogy a felsőoktatási intézmény költségtérítéses képzésében részt vevő hallgatóinak átsorolási lehetőséget ad, amelynek értelmében államilag támogatott képzésben folytathatják tanulmányaikat. Megmarad az a lehetőség, hogy a hallgató - ha képes rá - több szakon is folytathat egyidejűleg tanulmányokat, de a szabályozás arra ösztönöz, hogy a tanulmányi idő párhuzamos képzés esetén ne növekedjen.

-----STARTING---POINT---RESZLETES---

Az 1-2. §-hoz

A felsőoktatásról szóló 2005. évi CXXXIX. törvény rendelkezései szerint kötelező jelleggel az állami felsőoktatási intézményekben kell gazdasági tanácsot létrehozni. Nem állami felsőoktatási intézményben ennek a testületnek a létrehozása nem a törvény rendelkezésétől, hanem a fenntartó döntésétől függ. Az állami - költségvetési szervként működő - felsőoktatási intézmények a felsőoktatásról szóló törvény 120-124. §-ában széles körű, az állami vagyonkezelési tevékenységet is érintő jogosultságokat kaptak. Ezek a speciális szabályok is jelezték, hogy a felsőoktatási intézményi működés és a költségvetési szervekre általában előírt szabályok sok tekintetben nem feleltethetőek meg a közintézeti jellegnek. Megalapozott az igény, hogy az állami vagyon kezelésével kapcsolatos, ezidáig a Kincstári Vagyoni Igazgatóság által ellátott feladatokat a felsőoktatási intézmény tevékenységét és tényleges működését követni és megítélni képes, az intézmény szervezetének részeként működő, azonban a külső szakértői részvételt is biztosító, e tekintetben önálló jogalanyisággal bíró szervezeti egység, a gazdasági tanács vegye át. A Kincstári Vagyoni Igazgatóság kifogásolási joga az állami vagyonkezelés egységességének megőrzését szolgálja.

A Polgári Törvénykönyvről szóló 1959. évi IV. törvény (Ptk.) 30. §-ának (1) bekezdése szerint, ha jogszabály másként nem rendelkezik, a jogi személy szervezeti egysége nem jogi személy. A Ptk. eltérést engedő rendelkezéseivel élve a törvény a jogi személy felsőoktatási intézmény szervezeti egységét, a gazdasági tanácsot önálló jogi személyiséggel ruházza fel. A Ptk. 28. §-ának (3) bekezdése szerint a jogi személy jogképes. Ha jogszabály eltérően nem rendelkezik, jogképessége kiterjed mindazokra a jogokra és kötelezettségekre, amelyek jellegüknél fogva nem csupán az emberhez fűződhetnek. A törvény gazdasági tanács jogképességét korlátozza, így annak mint jogi személynek a jogosultságai és kötelezettségei kizárólag az állami vagyonkezelés intézményi feladataira terjedhetnek ki.

A felsőoktatási intézmény rektora, gazdasági főigazgatója, ennek hiányában gazdasági igazgatója hivatalból tagja a gazdasági tanácsnak. A gazdasági tanács vezetőjét a tagok közül választják. A vezető képviseli a tanácsot. A felsőoktatásról szóló törvény rendelkezései nem zárják ki azt, hogy a rektor vagy a gazdasági (fő)igazgató legyen a tanács vezetője. Az előbbiekből következően szükséges a lehetséges személyi összeütközések kizárása, mivel az állami vagyon kezelése kapcsán létesített jogviszonyokban előfordulhatna, hogy mindkettő felet - a felsőoktatási intézményt és a gazdasági tanácsot - ugyanaz a személy képviselje vagy a képviselő által ellátott más feladat lenne összeegyeztethetetlen a gazdasági tanács vezetésével. Így amennyiben a gazdasági tanács a Kincstári Vagyoni Igazgatóságnak a felsőoktatási intézmény kezelésében lévő állami vagyon tekintetében fennálló hatáskörében hoz döntést, képviseletét a felsőoktatásról szóló törvény 23. §-ának (5) bekezdése szerint, a pénzügyminiszter javaslata alapján az oktatási és kulturális miniszter által delegált tagja látja el.

A 3. §-hoz

A módosítás összhangban azzal, hogy az államilag támogatott képzés költségeinek többségét az állam, ugyanakkor e törvényben meghatározott részét a hallgató viseli, azzal, hogy költségtérítéses és államilag támogatott képzés között tanulmányi eredménytől függően évente kötelező átsorolásra kerül sor, nyilvánvalóvá teszi, hogy az állami támogatás biztosítása, a képzésre történő felvételkor bármely képzési formában két félévre vonatkozik.

A 4. §-hoz

A törvény a képzési hozzájárulás fizetési kötelezettség teljesítéséhez köti a tanulmányi továbbhaladás lehetőségét. Figyelemmel van arra ugyanakkor, hogy a fizetési halasztást, részletfizetési kedvezményt kapott hallgatók esetében eltérő szabályok érvényesülnek.

Az 5. §-hoz

A felsőoktatási törvény meghatározza a hallgatók egyéni jogait és kötelességeit. A módosítás hallgatói kötelezettségként írja elő az államilag támogatott képzésben a fizetési kötelezettség, így különösen a képzési hozzájárulás teljesítését a tanulmányok folytatása során, ugyanakkor korlátozott keretek között lehetőséget ad a felsőoktatási intézményeknek a képzési hozzájárulás mértékétől ötven százalékkal történő eltérésre és a hallgatók legfeljebb tizenöt százalékánál a fizetés alóli mentesítésre.

A módosítás a részletszabályok kormányrendeleti szintű szabályozására ad lehetőséget. A módosítás összefügg a 153. § (1) bekezdésének kiegészítésével.

A 6. §-hoz

Alapvető társadalmi érdeket sért, hogy a felsőoktatásban részt vevők mintegy fele költségtérítés fizetésére kötelezett, míg a hallgatók másik fele ingyenes képzésben vesz részt és hallgatói juttatásban részesül. A társadalmi igazságosság érvényesítése és a nemzetközi tendenciák a képzésben részt vevők anyagi hozzájárulásának felülvizsgálatát teszi szükségessé.

A módosítás hallgatói kötelezettségként írja elő a képzési hozzájárulás fizetését a tanulmányi idő alatt. A kötelezettség teljesítése alapvető feltétele a felsőoktatási alapszolgáltatásban való részesülésnek, a tanulmányok folytatásának, a záróvizsgára bocsátásnak.

A 7. §-hoz

A felsőoktatási törvény felhatalmazza a Kormányt arra, hogy a hallgatók számára az állami költségvetési támogatás terhére biztosított juttatási rendszert szabályozza. A képzési hozzájárulás bevezetése során a befolyó bevétel egy részét a kiemelkedő tanulmányi eredményt felmutató hallgatók támogatására kell felhasználni.

A módosítás felhatalmazza a Kormányt a befolyó bevétel terhére biztosított támogatások, valamint a képzési hozzájárulás fizetésének szabályozásra is.

A 8. §-hoz

A felsőoktatásban részt vevők mintegy fele költségtérítés fizetésére kötelezett, míg a hallgatók másik fele ingyenes képzésben vesz részt és hallgatói juttatásban részesül. A társadalmi igazságosság érvényesítése és a nemzetközi tendenciák a képzésben részt vevők anyagi hozzájárulásának felülvizsgálatát teszi szükségessé. A módosítás a képzési hozzájárulást vezeti be.

A 9. §-hoz

A felsőoktatási törvény szerint a felsőoktatásba belépő hallgatók alapképzés esetében az érettségi vizsgán, mesterképzés esetében a felvételi követelmények teljesítése során nyújtott teljesítményük alapján vesznek részt államilag támogatott vagy költségtérítéses képzésben. A két képzési forma közötti lehetőség így akár egyetlen vizsgán nyújtott minimálisan rosszabb teljesítmény alapján dől el. A felsőoktatási törvény további előírása szerint a felsőoktatási intézmény megállapíthatja azt a tanulmányi teljesítményt, amelynek elérése esetén a hallgató államilag támogatott formában folytathatja tanulmányait, és a felsőoktatási intézmény lehetőséget kap arra, hogy felszabaduló államilag támogatott férőhelyekre költségtérítéses hallgatókat vehessen át.

A társadalmi igazságosság megkívánja, hogy a képzés során kiemelkedően teljesítő költségtérítéses hallgatók valóban lehetőséget kapjanak tanulmányaik államilag támogatott formában történő folytatására.

A módosítás ennek szabályait olyan módon határozza meg, hogy a tanév során legalább az ajánlott tantervben előírt kreditek felét nem szerzett hallgató a következő tanévben csak költségtérítéses képzésben folytathatja tanulmányait.

A 10. §-hoz

A felsőoktatási törvény szerint a hallgató egyszerre több képzésben is részt vehet államilag támogatott formában. Ennek időtartama a törvényben jelenleg az oklevél megszerzésével korlátozott. Az oklevél megszerzésére azonban a hallgatónak a képzés befejezését követően korlátlan ideig van lehetősége, ezért szükséges ezen szabály pontosítása.

A módosítás korlátozza a párhuzamos képzés megkezdésének lehetőségét a korábbi tanulmányok második évére.

A 11. §-hoz

A felsőoktatási intézmény által biztosított szolgáltatás ellenértékét részben az állam, részben az azt igénybe vevő hallgató fizeti meg. A hallgató a felsőoktatási intézménnyel szemben fennálló fizetési kötelezettségeit időarányosan teljesíteni köteles. Megalapozott az igény, hogy a képzés befejezésekor, a záróvizsgára bocsátás időpontjában a hallgató valamennyi kötelezettségének eleget tegyen. Tekintettel arra, hogy a képzés befejezésével a felsőoktatási intézmény és a hallgató között az abszolutóriummal a hallgató jogviszony megszűnik, indokolt, hogy a kötelmi jogviszony alapján létrejött kötelezettség is teljesítésre kerüljön.

A 12. §-hoz

A módosítás a Hallgatói Önkormányzatok Országos Konferenciájának a társadalmi szervezetek mintájára gyakorolt törvényességi ellenőrzését teszi lehetővé.

A 13-16. §-hoz

A módosítás a regisztrációs központ által vezetett közhiteles nyilvántartás adattartalmára, a Magyar Felsőoktatási Akkreditációs Tanács, a Felsőoktatási és Tudományos Tanács működésével kapcsolatos miniszteri feladatokra vonatkozó pontosítást tartalmaz.

A törvény a felsőoktatási intézmények vezetői testületének, a Magyar Rektori Konferenciának szervezeti kereteit, jogi személyiségét teremti meg. A Magyar Rektori Konferencia törvényben megvalósított jogalanyisága biztosítja a felsőoktatási intézményi érdekképviselet megfelelő ellátását, a felsőoktatás nemzetközi kapcsolatainak szervezetszerű gyakorlását, a felsőoktatással kapcsolatos állami hatáskörök gyakorlásában részt vevő testület működésének jogszabályszerűségét.

A 17. §-hoz

A képzési hozzájárulás bevezetésével nem értelmezhető az ingyenesség fogalma, ezt helyesbíti a törvény, továbbá szövegpontosítást tartalmaz, továbbá a felsőoktatási intézmény által meghatározott külön fizetési kötelezettség maximális mértékét határozza meg.

A 18. §-hoz

A módosítás bevezeti a képzési hozzájárulást, e rendelkezések a képzési hozzájárulás törvényi szintű szabályait határozzák meg.

A képzési hozzájárulást a képzési normatíva és a tárgyévet megelőző második évre számított nemzetgazdasági bruttó havi átlagkereset szorzata alapján kell kiszámítani. A hallgatók által ténylegesen fizetendő összeget a felsőoktatás intézmények határozzák meg, az átlagtól legfeljebb 50%-os mértékben eltérve, továbbá a hallgatók tizenöt százalékát mentesíthetik (e körben kötelezően mentesíteni kell a hátrányos helyzetű hallgatókat) a fizetés alól. A felsőoktatási intézményeknek úgy kell megállapítaniuk a ténylegesen fizetendő összeget, hogy annak átlaga elérje a képzési hozzájárulás átlagos összegét.

A képzési hozzájárulás megállapítása során a fizetendő összeg megállapítására elsődlegesen tanulmányi alapon kerül sor, a szociálisan hátrányos helyzetben levő hallgatók támogatására az emelkedő állami hallgatói támogatási keret szolgál majd.

A képzési hozzájárulás az intézmény bevétele, az nem vonható el és nem zárolható. A befolyt összegnek a kormány által meghatározott részét, de legalább harmadát, legfeljebb a felét a kiemelkedő hallgatók tanulmányi támogatására kell fordítani, melynek részletes szabályait a Kormány állapítja meg. A fennmaradó rész intézményi fejlesztésekre fordítandó, melyekről a felsőoktatási intézmény szenátusa dönt.

A 19. §-hoz

A módosítás a diákotthon tekintetében a kollégiumi normatíva folyósítási szabályait a PPP (az állami és a magánszektor közötti fejlesztési, illetve szolgáltatási együttműködés, Public Private Partnership Program) megállapodás és konstrukció sajátosságaira tekintettel pontosítja.

A 20. §-hoz

A felsőoktatásról szóló törvény módosított tartalmú fogalmainak bevezetését a családtámogatási rendszer átalakításáról szóló 2005. évi CXXVI. törvény - 2006. január 1-jétől hatályos - rendelkezései tették szükségessé. A törvény a rendszeres gyermekvédelmi támogatás intézményét a rendszeres gyermekvédelmi kedvezmény formára cserélte fel, módosítva a gyermekek védelméről és a gyámügyi igazgatásról szóló 1997. évi XXXI. törvényt. Figyelemmel arra, hogy a hátrányos helyzetű hallgató fogalmának meghatározása nem egy adott időállapotra vonatkozik, hanem a hallgató korábbi élethelyzetére figyelemmel definiált, így a rendszeres gyermekvédelmi támogatás és kedvezmény fogalmának együttes megtartása indokolt.

A felsőoktatásról szóló 2005. évi CXXXIX. törvény 55. § (1) bekezdése, valamint 125/A. §-a alkalmazza a kiemelkedő tanulmányi teljesítményű hallgató fogalmát, amely különös jelentőségre tesz szert a költségtérítéses hallgató átsorolása és a képzési hozzájárulásból történő hallgatói támogatás elosztása kapcsán. Mivel a tanulmányi eredmény megítélése intézményenként és szakonként eltérő lehet a fogalom törvényi meghatározásának olyan formája indokolt, amely a felsőoktatási intézmény szabályozási lehetőségét teremti meg.

A 21. §-hoz

A törvénymódosítás a Széchenyi István, Békésy György Posztdoktori és a Szent-Györgyi Albert Ösztöndíjnak az ösztöndíjas jogviszony tartamához kötött folyósítási szabályait pontosítja. Az átmeneti rendelkezés figyelemmel van az 1993. évi, és a 2005. évi felsőoktatásról szóló törvény megváltozott tartalmú szabályaiból, és az újabb törvényi szabályozás bevezetéséből, az ösztöndíjrendszer átalakításából következő helyzetben a jogbiztonság fenntartására.

A 22. §-hoz

A törvény a képzési hozzájárulás teljesítésének és nyilvántartásának részletes szabályait tartalmazó kormányrendeleti szabályozás megalkotására ad felhatalmazást. A felsőoktatásról szóló törvény jelen módosítása a jogintézmény alapvető szabályait tartalmazza. Nem lehetséges, ugyanakkor a legmagasabb jogforrási szinten indokolatlan is a képzési hozzájárulásra vonatkozó részletszabályoknak kizárólag a felsőoktatási törvényben való meghatározása. A képzés sokféleségéből, a hallgatók egyéni sajátosságaiból, a hallgatói jogosultságok gyakorlása folytán bekövetkező helyzetek sokféleségéből, a további vagy vendéghallgatói jogviszony létesítésének lehetőségéből adódik a végrehajtási rendelet megalkotásának szükségessége.

A 23. §-hoz

A felsőoktatásról szóló 2005. évi CXXXIX. törvény rendelkezései a tanulmányi idő megváltozott szabályok szerinti nyilvántartását vezette be. A megváltozott jogszabályi rendelkezések alkalmazásához való felkészülési időt - melyet az Alkotmánybíróság több határozattal értelmezett - a törvény a felmenő rendszerben történő bevezetéssel biztosítja, ugyanakkor szabadságot ad - az intézmény döntésétől függően - az új rendszerre való áttérésre 2015. szeptember 1-je után a 2006. szeptember 1-je előtt hallgatói jogviszonyt létesítettek esetén is. A felsőoktatásról szóló 2005. évi CXXXIX. törvény 53-56. §-ainak alkalmazását a felsőoktatásról szóló törvény 161. §-a a 2006. szeptember 1-jén induló képzések tekintetében teszi kötelezővé. Figyelemmel arra, hogy a 2006. szeptember 1-jét megelőzően megkezdett, az 1993. évi LXXX. törvény 85. §-ának rendelkezései szerint folytatott főiskolai, egyetemi szintű végzettség megszerzését biztosító képzés legalább három, illetve négyéves képzés, ugyanakkor a négy-, illetve az ötéves időtartamot csak kivételes esetben haladhatja meg, a bevezetett új szabályokra kilenc év elteltével való áttérési lehetőség a felsőoktatási tevékenység tartós jogviszonyt eredményező jellegével is összeegyeztethető.

A 24. §-hoz

A személyes adatok védelméről és közérdekű adatok nyilvánosságáról szóló 1992. évi LXIII. törvény rendelkezéseivel összhangban a módosítás törvényi szinten ad felhatalmazást a képzési hozzájárulással kapcsolatos személyes adatok intézményi kezelésére.

-----STARTING---POINT---VEGE---

25-26. §-hoz

A módosítás által meghatározott új rendelkezések hatályba lépését, illetve a megváltozott szabályok megfelelő bevezetését szolgálják a törvény záró rendelkezései.

A központi államigazgatási szervekről, valamint a Kormány tagjai és az államtitkárok jogállásáról szóló 2006. évi LVII. törvény a miniszteri biztosi intézmény új működési szabályait állapította meg. A hivatkozott törvényi rendelkezésekre tekintettel indokolt a felsőoktatásról szóló törvény alkalmazását megkönnyítő módosítások átvezetése az oktatási jogvédelem elért szintjének megtartása.