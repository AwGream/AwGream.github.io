1996. évi I. törvény indokolása

a rádiózásról és televíziózásról

-----STARTING---POINT---ALTALANOS--- 

A rádiózásról és televíziózásról szóló törvényjavaslat (a továbbiakban: Javaslat) alapvető célja, hogy átfogó és kizárólagosan törvényi szintű szabályozással garantálja az Alkotmány sajtószabadságról szóló rendelkezéseinek érvényesülését a rádió- és televízió műsorszolgáltatásban.

I.

Az Országgyűlés 1990. július 30-án elfogadta a Magyar Rádió, Magyar Televízió és a Magyar Távirati Iroda vezetőinek kinevezéséről szóló törvényt. A törvény az előkészítés fázisában még két fő tartalmi egységből épült fel: a kinevezési rend mellett foglalkozott az intézmények társadalmi felügyeletének kérdéseivel is. Miután kiderült, hogy rövid távon ez utóbbi kérdésben nem alakítható ki kompromisszumos megoldás, a kormány javaslatára a képviselők - egy új javaslat alapján - már csak a kinevezési rend kérdéskörét szabályozták.

Lényegében ezzel egy időben megkezdődött a rádiózásról és televíziózásról szóló törvényjavaslat kidolgozása. Az előkészítő munkában az Igazságügyi Minisztérium mellett - először - bizottsági formában részt vettek a rádió és a televízió képviselői is. Az előkészítés során az Országgyűlés Kulturális Bizottságának aktív munkája révén elkészült egy kompromisszumos javaslat, amelyet az Országgyűlés elé terjesztett a kormány. A parlamenti vita, illetve az Alkotmányügyi Bizottság észrevételei azonban olyan irányba módosították a tervezetet, hogy a szavazás során egyetlen képviselő sem szavazott elfogadása mellett.

Ezzel hosszú időre lekerült a napirendről az egységes törvényi szabályozás igénye, és bár voltak kísérletek újabb változatok beterjesztésére, ezek eredménytelennek bizonyultak. A javaslat elvetése ugyanakkor felerősítette azokat a folyamatokat, amelyek a rádiózás és televíziózás területén a kormányzati befolyás növekedéséhez vezettek és az úgynevezett médiaháború tartós állapottá vált.

Az Alkotmánybíróság 37/1992. (VI. 10.) AB határozata konkrét kérdések értelmezése mellett állást foglalt a leendő rádiózásról és televíziózásról szóló törvény egyes fontos elemeivel kapcsolatban. Alkotmányellenesnek nyilvánította az 1047/1974. (IX. 18.) MT határozat 6. pontját, amely a Magyar Rádió és a Magyar Televízió felügyeletét rendezi, de nem helyezte hatályon kívül, mert úgy vélte, hogy az alkotmányellenes állapot nem oldható fel az intézmények felügyeletének törvényi megoldása nélkül. A határozat részletesen foglalkozott a médiumok és a politikai intézmények kapcsolatával és kimondta, hogy a sajtószabadság érvényesüléséhez meg kell teremteni a rádió és televízió államtól független működését.

Az alkotmányi előírások miatt nem volt lehetőség arra, hogy a ténylegesen létező frekvenciamoratóriumot egészében feloldják, de a helyi rádiók és televíziók területén kormányrendelettel módosították a korábbi szabályozást, és megteremtették a lehetőséget a helyi, nem kereskedelmi műsorok szórásának engedélyezésére. Az 1994-es választásokat követően az új kormány módosította a helyi rádiók és televíziók engedélyezéséről szóló kormányrendeletet és az érintett társadalmi szervezetek részvételével felálló bizottság közbeiktatásával kívánta korlátozni az államigazgatási eljárásban a közvetlen kormányzati beavatkozás szerepét.

II.

A Magyar Köztársaságban a sajtószabadság érvényesülését szolgáló hatályos törvényi szabályozást egyedül az 1990-ben módosított 1986. évi II. törvény tartalmaz. Ez a törvény a rádió- és televízió műsorszolgáltatás területéről szűken, a valós technikai és társadalmi lehetőségek figyelembe vétele nélkül rendelkezik. Szabályozása elavult és nem felel meg az Alkotmány rendelkezéseinek. Ezt a hiányt nem pótolják azok a törvényi szabályozások sem (kinevezési törvény, frekvencia törvény, távközlési törvény), amelyek a tömegkommunikáció egyes részterületeinek működését rendezik, mert megalkotásukkor nem egy egységes elvek szerint kimunkált koncepció részeként foglalkoznak a sajtószabadság érvényesülésével, hanem csupán reagálnak egyes - a tömegkommunikációt érintő - részterületek szabályozási igényeire.

Az egységes törvényi szabályozás hiánya eredményezte azt, hogy a rádiózás és televíziózás területén mára jogi és társadalmi szempontból egyaránt feszült helyzet alakult ki, amelyet kizárólag egy új, a terület speciális jellegét figyelembe vevő, egységes kereteket teremtő törvényi szabályozás oldhat fel.

A sajtó egésze, és ezen belül különösen a rádiózás és televíziózás működése a politika és a közvélemény figyelmének előterébe került, és a szabályozás hiányosságai miatt az indokoltnak tekinthetőnél is nagyobb vitákat gerjesztett. A Javaslat parlamenti elfogadása esetén sem várható, hogy azonnal rendeződnek a rádiózás, televíziózás területén zajló konfliktusok, de biztosan állítható, hogy törvényileg rendezett keretek között a szereplők cselekvési lehetőségeinek egyértelmű rendezésével új helyzet teremtődik, amelyben az érintettek - ideértve a politikusoktól, a műsorkészítőkön át a hallgatókig, nézőkig terjedő széles rétegeket - kilépnek jelenlegi „megcsontosodott” helyzetükből és valódi társadalmi, piaci helyzetüknek megfelelően működnek.

Ez a Javaslat a hat parlamenti párt 1995. októberi politikai megállapodása alapján hosszú és alapos előkészítő munka során nyerte el jelenlegi formáját. A Javaslat megfelel az Alkotmány 61. §-a rendelkezéseinek, az Alkotmánybíróság ebben a tárgyban hozott határozatainak, a Magyar Köztársaság által kihirdetett, illetőleg aláírt nemzetközi egyezményeknek, harmonizál az Európai Unió idevonatkozó irányelveivel.

III.

A Javaslat célja az, hogy

- hozzájáruljon a Magyar Köztársaságban megvalósult politikai rendszerváltozás kiteljesedéséhez,

- segítse a magyar társadalom integrálódását az európai társadalmak kulturális közösségébe,

- előmozdítsa a magyar szellemi élet, kultúra megújhodásában, gazdagságának és sokszínűségének gyarapításában a műsorszolgáltatók közreműködését,

- megkönnyítse a Magyar Rádió és Magyar Televízió hegemón helyzetének feloldását, de egyben biztosítsa, hogy a két új jogállású országos közszolgálati műsorszolgáltató továbbra is a magyarországi rádiózás és televíziózás alapintézménye maradjon,

- megteremtse a tömegkommunikáció strukturált - elemeiben egymásra épülő, illetve egymást kiegészítő - rendszerét,

- támogassa a rádiózás és televíziózás eszközrendszerének fejlődését.

Ennek keretében a Javaslat

- megszünteti az Alkotmánybíróság által megállapított mulasztásos alkotmánysértést,

- rendezi a közszolgálati rádió és televízió elnökeinek kinevezésével, az intézmények felügyeletével kapcsolatos kérdéseket,

- szabályozza a rádiózás és televíziózás területén a működés feltételeit megteremtő szerződéses viszonyokat, nyilvántartási eljárásokat,

- megakadályozza a tömegtájékoztatásban a tulajdoni és az ebből következő tájékoztatási monopóliumok kialakulását.

A Javaslat átfogóan rendezi a rádiózás-televíziózás engedélyezésével, működésével kapcsolatos kérdéseket, egységes rendszerként értelmezve a magyarországi elektronikus tömegkommunikációt. Fejezetei ennek megfelelően először az átfogó, mindenkire érvényes rendelkezéseket tartalmazzák, és ezt követik az egyes műsorszolgáltatói típusokra vonatkozó egyedi, speciális szabályok.

-----STARTING---POINT---RESZLETES---

I. fejezet

ÁLTALÁNOS RENDELKEZÉSEK

A törvény hatálya

Az 1. §-hoz

A törvény hatálya kiterjed az elektronikus tömegkommunikáció valamennyi összetevőjére: a műsorszolgáltatásra és az ezzel összefüggő műsorterjesztésre is.

A vevőkészülékek üzemben tartóira csupán a fizetési kötelezettség szempontjából tartalmaz rendelkezéseket.

Értelmező rendelkezések

A 2. §-hoz

A Javaslat 2. §-a a nemzetközi egyezményekkel összhangban fogalommeghatározásokat ad.

A műsorszolgáltatókat a Javaslat két alapvető típusba sorolja: közszolgálati műsorszolgáltatók, illetve nem közszolgálati (azaz „kereskedelmi”, vagy „magán”) műsorszolgáltatók, (bár ezeket a kifejezéseket a Javaslat nem használja).

Közszolgálati műsorszolgáltatók alatt a Javaslat a nemzeti intézményként működő Magyar Rádiót, Magyar Televíziót és a Duna Televíziót érti.

A nem közszolgálati műsorszolgáltatók meghatározott feltételek esetén lehetnek közműsorszolgálatók, vagy nem nyereségérdekelt műsorszolgáltatók.

A műsorszolgáltatás terjesztésének technikai oldala szempontjából a Javaslat a műsorszórást, illetve a műsorelosztást különbözteti meg. A műsorszórás lehet földfelszíni (frekvenciás), vagy műholdas rendszerű. A műsorelosztás kábelen, vagy ún. „nem műsorszóró rádiótávközlő” rendszer útján történhet. Végül foglalkozik a Javaslat az említett technikák bármelyikén műsort terjesztő műsorszolgáltatók összekapcsolódásának, a hálózatos műsorterjesztésnek a kérdéseivel is.

II. fejezet

A MŰSORSZOLGÁLTATÁS ELVEI ÉS SZABÁLYAI

A 3-30. §-hoz

A műsorszolgáltatás elvei és szabályai A/ része (3-21. §-ok) azokat az általános kereteket rögzítik, amelyek valamennyi műsorszolgáltatóra egyaránt vonatkoznak. A B/ rész 2. Címe (23-25. §-ok) a közszolgálati-, illetve a közműsorszolgáltatóra együttesen vonatkozó, a B/ rész 3. Címe (26-28. §-ok) a kizárólagosan a közszolgálati műsorszolgáltatóra irányadó többlet-követelményeket állapítják meg. E keretek között a műsorszolgáltatók maguk határozzák meg a műsorszolgáltatás tartalmát.

A rádiózás-televíziózás területén, a médiumok speciális jellege miatt (korlátozottan rendelkezésre álló frekvenciák, sajátos hatásmechanizmusok) nem elegendő a jogrendszer általános kereteit figyelembe venni - ahogy ez a nyomtatott sajtó területén érvényes -, hanem szükség van további olyan szabályokra, amelyek biztosítják a tájékoztatás kiegyensúlyozottságát, a sajtó- és szólásszabadság védelmének jogi garanciáit. A Javaslat előírja bizonyos közfeladatok teljesítését minden országos és körzeti televízió számára a hazai gyártókapacitások igénybevétele és a magyarországi gyártású filmalkotások és zenei műsorszámok bemutatása érdekében.

A reklámkorlátok és reklámtilalmak általános szabályai elsősorban az állampolgárok védelmét szolgálják. A nemzetközi egyezmények, az Európai Unió rádiózást-televíziózást érintő szabályai kimondják, hogy a reklámkorlátok nem tekinthetők a sajtószabadság érvényesülését korlátozó intézkedéseknek. A reklám szabályozás jelenlegi magyarországi rendszere alkalmatlan arra, hogy a rádiós, televíziós reklámozást a nemzetközileg elfogadott keretek közé szorítsa. A reklámozási keretek meghatározása ugyanakkor a műsorszolgáltatók gazdasági forrásait is behatárolja és egyértelművé teszi. A Javaslat a kereskedelmi műsorszolgáltatók esetében egy órában kilenc percnyi - a közvetlen ajánlatokkal együtt tizenkét percnyi - reklámozást enged és korlátozza a műsorok reklámmal megszakíthatóságát. A közszolgálati és a közműsorszolgáltatók esetében szigorúbb szabályok érvényesülnek: a reklámidő nem lehet óránként hat percnél több, alkoholtartalmú ital, dohány nem reklámozható.

A szponzorálás szabályozása lényegében hasonló elveket követ, azzal a különbséggel, hogy itt gondot kell fordítani a sajátos, indirekt megjelenési formára, a reklámoktól való egyértelmű elhatárolásra.

A kiegészítő és értéknövelő szolgáltatások azt a technikai lehetőséget használják ki, hogy a frekvenciák és más távközlési eszközök további - a műsort kiegészítő vagy azzal közvetlenül nem összefüggő - információk továbbítására is alkalmasak. A Javaslat ennek kihasználási lehetőségét elsőként a műsorszolgáltató számára biztosítja, mert így a műsorhoz kapcsolódóan tágabb lehetőségei nyílnak (többnyelvű műsorok, kiegészítő információk). Ugyanakkor nem elhanyagolható szempont, hogy ezeknek a szolgáltatásoknak a piaci értékesítése a reklámok és támogatások mellett kiegészítő forrás lehetőséget biztosít a műsorszolgáltatónak.

III. fejezet

ORSZÁGOS RÁDIÓ ÉS TELEVÍZIÓ TESTÜLET

A 31-52. §-hoz

Az Országos Rádió és Televízió Testület (továbbiakban: Testület) jogállását és feladatait tekintve a magyarországi tömegkommunikációs szféra legmagasabb szintű szervezete. Feladata az Alkotmány 61. §-ában meghatározott elvek érvényesítése mellett az, hogy általános értelemben biztosítsa a magyarországi műsorszolgáltatás feltételeit, ellenőrizze a műsorszolgáltatás szabályainak betartását. Jogköre ugyanakkor nem csorbítja a Közalapítványok jogait a közszolgálati műsorszolgáltatók irányítása felett.

A rádiós és a televíziós műsorszolgáltatás egy ország tömegtájékoztatási rendszerében kiemelkedően fontos szerepet tölt be. Nemzetközi tapasztalatok bizonyítják, hogy ezt a szerepet csak független, kizárólag a törvényeknek alárendelt testület közreműködésével tudja betölteni.

A Testület függetlenségének garanciáit a Javaslat úgy teremti meg, hogy:

- a Testület az Országgyűlés szerve,

- működésének költségeit nem a központi költségvetés, hanem a Javaslattal létrehozandó Műsorszolgáltatási Alap fedezi,

- a Testület tagjainak jelölésében, megválasztásában és felmentésében az Országgyűlés rendelkezik jogosítványokkal, a tagok nem hívhatók vissza,

- mellérendelt, egyenrangú társként működik együtt azokkal az állami szervekkel, amelyek szerepet játszanak a műsorszolgáltatás intézményrendszerén belül, valamint a kapcsolódó területeken.

A Javaslat biztosítja, hogy a Testület összetételében minden parlamenti párt képviselőcsoportja képviselethez jusson. A szavazati jogok mértéke azonban különböző azért, hogy a kormánypárti, illetve az ellenzéki oldal között paritás érvényesüljön. A Testület elnökét az Országgyűlés választja meg, a köztársasági elnök és a miniszterelnök együttes jelölése alapján, az elnök azonban kiemelkedő jelentőségű kérdésekben nem rendelkezik szavazati joggal. A Testület határozatképességére azért nincs külön előírás, mert minden döntéshez a meghatározott mértékű szavazatok leadása szükséges.

A Testület tagjainak kiválasztásánál a szakmai alkalmasság mellett külön figyelmet kell fordítani politikai, gazdasági függetlenségükre. A javaslat az összeférhetetlenségi szabályokat tételesen - a megbízási időn túlnyúlóan is - felsorolja.

A Testület fontos feladata, hogy közreműködjön a rádiózást és televíziózást szolgáló frekvenciák társadalmi hasznosításában. Mivel a műsorszolgáltatáshoz igénybe vehető frekvenciák összefüggenek a teljes frekvencia tartomány alakításával, a Javaslat meghatározza a Testület és a frekvenciagazdálkodásért és tervezésért felelős szervek együttműködésének rendjét és - a frekvenciagazdálkodásról szóló törvénynek a Nemzeti Frekvencia Tanácsra (Tanács) vonatkozó rendelkezéseinek módosításával - biztosítja a Testület által kijelölt személyek részvételét a Tanács munkájában.

A Testület alakítja ki - a törvény keretei között - a magyarországi műsorszolgáltatás végzésére vonatkozó pályázati rendszert, bírálja el az egyes pályázatokat. Nyilvántartást vezet a magyarországi műsorszolgáltatásokról.

A Javaslat alapvető társadalmi értéknek tartja a kiegyensúlyozott tájékoztatást. Ennek előmozdítására Panaszbizottságot hoz létre. A Panaszbizottság mindenekelőtt a nagyközönség fóruma, bárkinek a kezdeményezésére köteles eljárni, ha az eljárás tárgya szerinti műsorban (műsorszámban) foglalt tájékoztatás kiegyensúlyozatlanságát kifogásolják. A Panaszbizottság háromtagú tanácsokban jár el; az eljáró tanács egyik tagja jogász. A Panaszbizottság határozata ellen a műsorszolgáltató jogorvoslatért a Testülethez, ezt követően a bírósághoz fordulhat. Az egyoldalú jogorvoslati lehetőséget az indokolja, hogy a megszólalási jogot önmagában nem lehet alanyi jogként értelmezni, jogi következményekkel pedig csak a műsorszolgáltató sújtható. Ugyanakkor az állampolgárok számára továbbra is - a Panaszbizottsághoz beadott kérelemtől függetlenül - nyitva állnak a hagyományos eljárási lehetőségek (sajtó-helyreigazítás, személyiségi jogi per, becsületsértés és rágalmazás miatti büntető eljárás).

IV. Fejezet

A KÖZSZOLGÁLATI MŰSORSZOLGÁLTATÓK

Az 53-76. §-hoz

A Javaslat külön fejezetben foglalkozik a közszolgálati műsorszolgáltatókkal. A Javaslat a Magyar Rádiót, a Magyar Televíziót és a Duna Televíziót, mint nemzeti közszolgálati műsorszolgáltatót nevesíti.

A közszolgálati műsorszolgáltató kötelessége, hogy közszolgálati műsorszámok olyan választékát és mennyiségét nyújtsák a lakosságnak, amely már önmagában is egyfajta minimuma a törvényben foglalt alapelvek teljesülésének. Különös figyelmet fordít a kiskorúak fejlődését szolgáló műsorszámok bemutatására, a kulturális sokszínűség érvényesülésére, a vallási, nemzeti, etnikai kultúrák értékeinek megjelenítésére, az életkoruk, testi vagy szellemi-lelki állapotuk, társadalmi körülményeik következtében súlyosan hátrányos helyzetű csoportok számára fontos információk elérhetővé tételére.

A közszolgálati műsorszolgáltató a tartalmi követelmények mellett köteles betartani azokat a gyártási arányokat is (magyarországi, illetve európai gyártású műsorok aránya, továbbá a hazai külső gyártók bevonása), amelyek biztosíthatják a magyarországi műsorgyártás, a film- és zeneipar fejlődését.

A közszolgálati műsorszolgáltató működését nem a médiapiac nyereségelve szabályozza, így műsorszerkezetének kialakításában is a hangsúly a közszolgálati műsorszámok bemutatására tevődik.

A közszolgálati műsorszolgáltató műsorszerkezete, finanszírozási rendszere indokolja azt a szabályozási módot, hogy - noha nem nélkülözheti a reklámozásból származó bevételeket - csak korlátozottabban férhet hozzá reklámpiaci bevételekhez, mint a magántulajdonban álló kereskedelmi műsorszolgáltatók. A reklámpiac ilyen típusú felosztása, mind a műsorfolyam egészének jellege, mind a finanszírozási források szempontjából azt szolgálja, hogy az eddigiekhez képest világosabban tagolt és strukturált rendszer alakulhasson ki, amelyben jobban elkülönülnek a kereskedelmi, illetve nem kereskedelmi alapon működő műsorszolgáltatók.

Az Alkotmánybíróság határozata szerint csak az a jogi megoldás tekinthető alkotmányosnak, amely kizárja a közszolgálati műsorszolgáltatók közvetett vagy közvetlen függését a költségvetéstől, és biztosítja számukra a gazdasági és működési önállóságot. Ezért a nemzeti műsorszolgáltatás céljainak érvényesítésére, az állami szervektől való függetlenségének biztosítására az Országgyűlés létrehozza a Magyar Rádió Közalapítványt, a Magyar Televízió Közalapítványt és átalakítja a Hungária Televízió Közalapítványt.

A Közalapítványok elsősorban a közszolgálati műsorszolgáltatók gazdálkodása, a jelentős gazdasági értékű szerződések körében gyakorolhatják tulajdonosi jogaikat, a műsorszerkesztésbe és a közműsorszolgáltatók belső, személyzeti kérdéseibe nem szólhatnak bele. A kuratóriumok hagyják jóvá és ellenőrzik a közszolgálati műsorszolgáltatási szabályzatok érvényesülését is mindhárom műsorszolgáltatónál.

A közalapítvány kezelő szerve a kuratórium, amelynek szűkebb köre az elnökség. Az elnökség tagjainak választására alapvetően a Testület tagjainak megválasztásáról szóló szabályok az irányadóak, azzal az eltéréssel, hogy ebben az esetben - a tagok szavazati jogának egyenlőségére tekintettel - a kormányzó pártok, illetve az ellenzéki pártok azonos számú tag jelölésére jogosultak.

A közalapítvány maga nem végez szolgáltatást, tevékenységének fő tartalmát a médiák közszolgálatiságának társadalmi jellegű felügyelete képezi. Ennek érdekében a legfontosabb médiapolitikai kérdésekben a társadalmi és szakmai szervezetek delegáltjaiból kiegészített, széles körű kuratórium jogosult dönteni.

A széles körű kuratórium főbb jogosítványai:

- a közszolgálati műsorszolgáltató részvénytársaság vonatkozásában gyakorolja a közgyűlés jogait,

- a műsorszolgáltatók gazdálkodásának éves ellenőrzése,

- az éves gazdálkodási tervek jóváhagyása,

- az éves mérleg jóváhagyása.

A közalapítványok alapító okiratát az országgyűlés külön döntéssel fogadja majd el.

A Magyar Rádió és a Magyar Televízió költségvetési intézményként megszűnnek, vagyonukat az állam a közalapítványok tulajdonába adja, amelyek e vagyonból megalapítják a Magyar Rádió Részvénytársaságot, illetve a Magyar Televízió Részvénytársaságot. A részvénytársaságok a Magyar Rádió, illetve a Magyar Televízió általános jogutódai.

A részvénytársasági forma ellenére a Magyar Rádiónál, illetve a Magyar Televíziónál igazgatóság nem működik, egyszemélyi vezetés érvényesül.

A részvénytársasági elnök főbb feladatai:

- dönt a műsorrendről, a gazdálkodási rendről, a szervezeti felépítésről,

- előterjeszti a közszolgálati műsorszolgáltatási szabályzatot és elfogadása után gondoskodik a végrehajtásáról,

- meghatározza és jóváhagyásra benyújtja az intézmény gazdálkodási tervét.

A Duna Televízió Rt. a jelenlegi formájában működik tovább azzal, hogy az igazgatóság és jelenlegi főigazgató jogkörét az elnök veszi át.

V. Fejezet

A MŰSORSZOLGÁLTATÁSOK TÁMOGATÁSÁNAK RENDSZERE

A 77-84. §-hoz

A Javaslat szerinti Műsorszolgáltatási Alap (a továbbiakban: Alap) célja általában a közszolgálati műsorszolgáltatás, közműsorszolgáltatók, továbbá a nem nyereségérdekelt műsorszolgáltatók tevékenységének támogatása, valamint a Testület és a Közalapítványok pénzügyi függetlenségének biztosítása.

Az Alap forrásai közül a legjelentősebb tétel a nagyközönség által fizetendő készülék-üzembentartási díj. Ez váltja fel a jelenlegi előfizetői díjat, amely azonban csak 1997. január 1-jén lép hatályba. A Javaslat biztosítja, hogy a hetven éven felüli személyek és a szociálisan rászorulók mentesüljenek a díj fizetése alól.

További forrásokat jelent a műsorszolgáltatók által fizetendő külön műsorszolgáltatási díj, illetve a kábelüzemeltetők műsorelosztási nyilvántartási hozzájárulása. A műsorszolgáltatáshoz kapcsolódó befizetések így nem kerülnek ki a műsorszolgáltatási rendszerből, hanem hozzájárulnak a közszolgálati műsorszámok minél szélesebb választékának létrehozásához.

Az Alappal a Testület rendelkezik, az Alap jogi személy, amely nem része a központi költségvetésnek.

A közszolgálati műsorszolgáltatók működésének pénzügyi feltételeit - a számos európai országban alkalmazott vegyes rendszerhez hasonlóan - a Javaslat az alábbiak szerint javasolja rendezni:

A készülék-üzembentartási díj meghatározott része a Magyar Televíziót, a Magyar Rádiót és a Duna Televíziót illeti meg a Javaslatban szereplő megosztás szerint. A közszolgálati műsorszolgáltatónak a költségvetésből is származik bevétele: a költségvetés fedezi a műsorterjesztési költségeket, valamint a szociális okból a készülék-üzembentartási díj alól mentesítettek után a készülék-üzembentartási díjat. Az üzembentartási díj alól mentesülők díját a költségvetés az Országgyűlés fejezetben, átalány formájában biztosítja a Műsorszolgáltatási Alap számára. A költségvetés az üzembentartási díj - minden bizonnyal befolyó - 50 százaléka mértékéig vállal fedezetet, és az e fölötti összegekre csak a beszedés mértékének figyelembevételével - mintegy premizálásként - vállal garanciát, azzal, hogy az ötven százalék feletti be nem fizetett összeget a beszedés sikerességének arányában kipótolja.

Ez a megoldás megfelel annak az elvárásnak, hogy a közszolgálati műsorszolgáltatók gazdaságilag ne legyenek kiszolgáltatva a politikai pártok, a kormány akaratának.

VI. Fejezet

MŰSORSZOLGÁLTATÁSI JOGOSULTSÁG

A 85-114. §-hoz

A Javaslat szerint Magyarországon bárki, a természetes személy is műsorszolgáltató lehet.

Műsorszolgáltatási jogosultságot a Javaslat szerint - a sajtószabadság rádiós, televíziós eszközeihez történő egyenlő esélyű hozzáférés biztosítása érdekében részletesen szabályozott - nyilvános pályázati eljárás keretében kötött műsorszolgáltatási szerződés útján lehet szerezni. A földi frekvenciák korlátozottsága teszi szükségessé, hogy ezt a jogosultságot csak speciális eljárás során lehessen megszerezni. Ez az eljárás a nemzetközi egyezmények szerint nem jelenti a sajtószabadság korlátozását. A három közszolgálati műsorszolgáltató a törvény erejénél fogva szerzi meg a jogosultságot.

A pályázati eljárás alapvető szabályait a Javaslat meghatározza. A törvény keretei között a Testület megállapítja az általános pályázati feltételeket és azt legalább két országos napilapban közzéteszi. Az egyes műsorszolgáltatási lehetőségekre a pályázati felhívás kibocsátása, majd a pályázatok elbírálása szintén a Testület feladata. Ha azonos műsorsugárzási lehetőségre több pályázó jelentkezik és pályázatuk ún. versengő pályázat, a pályázók közötti megegyezés hiányában a Testület a nyilvánosságra hozott értékelési elvek figyelembevételével dönt.

A műsorszolgáltatási jogosultságért műsorszolgáltatási díjat kell fizetni, amelynek összege a pályázók ajánlatainak egybevetése után alakul ki. Ez a díj kettős természetű; egyrészt a frekvenciát használó távközlési szolgáltatás igénybevételéhez kapcsolódóan kvázi koncessziós jellegű, másrészt a Műsorszolgáltatási Alap újra-elosztó funkciója révén a média-szektoron belül maradó adójellegű fizetési kötelezettség.

A Javaslat a műsorszolgáltatási jogosultság időtartamát televízió esetében legfeljebb 10 évben, rádió esetében legfeljebb 7 évben szabja meg, ami a műsorszolgáltatók kérelmére pályázat nélkül egy ízben 5 évre megújítható.

A Javaslat a műsorszolgáltatók hálózatba kapcsolódását a Testület hozzájárulása nélkül akkor teszi lehetővé, ha a hálózat révén kialakuló új műsorszolgáltatás jellemzői (vételkörzet, közműsor-jelleg) az abban résztvevő jogosultságának kereteit nem haladják meg.

Műsorelosztó rendszeren végzett műsorszolgáltatás esetében a Testület és a műsorszolgáltató közötti jogviszonyt nem szerződés, hanem bejelentés hozza létre, amelynek nyilvántartásbavételét csak a törvényi feltételek hiánya esetén lehet megtagadni.

VII. Fejezet

MŰSORELOSZTÁS

A 115-121. §-hoz

A műsorszolgáltatási jogosultság és felelősség szempontjából a Javaslat megkülönbözteti a műsorszolgáltatót és a műsorelosztót. A műsorszolgáltató az, aki a műsor tartalmát meghatározni képes. A műsorszolgáltató a műsorért felelősséggel tartozik. A műsorelosztó az a szervezet (jelenleg leggyakrabban a kábelhálózat üzemeltetője), mely a vevőkészülékhez, az adással egyidőben és változtatás nélkül eljuttatja a műsort. Ennek megfelelően az a műsorelosztó, aki nem avatkozhat a műsor tartalmába, azért felelősséggel sem tartozik. Nem osztható el azonban olyan külföldi (műholdas) műsor, amely a törvény legalapvetőbb szabályait sértené [3. § (2) és (3) bekezdés, 5. § (4) bekezdés]. A műsorelosztó emiatt tehető felelőssé.

VIII. Fejezet

A TULAJDONRA VONATKOZÓ SZABÁLYOK

A 122-127. §-hoz

Alapvető társadalmi érdek, hogy a műsorszolgáltatás területén ne alakuljanak ki olyan monopóliumok, amelyek sérthetik az objektív és sokoldalú tájékoztatás és tájékozódás lehetőségének érvényesülését.

A Javaslat

- korlátozza a külföldi tulajdonos által megszerezhető tulajdonrész nagyságát az országos műsorszolgáltatóban,

- országos televízió esetén kizárja az egyszemélyi tulajdonlást,

- az elektronikus és a nyomtatott sajtó kereszttulajdonlása révén létrejöhető vélemény-monopóliumok kialakulásának megakadályozása céljából korlátokat állít fel.

IX. Fejezet

EGYES ORSZÁGOS MŰSORSZOLGÁLTATÁSI JOGOSULTSÁGOK PÁLYÁZTATÁSA

A 128-134. §-hoz

Ez a fejezet rendelkezik a jelenleg MTV 2, valamint harmadik országos földfelszíni terjesztésű televíziós, illetve a Danubius Rádió hullámhosszán megvalósítható műsorszolgáltatási jogosultságok magánosításáról. A nyertes pályázó tíz, illetve hét évre szerez jogot, amely meghosszabbítható.

A bevétel a média-szektoron belül marad, döntően a nemzeti médiák részesednek belőle.

-----STARTING---POINT---VEGE---

X. Fejezet

EGYÉB RENDELKEZÉSEK

A 135-138. §-hoz

A Javaslat ezen a helyen szabályozza a szerkezetileg máshová nem illeszthető szabályokat, egyebek között az országgyűlési közvetítések új rendjéről szóló elgondolást.

XI. Fejezet

ZÁRÓ RENDELKEZÉSEK

A 149-162. §-hoz

A jelenlegi alkotmányellenes helyzet mielőbbi felszámolása érdekében a törvény 1996. február 1-jén hatályba lép. Kivételt képeznek azok a rendelkezések, amelyek esetében a jogalkalmazásra való felkészüléshez ennél hosszabb időt szükséges biztosítani. A közalapítványok, valamint a Magyar Rádió és a Magyar Televízió részvénytársaságok megalakulása természetesen egy folyamat eredményeként hónapokkal később történhet meg.

Az átmeneti rendelkezések biztosítják egyebek mellett a Magyar Rádió és a Magyar Televízió munkatársai korábbi közalkalmazotti jogviszonyának munkaviszonnyá átalakulását. Az eddig kiadott stúdióengedélyek érvényességéről, illetve felülvizsgálatáról a 146. § rendelkezik.

Az új törvénnyel való összhang biztosítása érdekében több jogszabály módosítása szükséges, így pl. a Polgári Perrendtartás sajtó-helyreigazítási eljárásra vonatkozó szabályait, a szerzői jogi törvényt, a sajtótörvényt, a választási kampányokra vonatkozó rendelkezéseket illetően a választójogi törvényt, a közszolgáltatási tájékoztatási eszközök vezetőinek kinevezési rendjéről szóló törvényt, a tisztességtelen piaci magatartásról szóló törvényt, a koncesszióról szóló törvényt, a társasági adóról szóló törvényt, a távközlési törvényt és a frekvencia törvényt. Ez utóbbi törvénymódosítás legfontosabb eleme a Nemzeti Hírközlési és Informatikai Tanács összetételének újraszabályozása.