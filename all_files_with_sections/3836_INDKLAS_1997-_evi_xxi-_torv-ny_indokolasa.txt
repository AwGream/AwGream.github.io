1997. évi XXI. törvény indokolása

a polgári szolgálatról

-----STARTING---POINT---ALTALANOS--- 

Európa legtöbb országához hasonlóan a Magyar Köztársaság is biztosítja a katonai szolgálatot lelkiismereti okból nem vállaló hadkötelesek számára polgári szolgálat teljesítését.

A Magyar Köztársaság Alkotmányáról szóló 1949. évi XX. törvény 70. §-ának (2) bekezdése szerint az állampolgárok az általános honvédelmi kötelezettség alapján fegyveres vagy fegyver nélküli katonai szolgálatot, illetőleg a törvényben meghatározott feltételek szerint polgári szolgálatot teljesítenek.

A polgári szolgálat nem katonai szolgálati forma, legfontosabb ismérve a „civil” jelleg. Ez azt jelenti, hogy a polgári szolgálatra jogosult személy az Alkotmányban megfogalmazott honvédelmi kötelezettségét a katonaságtól független, „civil” szervezetnél, „civil” irányítás alatt, „civil” munkavégzéssel teljesíti.

A magyar jogi szabályozás 1989. óta ad lehetőséget a honvédelmi kötelezettségnek polgári szolgálat útján való teljesítésére. A polgári szolgálat engedélyezésével kapcsolatos eljárásról, valamint a szolgálat időtartamáról jelenleg a honvédelemről szóló 1993. évi CX. törvény rendelkezik. A polgári szolgálat teljesítésével kapcsolatos szabályokat a polgári szolgálatról szóló 75/1989. (VII. 7.) MT rendelet, továbbá a végrehajtásával összefüggő egyes felügyeleti és nyilvántartási szabályokról rendelkező 6/1990. (III. 23.) ÁBMH rendelkezés, tehát nem törvényi szintű jogszabályok tartalmazzák.

A honvédelmi kötelezettség alkotmányos kötelezettség. Indokolt tehát, hogy teljesítésének valamennyi szolgálati formájáról törvény rendelkezzen. A katonai szolgálat tekintetében ez megvalósult, hiszen az arra vonatkozó szabályokat a honvédelemről szóló 1993. évi CX. törvény, valamint a hadköteles katonák szolgálati viszonyáról szóló 1996. évi XLIV. törvény tartalmazza. Szükséges ezért, hogy a polgári szolgálatra vonatkozó szabályokat is törvény rendezze.

A törvény - az engedélyezés kivételével - átfogóan szabályozza a polgári szolgálattal kapcsolatos valamennyi kérdést. Rendelkezései nem csupán a polgári szolgálat tényleges teljesítésének időszakát érintik, hanem az azt megelőző - az engedélyezéstől a teljesítés megkezdéséig terjedő - időszakot is, valamint a polgári szolgálat elhalasztásának és félbeszakításának időtartamát. A törvény egyrészt átveszi a korábban hatályos szabályozásnak azokat a rendelkezéseit, amelyek a gyakorlati alkalmazás tapasztalatai alapján továbbra is fenntarthatók, másrészt hozzáigazítja a jogintézményt a jogszabályi környezet időközben bekövetkezett változásaihoz. A törvényben - a korábban hatályos szabályozással megegyezően - a honvédelmi kötelezettség teljesítéséből következő szolgálati és a munkaviszony sajátosságait is tükröző kettős jelleg érvényesül.

A törvény tartalmazza a honvédelemről szóló 1993. évi CX. törvény módosítását.

-----STARTING---POINT---RESZLETES---

Az 1. §-hoz

A törvény abból indul ki, hogy a polgári szolgálat a honvédelmi kötelezettség teljesítésének a katonai szolgálattal egyenértékű formája. Ebből következően a polgári szolgálatra engedélyt kapott állampolgár nem csupán jogosult a polgári szolgálat teljesítésére, hanem kötelezettségei is vannak, mint bármely hadköteles állampolgárnak. Ezt a törvény úgy fogalmazza meg, hogy a polgári szolgálatra jogosult az állammal polgári szolgálati viszonyban áll. A törvény egyúttal meghatározza a polgári szolgálati viszony fennállásának időtartamát is, amely a polgári szolgálat engedélyezéséről szóló államigazgatási határozat jogerőre emelkedésének napjától, a polgári szolgálati viszonyból történő elbocsátás napjáig tart.

Ez azért szükséges, mert a polgári szolgálatra engedélyt kapott személy bizonyos kötelezettségeket (pl. tájékoztatási, megjelenési kötelezettség) nemcsak a polgári szolgálat teljesítése alatt, hanem a polgári szolgálat engedélyezése és megkezdése közötti időszakban, továbbá a polgári szolgálat elhalasztásának illetőleg félbeszakításának időtartama alatt is köteles teljesíteni.

A 2-3. §-hoz

A törvény felsorolja a polgári szolgálatra jogosult személyt a polgári szolgálat teljesítése alatt megillető jogosultságokat. E jogok biztosítása az állami szervek számára egyúttal kötelezettségeket is jelent. Ezért e jogok a polgári szolgálatra jogosult személyt abban az esetben illetik meg, ha a polgári szolgálatot ténylegesen teljesíti.

A törvény az állami szervek kötelezettségeként írja elő a polgári szolgálatra jogosult személyeknek - a polgári szolgálattal kapcsolatos jogokra és kötelezettségekre vonatkozó - oktatását. Közvetve azt is megfogalmazza, hogy ez az oktatás a polgári szolgálat része, tehát annak időtartamába beszámít.

A törvény általában sorolja fel a polgári szolgálatra jogosult személy kötelezettségeit, amelyeket a polgári szolgálati viszony időtartama alatt kell teljesítenie. Megteremti a jogi lehetőséget a megjelenési kötelezettségét elmulasztó polgári szolgálatra jogosult személy rendőrségi elővezetésére.

Figyelemmel arra, hogy a polgári szolgálat időtartamába az oktatás időtartama beszámít, a polgári szolgálatra jogosult szolgálati kötelezettsége az oktatáson történő részvételi, valamint a munkavégzési kötelezettségből tevődik össze.

A 4. §-hoz

A korábbi szabályozástól eltérően a törvény a polgári szolgálat időtartamát úgy határozza meg, hogy az azonos legyen a sorkatonai és a tartalékos katonai szolgálat együttes időtartamával.

A honvédelemről szóló 1993. évi CX. törvény 115. § (3) bekezdése szerint polgári szolgálatot nemcsak a sorkatonai, hanem a tartalékos katonai szolgálat helyett is lehet teljesíteni. Méltánytalan lenne azonban a sorkatonai szolgálatot teljesített polgári szolgálatra jogosult személy polgári szolgálatának időtartamát a törvény az általános szabályok szerint határozná meg. Ezért a törvény úgy rendelkezik, hogy a polgári szolgálat idejébe a letöltött katonai szolgálat időtartama beszámít. A hadköteleseknek egy igen kis hányada azonban úgy köteles tartalékos katonai szolgálat teljesítésére, hogy nem teljesített sorkatonai szolgálatot. Ugyanakkor ezeknek az állampolgároknak is lehetőségük van arra, hogy a tartalékos és póttartalékos katonai szolgálat helyett polgári szolgálatot teljesítsenek. Ezért a törvény e személyi kör számára is meghatározza a polgári szolgálat időtartamát.

Az 5. §-hoz

A törvény meghatározza azt a szervezeti kört, amelynél a polgári szolgálatot teljesítő személynek a munkát kell végeznie. A polgári szolgálat céljával összeférhetetlen lenne, hogy a polgári szolgálatot teljesítő személyt a foglalkoztató gazdasági haszonszerzés elérése érdekében foglalkoztassa. Ezért a törvény a foglalkoztatói körből kizárja azokat a szervezeteket, amelyek elsődlegesen gazdasági haszonszerzés elérése érdekében működnek. Ha pedig a foglalkoztató - kisegítő jelleggel - vállalkozói tevékenységet is folytat, a törvény megtiltja a polgári szolgálatot teljesítőnek e tevékenység keretében történő foglalkoztatását.

A polgári szolgálat „civil” jellegével összeférhetetlen minden katonai, rendvédelmi jellegű munkavégzés, ugyanakkor a politikától is mentesnek kell lennie. Ezért a törvény szerint a polgári szolgálatot teljesítő foglalkoztatása kizárt olyan szervezeteknél, amelyek hivatásos állományú személyek irányítása alatt állnak, továbbá azoknál az államigazgatási szerveknél amelyek a honvédelmi igazgatás bármelyik szintjén állnak, illetve a védelmi felkészülésben részt vesznek, valamint pártnál, párt által létrehozott szervezetnél.

A törvény szerint a szolgálatot fő szabályként belföldi székhelyű szervezetnél, belföldön kell teljesíteni. A törvény - közelítve az európai normákhoz - erre vonatkozó államközi szerződés alapján - lehetővé teszi a magyar jog alapján engedélyezett polgári szolgálat külföldön, valamint külföldi állam joga alapján engedélyezett polgári szolgálat Magyarországon történő teljesítését. A külföldön történő teljesítésre azonban szigorúan önkéntesség alapján kerülhet sor. Az erről szóló államközi egyezményben kell rendezni a polgári szolgálat ily módon történő teljesítésének részletes feltételeit.

A 6. §-hoz

A törvény a korábban hatályos szabályozásnál részletesebben rendelkezik arról, hogy a polgári szolgálatot milyen jellegű munkával kell teljesíteni. A tevékenységek meghatározásánál abból indul ki, hogy a polgári szolgálat tartalmát olyan tevékenységnek kell képeznie, amelynek ellátása során a szolgálat humanitárius jellege kifejezésre juthat.

A 7. §-hoz

A törvény a katonai szolgálatra vonatkozó rendelkezésekkel összhangban határozza meg azokat az életkori határokat, amelyek között a polgári szolgálatot meg kell illetőleg meg lehet kezdeni.

Úgyszintén a katonákra vonatkozó rendelkezésekkel összhangban magasabban határozza meg az életkor felső határát azonban az esetekben, ha a polgári szolgálat teljesítésére a polgári szolgálatra jogosult részéről felmerült mulasztás miatt nem kerülhetett sor.

A 8-9. §-hoz

A törvény meghatározza a polgári szolgálat kezdő napját, valamint rendelkezik azokról az időtartamokról, amelyek a polgári szolgálat időtartamába nem számítanak be.

A 10-20. §-hoz

A törvény a polgári szolgálat megkezdése elhalasztásának eseteit a katonai szolgálatra vonatkozó rendelkezésekkel megegyezően szabályozza. A törvény szabályai az elhalasztás eljárása tekintetében térnek el a katonai szolgálatra vonatkozó rendelkezésektől. Ez az eltérés azonban a két szolgálati forma közötti különbözőségből adódik. Ezek a következők:

a) A korábban hatályos szabályozás szerint a polgári szolgálatra jogosult katonai szolgálatra való alkalmasságának a vizsgálatát kell elrendelni, ha az állapota miatt a meghosszabbított egészségügyi szolgálathalasztást követően sem kezdheti meg a szolgálat teljesítését.

A törvény abból indul ki, hogy a polgári szolgálat hadkötelezettségi, de nem katonai típusú szolgálat. Az ebből fakadó követelmények helyes értelmezés mellett kizárják a polgári szolgálat egészségügyi vagy bármely más szemponttól megvalósuló katonai vonalra történő visszacsatolását. Ezért a törvény - a korábban hatályos szabályozással ellentétben - az egészségügyi szolgálathalasztás idejének leteltét követően nem a katonai szolgálatra, hanem a polgári szolgálatra való alkalmasságot tartja szem előtt.

b) A törvény szerint a polgári szolgálat elhalasztását valamennyi esetben a megyei (fővárosi) munkaügyi központ engedélyezi. Ennek az a magyarázata, hogy a polgári szolgálat lebonyolításával kapcsolatos valamennyi igazgatási feladatot a munkaügyi központok látják el. Indokolt tehát, hogy a szolgálathalasztás engedélyezésével kapcsolatos döntési hatáskörrel is ők rendelkezzenek.

A 21. §-hoz

A korábban hatályos szabályozás szerint polgári szolgálatot teljesítő személyt csak olyan szervezet foglalkoztathat, amely az erre a célra rendszeresített nyilvántartásban szerepel. Ezzel a megoldással biztosítható, hogy csak a jogszabályi feltételeknek megfelelő szervezet foglalkoztasson polgári szolgálatot teljesítő személyt, továbbá ez a szabály elősegíti a foglalkoztatók ellenőrzésének hatékonyságát. A törvény átveszi a korábban hatályos szabályozásnak ezt a megoldását azzal a kiegészítéssel, hogy részletesebben szabályozza a nyilvántartásra vonatkozó kérelem tartalmát.

A 22-23. §-hoz

A törvény részletesen rendelkezik a polgári szolgálatot teljesítő számára foglalkoztató kijelöléséről, valamint a polgári szolgálatra jogosultnak a szolgálat teljesítésére történő felhívásáról. A szolgálat teljesítésével történő visszaélés elkerülése érdekében a törvény csak kivételes méltánylást érdemlő esetben teszi lehetővé a polgári szolgálat teljesítését olyan szervezetnél, amellyel a polgári szolgálatra jogosult az engedély kiadását megelőzően munkaviszonyban (közalkalmazotti jogviszonyban) állt. A felsorolás a közszolgálati jogviszonyt, a bírósági és ügyészségi szolgálati viszonyt, továbbá a hivatásos szolgálati viszonyt azért nem tartalmazza, mert az ezekről rendelkező törvények hatálya alá tartozó szerveknél a törvény 5. §-a általában kizárja a polgári szolgálat teljesítését.

A törvény új szabályként rendelkezik a foglalkoztatás összeférhetetlenségéről is. A törvény rendelkezései arra irányulnak, hogy a polgári szolgálat teljesítése valódi, a nemzet számára hasznos munkavégzéssel történjen. E cél megvalósulása érdekében a törvény kizárja a polgári szolgálatra jogosult számára olyan foglalkoztató kijelölését, amelynél közeli hozzátartozója irányító szerepet tölt be.

A törvény meghatározza azokat az eseteket, amelyek fennállása esetén a polgári szolgálatra jogosultat nem lehet felhívni a polgári szolgálat teljesítésére. Ezek az esetek két csoportra oszthatók:

A polgári szolgálatra jogosult véglegesen mentesül a polgári szolgálat teljesítése alól három illetőleg - a törvényben meghatározott feltétel fennállásakor - két gyermek esetén, továbbá ha betöltötte a polgári szolgálat teljesítésének felső korhatárát.

A feltételek másik csoportja esetében a polgári szolgálatot teljesítő csak a törvényben meghatározott feltétel fennállásának időtartama alatt nem hívható fel a polgári szolgálat teljesítésére. A törvényi akadály megszűnését követően a polgári szolgálatra jogosultat fel kell hívni a polgári szolgálat teljesítésére.

E §-ban meghatározott okok abban különböznek a szolgálat elhalasztásának okaitól, hogy fennállásuk esetén a hatóság hivatalból intézkedik.

A 24. §-hoz

A törvénynek a polgári szolgálat teljesítésével kapcsolatos rendelkezései nagy részben megegyeznek a korábban hatályos szabályozással. A polgári szolgálat alatti munkavégzés beilleszkedik a foglalkoztató szerv általános munkavégzési rendjébe, ezért a törvény - néhány a szolgálat jellegéből fakadó eltéréssel - a polgári szolgálat keretében történő munkavégzésre a foglalkoztató szervre irányadó munkajogi és munkavédelmi szabályok alkalmazását írja elő.

A katonai szolgálat és a polgári szolgálat azonos megítéléséből következik a törvénynek az a szabálya, amely kizárja a polgári szolgálatot teljesítő személy számára munkaviszony, közszolgálati jogviszony, közalkalmazotti jogviszony, továbbá más munkavégzésre irányuló jogviszony létesítését. A munkajogi szabályozáshoz hasonlóan határozza meg a törvény azokat az okokat, amelyek fennállása esetén a polgári szolgálatot teljesítő személy mentesül a szolgálati kötelezettség alól.

A korábban hatályos szabályozáshoz képest új rendelkezés a törvényben, amely meghatározott esetekben új foglalkoztató kijelölését írja elő a polgári szolgálatot teljesítő személy számára.

A 25-29. §-hoz

A polgári szolgálatot teljesítő foglalkoztatása teljes munkaidőben történik. A törvény nem teszi lehetővé a polgári szolgálatot teljesítő részmunkaidőben történő foglalkoztatását.

A törvényben az a szabályozási elv érvényesül, hogy a katonai és a polgári szolgálatot teljesítők megközelítőleg azonos pénzbeli juttatásban részesüljenek. Ezért a törvény kizárja a polgári szolgálatot teljesítő által végzett rendkívüli munka ellenértékének pénzben történő kifizetését.

A polgári szolgálatot teljesítő részére járó szabadság mértéke arányosan megegyezik a sorkatonai szolgálatot teljesítő részére járó szabadság mértékével. A polgári szolgálatot teljesítő részére adható jutalomszabadságot, valamint részére rendkívüli szabadság engedélyezését a törvény a szolgálat eltérő jellegének figyelembevételével szabályozza. Magasabban határozza meg a polgári szolgálatot teljesítő részére adható jutalomszabadság mértékét, továbbá szélesebb körben határozza meg azokat az okokat, amelyek fennállása esetén a polgári szolgálatot teljesítő személy részére rendkívüli szabadságot kell engedélyezni. A szolgálat alatt engedélyezhető rendkívüli szabadság időtartama megegyezik a sorkatonák részére engedélyezhető rendkívüli szabadság időtartamával.

A 30-34. §-hoz

A törvény a polgári szolgálatot teljesítő részére járó illetményt a sorkatona részére járó illetmény összegével azonos mértékben határozza meg. Ez az összeg egyaránt irányadó azokra, akik a sorkatonai szolgálat helyett és azokra, akik a tartalékos katonai szolgálat helyett teljesítenek polgári szolgálatot.

A törvény lehetőséget biztosít arra, hogy a foglalkoztató a polgári szolgálatot teljesítő személyt jutalomban részesítse. Meghatározza azonban a szolgálat egész időtartama alatt adható jutalom felső határát, amely a tartalékos katonai szolgálat helyett vállalt polgári szolgálat esetében - figyelemmel a szolgálat rövidebb időtartamára - értelemszerűen kevesebb.

A törvény - a korábban hatályos szabályozáshoz hasonlóan - figyelembe veszi, hogy a katonai szolgálatot teljesítők elhelyezése a szolgálat időtartama alatt biztosított. Ezért - amennyiben arra a polgári szolgálatot teljesítő személy igényt tart - a foglalkoztató kötelezettségeként írja elő részére díjtalan elhelyezés, vagy lakhatási hozzájárulás biztosítását.

A törvény - a korábban hatályos szabályozással megegyezően - a polgári szolgálatot teljesítő személy részére ruházati költségtérítést ír elő. Ennek alapja az a megfontolás, hogy a katonai szolgálat teljesítése alatt a katonák ruházata biztosított. A korábban hatályos szabályozás a ruházati költségtérítést havi 500 Ft-ban állapítja meg. Ez az összeg hét év óta nem változott. A költségtérítés értékállóságának biztosítása érdekében a törvény szerint annak mértéke a közalkalmazotti illetménypótlék alapjaként meghatározott összeg húsz százaléka.

A polgári szolgálat és a katonai szolgálat egyenértékűsége megnyilvánul a törvénynek polgári szolgálatot teljesítő étkezésének biztosítására, valamint a részére járó útiköltségtérítés fizetésére vonatkozó szabályaiban is. A törvény figyelembe veszi, hogy a foglalkoztató nem minden esetben tudja megoldani a polgári szolgálatot teljesítő személy természetbeni étkeztetését, ezért lehetővé teszi számára, hogy ahelyett költségtérítést fizessen.

A törvény a polgári szolgálatot teljesítő utazási költségének megtérítését a katonai szolgálatot teljesítőkre vonatkozó rendelkezésekkel megegyezően szabályozza.

A 35-36. §-hoz

A törvény bevezeti a polgári szolgálatot teljesítő személyek részére járó szolgálati segélyt, valamint a szolgálat befejezésekor adható elbocsátási segélyt. E két juttatás a sorkatonai szolgálatot teljesítők bevonulási, illetőleg leszerelési segélyének felel meg. Ezért az odaítélésük feltételei, valamint összegük is azonos az előbbi juttatások feltételeivel, valamint összegével.

A 37. §-hoz

A korábban hatályos szabályozás nem rendelkezik az állami szervek kötelezettségéről a polgári szolgálatot teljesítő halála esetén. A gyakorlatban a munkaügyi központok az eltemettetéshez hozzájárultak. Ezt a honvédelmi törvény 135. §-a (2) bekezdésének c) pontjában foglalt rendelkezés tette lehetővé, miszerint az érdekvédelem szabályai kiterjednek a polgári szolgálati kötelezettségüket teljesítő személyekre. A törvény pótolja a korábban hatályos szabályozásnak e hiányosságát és a polgári szolgálatot teljesítő személy eltemettetéséről a katonákra vonatkozó szabályokkal azonos módon rendelkezik.

A 38. §-hoz

A polgári szolgálat és a katonai szolgálat közös vonása, hogy mindkettő a honvédelmi kötelezettség részét képező szolgálati kötelezettség egy-egy formája. Ezért a honvédelmi törvénynek azokat a szabályait, amelyek értelemszerűen a polgári szolgálatot teljesítőkre is vonatkoznak, a törvény nem ismétli meg, hanem alkalmazásuk előírása mellett csak felsorolja. Így a törvény szerint a polgári szolgálatot teljesítő személyekre is alkalmazni kell a honvédelmi törvény következő szabályait:

a) a hadkötelesek számára fizetés nélküli szabadság engedélyezése (136. §),

b) a csökkent munkaképességűek védelme (137. §),

c) a katonai szolgálat alatt a bérleti jogviszony fenntartása (138. §),

d) a hadkötelesek illetményföld és egyéb kedvezményei (139. §),

e) a sorkötelesek ellátásra és gondozásra szoruló hozzátartozóiról való szociális gondoskodás (140. §),

f) a megjelenési kötelezettség teljesítése miatt kiesett munkaidőre járó térítés (141. §),

g) a katonai szolgálatot teljesítők utazási kedvezményei (142. § (2) bekezdés),

h) a családi segélyre vonatkozó szabályok (145-160. §),

i) a táppénz és a táppénzpótló segélyre vonatkozó szabályok (167. §),

j) az üzemi balesetekre és foglalkozási megbetegedésekre irányadó társadalombiztosítási szabályok alkalmazása [172. § (6) bekezdés],

k) a baleseti táppénzre, a hozzátartozói baleseti nyugellátásra vonatkozó szabályok (174. §, 178. §),

l) a rokkantsági nyugdíj, a hozzátartozói nyugellátások megállapításával, továbbá ezeknek az ellátásoknak és a baleseti ellátások folyósításával kapcsolatos szabályok (181-187. §).

A gyakorlat nem volt egyértelmű abban a tekintetben, hogy más jogszabályoknak a katonai szolgálatot teljesítőkre vonatkozó rendelkezését a polgári szolgálatot teljesítő személyekre alkalmazni kell-e vagy sem. A törvény ezt a bizonytalanságot kívánja kiküszöbölni azzal a szabályával, amely szerint a polgári szolgálatot teljesítő személy a társadalombiztosítási ellátások szempontjából honvédelmi kötelezettséget teljesítő személynek számít. Ezen túlmenően megilleti őt mind az a kedvezmény, amelyet külön jogszabály a sorkatonai szolgálatot teljesítő személy részére meghatároz.

A 39. §-hoz

A törvény a polgári szolgálat félbeszakítását általában ugyanazokból az okokból írja elő, mint amelyeket a honvédelmi törvény a katonai szolgálat félbeszakításának okaiként meghatároz. A két szolgálati forma különbözősége miatt a törvény a polgári szolgálat félbeszakítását írja elő a polgári szolgálatot teljesítő személy előzetes letartóztatása esetén, továbbá nemcsak az egy évet meghaladó, hanem bármilyen időtartamú végrehajtandó szabadságvesztésre történő elítélése esetén.

Természetesen a polgári szolgálatra jogosultat a szolgálat félbeszakításának időtartama alatt bejelentési kötelezettség terheli, amennyiben a félbeszakítás oka megszűnt. A munkaügyi központ pedig ilyen esetben felhívja a polgári szolgálatra jogosultat a polgári szolgálat teljesítésére.

A 40-48. §-hoz

A törvénynek a polgári szolgálatot teljesítő személy fegyelmi felelősségével kapcsolatos szabályai jórészt megegyeznek a korábban hatályos szabályozással. A korábban hatályos szabályozáshoz képest lényeges változás, hogy a törvény módosítja a polgári szolgálatot teljesítőkkel szemben kiszabható fegyelmi büntetéseket. A gyakorlati tapasztalatok alapján a „soron kívüli szolgálatra beosztás” fegyelmi büntetést egy várhatóan hatékonyabb fegyelmi büntetés, „a polgári szolgálat időtartamának meghosszabbítása” váltaná fel. Ez a büntetés azokkal a polgári szolgálatot teljesítő személyekkel szemben lenne kiszabható, akik a szolgálat teljesítését igazolatlanul elmulasztják.

A 49. §-hoz

Figyelemmel arra, hogy a polgári szolgálat teljesítése polgári munkahelyen történik, a törvény a polgári szolgálatot teljesítő és a foglalkoztató anyagi felelőssége tekintetében fő szabályként a Munka Törvénykönyve - munkavállaló és munkáltató kártérítési felelősségére vonatkozó - szabályainak alkalmazását rendeli el. A polgári szolgálatot teljesítőnek nincsen átlagkeresete, ezért azon a törvény szerint a polgári szolgálatot teljesítő illetményét kell érteni. A Munka Törvénykönyve szabályaival ellentétben a foglalkoztató a polgári szolgálatot teljesítő személyt nem kötelezheti kártérítés megfizetésére, illetőleg az erre vonatkozó igényét közvetlenül nem érvényesítheti bíróság előtt. A törvény szerint a polgári szolgálatot teljesítő személy kártérítésre kötelezése a foglalkoztató székhelye szerinti munkaügyi központ feladata.

Az 50. §-hoz

A törvény meghatározza a megyei (fővárosi) munkaügyi központoknak a polgári szolgálatot teljesítőnek a polgári szolgálatból történő elbocsátásával kapcsolatos feladatait. A korábban hatályos szabályozás nem rendelkezik arról, hogy a polgári szolgálatot teljesítő személyt mely időpontban kell a polgári szolgálatból elbocsátani. A törvény az időpontok részletes meghatározásával ezt a hiányt pótolja.

Az 51-52. §-hoz

A törvénynek a polgári szolgálatot teljesítő és a foglalkoztató közötti vita elbírálására vonatkozó rendelkezése megegyezik a korábban hatályos szabályozással. A törvény a korábban hatályos szabályozással megegyezően abból indul ki, hogy a polgári szolgálat nemcsak munkavégzés, hanem egyben szolgálat is. Ez utóbbi jellege megkívánja, hogy a vita eldöntésére a bíróságot megelőzően egy másik szerv is kísérletet tegyen. A jelenleg is érvényesülő gyakorlattal megegyezően a polgári szolgálat teljesítésével kapcsolatos ügyekben az államigazgatási eljárás általános szabályainak alkalmazását írja elő, a törvény szabályainak figyelembevételével.

Az 53-57. §-hoz

A törvény felsorolja azokat a szerveket, amelyek az államnak a polgári szolgálattal kapcsolatos igazgatási feladatait ellátják.

A polgári szolgálat magyarországi bevezetését követően az adatvédelmi szabályokban bekövetkezett változásnak megfelelően a törvényben szabályozást nyer, hogy a polgári szolgálatra jogosult személyről mely adatok tarthatók nyilván, és azok milyen szervek részére továbbíthatók. Úgyszintén adatvédelmi okokból rendezi a törvény a polgári szolgálat teljesítését igazoló adatlap kiállítását és tartalmát. A törvény a korábban hatályos szabályozásnál részletesebben rendelkezik a polgári szolgálat teljesítését ellenőrző szervek feladatairól.

Az 58. §-hoz

A törvény rendelkezik a polgári szolgálattal kapcsolatban felmerülő kiadások pénzügyi lebonyolításáról. Meghatározza, hogy a felmerült költségeket mely szervek viselik. A korábban hatályos szabályozás a polgári szolgálatot teljesítő illetménye, ruházati költségtérítése, valamint utazási költségének megtérítését a foglalkoztatók közül csak az állami, és az egyházi intézmények, valamint a társadalmi szervezetek számára írja elő. A törvény megfelelő számú foglalkoztató biztosítása érdekében valamennyi foglalkoztató számára biztosítja e költségek megtérítését.

-----STARTING---POINT---VEGE---

Az 59-60. §-hoz

A törvény annak érdekében, hogy a törvényi szabályozás alkalmazására való felkészüléshez elegendő idő álljon rendelkezésre, a hatálybalépésének napjaként a kihirdetését követő 90. napot jelöli meg. A törvénynek nincs visszamenőleges hatálya. Szabályait általában azokra a polgári szolgálatra jogosultakra kell alkalmazni, akik a polgári szolgálat teljesítését a hatálybalépést követően kezdik meg. A polgári szolgálat teljesítésének vannak azonban olyan vonatkozásai, amelyekben a régi és az új szabályozás egyidejű alkalmazása nem célszerű. Ezért az egységes gyakorlat biztosítása érdekében egyes rendelkezéseinek alkalmazását a hatálybalépését megelőzően megkezdett polgári szolgálatra is alkalmazni rendeli. Ezek túlnyomórészt eljárási szabályok, és alkalmazásuk a polgári szolgálatot teljesítőkre nem jelentenek hátrányt.

A törvény módosítani kívánja a honvédelemről szóló 1993. évi CX. törvényt. A módosítás eredményeként a polgári szolgálat iránt benyújtott kérelmeket nem a települési önkormányzat jegyzője, hanem a megyei közigazgatási hivatal vezetője bírálná el. Erre azért van szükség, mert a polgári szolgálat engedélyezése nem önkormányzati, hanem állami feladat, továbbá ezzel a megoldással az engedélyezés gyakorlatának egységessége jobban biztosítható. Ez utóbbi cél további elősegítése érdekében a törvény kiegészíti a honvédelmi törvény szabályait a lelkiismereti ok fogalmával, amelyet az Alkotmánybíróság 46/1994. (X. 21.) AB határozat indokolásában foglaltak szerint határoz meg. E szerint lelkiismereti oknak kell tekinteni minden olyan indokot, amely összefügg a kérelmező személyiségét meghatározó valamely lényeges vallási, erkölcsi vagy egyéb természetű meggyőződéssel.