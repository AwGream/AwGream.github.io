2015. évi CLXV. törvény indokolása

egyes jogállási tárgyú törvények módosításáról

-----STARTING---POINT---ALTALANOS--- 

A Magyarország minisztériumainak felsorolásáról szóló 2014. évi XX. törvény és a központi államigazgatási szervekről, valamint a Kormány tagjai és az államtitkárok jogállásáról szóló 2010. évi XLIII. törvény módosításáról szóló 2015. évi CXLVIII. törvényben foglaltakkal összefüggésben az újonnan megalakuló Miniszterelnöki Kabinetiroda miatt indokolt lehetővé tenni mindazon személyzetpolitikai, illetve igazgatási-szervezési jellegű döntések meghozatalát, amelyekre a Miniszterelnökség tekintetében szükség van. Mindez a Miniszterelnöki Kabinetirodát vezető miniszter feladat- és hatásköréhez igazodik.

-----STARTING---POINT---RESZLETES---

Az 1. §-hoz

A Miniszterelnöki Kabinetiroda állományának várható csekély mértékére, valamint az ellátott feladatok sajátosságaira tekintettel indokolt a közigazgatási szerveknél általánosan érvényesülő korlátozás feloldása.

A 2-4. §-hoz

A törvény az általános politikai koordinációért felelős miniszter által vezetett minisztériumban ellátott feladatok jellegére tekintettel lehetővé teszi miniszterelnöki főtanácsadói és miniszterelnöki tanácsadói munkakörök létesítését azzal, hogy a miniszterelnök tevékenységéhez közvetlenül kapcsolódó feladatok ellátása, illetve a Kormány döntéseinek előkészítéséhez közvetlenül kapcsolódó feladatok ellátása esetében e munkakörök politikai főtanácsadói, politikai tanácsadói munkakörré minősíthetőek.

Az 5. §-hoz

A miniszterelnök normatív utasításával kinevezhető miniszterelnöki biztosok által ellátandó feladatok egy része a kormányzati tevékenység összehangolásával, más része az általános politikai koordinációval áll összefüggésben. Erre tekintettel - a Miniszterelnöki Kabinetiroda létrehozásával egyidejűleg - indokolt rendelkezni arról, hogy a miniszterelnöki biztost a tevékenységének ellátásában segítő titkárság - a miniszterelnök döntésének megfelelően - azon miniszter által vezetett minisztériumban működhessen, amely miniszter feladat- és hatásköréhez a miniszterelnöki biztos tevékenysége szorosan kapcsolódik.

A 6. §-hoz

A miniszterelnök tevékenységének ellátásával szoros összefüggésben álló rendelkezések módosítása egyrészről a miniszterelnök külföldre történő utazásával kapcsolatos feladatok ellátása, másrészről a miniszterelnök közcélú felajánlásainak, adományainak költségvetési fedezetére szolgáló előirányzat helye tekintetében.

Egyebekben a törvény egyértelművé teszi, hogy a miniszterelnöki megbízottak által esetlegesen használható miniszterelnöki főtanácsadói megnevezés a közszolgálati tisztviselőkről szóló 2011. évi CXCIX. törvényben megjelenő munkakörrel semmilyen összefüggésben sem áll, jogállásbeli joghatással nem rendelkezik.

-----STARTING---POINT---VEGE---

A 7. §-hoz

A hatályba léptető rendelkezést tartalmazza.