2016. évi LXVIII. törvény indokolása

a jövedéki adóról

-----STARTING---POINT---ALTALANOS--- 

Az új jövedéki adóról szóló törvény a korábbinál átláthatóbb, a keretrendszerű szabályozás révén egyszerűbb, a korábbi törvénynél rövidebb. A kornak megfelelve a szabályozás a teljes elektronizációra törekszik. A kockázatok elkerülése érdekében a szabályozás az adókockázathoz igazodó biztosítékrendszert alkalmaz. Az adminisztrációs terhek jelentős csökkentése az engedélytípusok számának jelentősen csökkentése által valósul meg.

A jövedéki adóról és a jövedéki termékek forgalmazásának különös szabályairól szóló 2003. évi CXXVII. törvény 2004-es hatályba lépése óta, mely alapvetően a korábbi, 1998-ban hatályba lépett törvény rendelkezéseire épül, 12 év telt el. Az azóta végbement technikai fejlődés, a szabályozás alkalmazása során felszínre került tapasztalatok, problémák indokolttá teszik a szabályozás modernizálását. Az új törvény célja a jövedéki szabályozás egyszerűsítése, egyértelműbbé és átláthatóbbá tétele, a gazdálkodók adminisztrációs terheinek csökkentése, valamint a visszaélések lehetőségének minimalizálása.

A változó szabályok közül kiemelhető a jövedéki eljárások (nyilvántartás-vezetés, adatszolgáltatás, engedélyeztetés) elektronizációja, az adókockázathoz igazodó jövedéki biztosíték, az engedély típusok számának csökkentése, a kisüzemi bortermelő jövedéki kategória bevezetése, valamint az egységes uniós szabályozás okán az energiaadó törvény integrálása a jövedéki törvénybe.

A módosuló jogszabályok a záró rendelkezések között, külön alcímben szerepelnek. Más törvények módosítása elsősorban a korábbi törvényi rendelkezésekre, változó fogalmakra történő hivatkozások miatt szükséges.

-----STARTING---POINT---RESZLETES---

Az 1. §-hoz

A rendelkezés értelmében a törvény hatálya az adóra, valamint a jövedéki ügyekre terjed ki.

A 2. §-hoz

A rendelkezés meghatározza, hogy mi az egymáshoz való viszonya a jövedéki és a vámszabályozásnak, valamint hogy mely jogszabályok a jövedéki törvény háttérjogszabályai. Ennek megfelelően nem vonatkozik az adóraktári előállítási kötelezettség és az adófelfüggesztési eljárás keretében végzett szállítás jövedéki szabályozása a vámfelfüggesztési eljárás alatt álló termékre, ezen jövedéki kötelezettségeket csak a vámfelfüggesztési eljárás lezárultát követően kell alkalmazni. A jövedéki törvényben nem szabályozott egyes kérdések tekintetében - figyelemmel a NAV törvényre is - az Art. rendelkezései az irányadóak, s csak ezek hiányában alkalmazandók a Ket. rendelkezései.

A 3. §-hoz

A törvény alkalmazásához szükséges rögzíteni az abban szereplő fogalmak értelmezését.

A 4. §-hoz

Az alapelvek között kerültek feltüntetésre - összhangban a törvény preambulumával - az adóbevételek biztosítása érdekében meghatározott kritériumok, így a jövedéki biztosíték nyújtásának kötelezettsége, az adó tudattartalomtól független megfizetésének kötelezettsége, az adómentesség és adókedvezmény alkalmazhatóságának korlátja és a jövedéki ügyek elektronizációja.

Az 5. §-hoz

Jövedéki ügyben az állami adó- és vámhatóság jár el, a hatásköri és illetékességi szabályokat a NAV Korm. rendelet tartalmazza. E szabály alól kivétel a magánfőző desztillálóberendezésének bejelentése és a magánfőzés szabályai betartásának ellenőrzése, ahol az eljárásra az önkormányzati adóhatóság illetékes.

A 6. §-hoz

Az adókötelezettség keletkezésének eseteit a törvény az uniós szabályozással összhangban határozza meg. Ennek megfelelően adókötelezettség keletkezik a jövedéki termék belföldi előállításával, importálásával, másik tagállamban szabadforgalomba bocsátott jövedéki termék kereskedelmi célú vagy csomagküldő kereskedelem keretében belföldre szállításával, továbbá ez utóbbi két esetben a belföldön elkövetett szabálytalanság esetén.

A 7. §-hoz

Az adófizetési kötelezettség keletkezésének esetei, összhangban vannak az uniós szabályozással. Adófizetési kötelezettség keletkezik

- a jövedéki termék szabadforgalomba bocsátásával,

- másik tagállamban szabadforgalomba bocsátott jövedéki terméknek kereskedelmi céllal vagy csomagküldő kereskedelem keretében belföldre szállításával, továbbá e két esetben a belföldön elkövetett szabálytalanság esetén,

- ha olyan energiaterméket állítanak elő, kínálnak, értékesítenek vagy használnak fel üzemanyagként vagy üzemanyagok adalékaként, higítóanyagaként, amelyre az adott felhasználás vonatkozásában korábban nem keletkezett adófizetési kötelezettség. A rendelkezés alapján például ha az LPG fűtőanyagként kerül szabadforgalomba bocsátásra 0 Ft adómértékkel, de utóbb üzemanyagként használják fel, akkor meg kell fizetni az adott felhasználásra megállapított adómértéket.

- az 5 liternél/5 kilogrammnál nagyobb kiszerelésű egyéb ellenőrzött ásványolajat vagy megfigyelt terméket e termékek adómentes birtokolására nem jogosult személy részére (adóraktár engedélyes, felhasználói engedélyes, nyilvántartásba vett felhasználó) értékesíti az adóraktár engedélyes, a bejegyzett kereskedő, az importáló, a felhasználói engedélyes,

- a készletfelvétellel megállapított tényleges készlet és a nyilvántartás szerinti készlet különbözete szerinti hiányra a felhasználói engedélyes esetében, valamint az üzemanyagtöbbletre a jövedéki engedélyesnél - figyelemmel az elfogadható többlet mértékére -.

Az adófizetési kötelezettség keletkezésének időpontja

- a szabadforgalomba bocsátás időpontja, azaz amikor a jövedéki termék kikerül az adófelfüggesztési eljárás alól: nem adófelfüggesztéses szállítás keretében elhagyja az adóraktár területét; a bejegyzett kereskedő, a mentesített szervezet átveszi a terméket; a terméket importálják és az importot követően nem szállítják adófelfüggesztéssel; az adóraktári engedély hatályvesztése miatt a termék nem adófelfüggesztéses szállítás keretében elhagyja az adóraktár területét, illetve ennek hiányában meghatározott idő eltelte után; a szabálytalanság a vámhatóság tudomására jut.

- másik tagállamban szabadforgalomba bocsátott jövedéki termék kereskedelmi céllal vagy csomagküldő kereskedelem keretében belföldre szállítása esetén a termék belföldre érkezésének időpontja, illetve amikor a címzett átveszi azt,

- az előző esetben a belföldön elkövetett szabálytalanság esetén amikor az a vámhatóság tudomására jut,

- energiatermék adóköteles célú előállítása, kínálása, értékesítése, felhasználása esetén ezen időpontok,

- egyéb ellenőrzött ásványolaj vagy megfigyelt termék esetében amikor e termékeket az adómentes birtokolására nem jogosult személy részére értékesítik: elhagyja az üzem/raktár területét,

- hiány/többlet esetében a készletfelvétel időpontja.

A 8. §-hoz

Az adófizetési kötelezettség a következő személyeket terheli:

- a jövedéki termék szabadforgalomba bocsátóját, azaz az adóraktár engedélyest, a bejegyzett kereskedőt, a mentesített szervezetet, importálás esetén a vámjogi szabadforgalomba bocsátást kérő személyt, vagy akinek a megbízásából a vámjogi szabadforgalomba bocsátást kérték, az adóraktári engedély hatályvesztése esetén esetben a korábbi adóraktár-engedélyest vagy azt a személyt, akinek a részére a jövedéki terméket átadják, szabálytalanság esetén pedig az abban érintett személyeket, valamint a jövedéki biztosíték nyújtóját.

- másik tagállamban szabadforgalomba bocsátott jövedéki termék kereskedelmi céllal vagy csomagküldő kereskedelem keretében belföldre szállítása esetén a címzettet, illetve a csomagküldő kereskedőt,

- az előző esetben a belföldön elkövetett szabálytalanság esetén a jövedéki biztosítékot nyújtó személyt és a szabálytalanság elkövetésében résztvevő személyt,

- energiatermék adóköteles célú előállítása, kínálása, értékesítése, felhasználása esetén a termék birtokosát,

- egyéb ellenőrzött ásványolaj vagy megfigyelt termék esetében adómentes birtokolására nem jogosult személy részére történő értékesítése esetén az értékesítőt,

- hiány/többlet esetében a felhasználói engedélyest, illetve a jövedéki engedélyes kereskedőt.

Több kötelezett esetén a kötelezettség egyetemleges.

A 9. §-hoz

Az adófizetési kötelezettség alóli mentesülés általános eseteit tartalmazza ez a rendelkezés, az egyes termékkörökhöz kapcsolódó mentesülési esetek külön fejezetekben találhatók.

A repülőtéri értékesítés (korábbi tranzit adóraktár és utasellátó adóraktár) esetében továbbra is a harmadik országokba utazó utasok részére értékesített termékek után mentesül az adóraktár engedélyes az adó alól. Változás viszont, hogy nem kell az adóraktár engedélyesnek külön készleteket tartania, hanem kizárólag zárjegy nélküli termékeket raktároz és értékesít, melyek adótartalma az utas úticéljától függ.

Szintén mentesül az adófizettségi kötelezettség alól az a személy, aki adózott összetevőkből állít elő közvetlen fogyasztásra szánt alkoholos italt, vagy adózott adalék legfeljebb 0,2 térfogatszázalék arányban adózott üzemanyagba történő bekeverése által energiaterméket. Ez esetben a termékek adóraktáron kívül is előállíthatók. Ilyen eset lehet például a benzinkúton megvásárolt adalékanyag üzemanyagtankba betöltése vagy a koktélkeverés.

A mentesített szervezet is mentesül - összhangban az áfa szabályozással - az adófizetési kötelezettség alól a másik tagállamból behozott, legfeljebb a harmadik országból vámmentesen behozható mennyiségű jövedéki termékre. Ebből következően a belföldön állomásozó NATO haderő nem szerezhet be adómentesen belföldről, csak másik tagállamból jövedéki terméket (az adó-visszaigénylési jogosultság természetesen változatlan).

Mentesül az adófizetési kötelezettség alól az adóraktár engedélyese akkor is, ha az adóraktárban adófelfüggesztési eljárás keretében tárolt jövedéki terméket ETBE előállítás céljára használja fel.

A 10. §-hoz

Az uniós szabályozással (2008/118/EK irányelv) összhangban az adófelfüggesztési eljárás keretében történő szállítás során elkövetett szabálytalanság esetén az adófizetési kötelezettség keletkezésének helyét és idejét meghatározó rendelkezés.

A 11. §-hoz

Speciális rendelkezés a belföldön szállított termékek kapcsán elkövetett szabálytalanság esetére.

Az uniós szabályozással (2008/118/EK irányelv) összhangban a szabadforgalomba bocsátott termékek szállítása során elkövetett szabálytalanság esetén az adófizetési kötelezettség keletkezésének helyét és idejét meghatározó rendelkezés.

A 12. §-hoz

A rendelkezés az adó-visszaigénylés eseteit mutatja be. A megfizetett adót visszaigényelheti az adóraktár engedélyes minden esetben, ha a fogyasztásra alkalmatlanná vált, adózott jövedéki terméket megsemmisíti vagy jövedéki termék előállítására felhasználja.

Adó-visszaigénylésre jogosult az a személy, aki adózott jövedéki terméket olyan tevékenységhez használ fel, amelyre adófizetési kötelezettség alóli mentesülés érvényesíthető.

Visszaigényelheti továbbá a jövedéki adót a repülőtéri tranzitterületen adóraktárat működtető személy, ha az általa adózottan értékesített termékeket a járat törlése vagy más ok miatt visszavásárolja.

A 13. §-hoz

Visszaigényelheti az adót a mentesített szervezet a belföldön beszerzett jövedéki termék után a törvény 1. és 2. mellékletében meghatározott mértékig.

A 14. §-hoz

Az összes engedélyesre érvényes rendelkezéseket egy csoportban összegyűjtve tartalmazza (pl. könyvvezetési kötelezettség, tartozás mentesség, biztosíték nyújtás, hatósági engedélyek, büntetlen előélet).

Egységesíti az engedélyek kiadásának határidejét 30, illetve 15 napban. Általános szabállyá válik továbbá, hogy egy adott helyre csak akkor lehet új engedélyt kiadni, ha a korábbi engedélyes által felhalmozott tartozás kiegyenlítésre került.

A 15. §-hoz

Szintén általános szabályok vonatkoznak az engedélyek hatályvesztésére, felfüggesztésére, visszavonására. A vámhatóság folyamatosan vizsgálja az engedély megadásánál figyelembe vett vagy az engedély kiadását követően teljesítendő feltételek teljesülését és a tevékenység végzésének körülményeit. Ha az ezekben tapasztalt hiányosságok a tevékenység ellenőrizhetőségét vagy az adófizetési kötelezettség teljesítését veszélyezteti, a vámhatóság attól függően él az engedély felfüggesztésének vagy visszavonásának lehetőségével, hogy a hiányosság megszüntetésére 30 napon belül van-e lehetőség. Ha az előbbiek szerinti hiányosság az adófizetési kötelezettség teljesítését nem veszélyezteti, a vámhatóság először felszólítja az engedélyest a hiányosság megszüntetésére, s az engedély visszavonására csak ennek elmaradása esetén kerül sor.

A vámhatóság elektronikus rendszere folyamatosan ellenőrzi, hogy az engedélyes által nyújtott jövedéki biztosíték megfelel-e az előírásnak, azaz fedezi-e az adókockázatot (figyelembe véve az érvényesíthető csökkentő tételeket). Ha nem, akkor az elektronikus rendszer automatikusan blokkolja az engedélyes - több telephellyel rendelkező adóraktár esetében az adott telephely - EMCS rendszerhez kötött tevékenységét (megtagadja az elektronikus átvételi elismervény továbbítását és az e-TKO tervezet jóváhagyását, továbbítását). Ezt követően a vámhatóság soron kívül, de legkésőbb három napon belül felülvizsgálja a blokkolás indokoltságát - figyelembe véve az engedélyes által időközben esetlegesen bemutatott, ismertetett bizonylatokat, tényeket (pl.: rontott bizonylat javítása, kiegészítő biztosíték nyújtása)-, s ha azok alapján a blokkolás már nem indokolt, akkor a vámhatóság automatikusan megszünteti azt, ha indokolt, akkor indokolt döntést hoz az engedély felfüggesztéséről, mely ellen az engedélyes önállóan fellebbezhet.

Az engedély felfüggesztésének időtartama alatt a vámhatóság az engedélyes EMCS rendszerhez kötött tevékenységét blokkolja (az e-TKO tervezetét nem hagyja jóvá és nem továbbítja, elektronikus átvételi, kiviteli elismervényt nem továbbít), részére az igényelt zárjegyet nem adja át, valamint az engedélyes nem végezheti a tevékenységét (jövedéki terméket nem állíthat elő, nem használhat fel, szabadforgalomba nem bocsáthat, nem adhat fel és nem vehet át, nem forgalmazhat).

A 16. §-hoz

A rendelkezés az engedélyes által vezetett nyilvántartásra tartalmaz közös szabályokat.

A 17. §-hoz

A rendelkezés meghatározza, hogy mely esetekben kell vagy lehet készletfelvételt készítenie az adóraktár-engedélyesnek, a felhasználói engedélyesnek, a jövedéki engedélyes kereskedőnek. Adóraktár engedélyes kizárólag vámhatósági felügyelet mellett készíthet készletfelvételt, kivéve az éves készletfelvételnél gyakoribb készletfelvételeket, a többi gazdálkodó esetében a vámhatóság dönt a személyes jelenlétről.

A 18. §-hoz

A jövedéki biztosíték nyújtásának módjára vonatkozó rendelkezések. A jövedéki biztosítékot az adóraktár-engedélyes, illetve a bejegyzett feladó helyett vagy velük együttesen a fuvarozó, a címzett vagy a termék tulajdonosa is nyújthatja.

Az adófelfüggesztési eljárás keretében végzett szállításokra jutó jövedéki biztosíték a szállítás befejeződését követően használható fel ismételten.

Tekintettel arra, hogy az egyéb ellenőrzött ásványolajnak minősülő gázolajra vonatkozó biztosítéknyújtástól való eltekintés komoly kockázatot jelenthetne, az ilyen - alapvetően nulla forint adómértékű - gázolaj adótartalmát az üzemanyagcélú gázolaj adómértékének alapulvételével kell megállapítani. A többi egyéb ellenőrzött ásványolajat nem kell figyelembe venni a biztosíték mértékének megállapításakor.

Új lehetőség - hasonlóan a vámszabályozásban működő vámkezességhez - a kezességvállalás lehetővé tétele. A teljes adókockázatra vagy annak egy részére a vámhatóság által engedélyezett kezes írásban kezességet vállalhat. A vámhatóság a vállalt összeget elkülöníti a kezes biztosítékából mindaddig, amíg az adott biztosíték felszabadul (adófelfüggesztési eljárás keretében végzett szállítás befejeződik) vagy felszabadíthatóvá válik (pl. az adóraktár-engedélyes kiugró, szezonális termelése visszaáll az átlagos szintre).

A 19. §-hoz

Meghatározza, hogy mely tevékenységekhez szükséges adóraktári engedély. Adózatlan jövedéki termék adóraktárban állítható elő, tárolható, valamint használható fel más termék előállításához (korábbi adómentes felhasználói tevékenység). Nem szükséges adóraktári engedély:

- a nem ellenőrzött energiatermék előállításához,

- magánfőzéshez,

- közvetlen fogyasztásra szánt alkoholos ital keveréséhez,

- sör, csendes bor, habzóbor, egyéb csendes és habzó erjesztett ital adómentes otthoni főzéséhez,

- a kisüzemi bortermelőnek,

- tudományos és oktatási célú előállításhoz,

- hulladékgazdálkodási tevékenységhez, ha köztes fázisban egyéb ellenőrzött ásványolaj keletkezik,

- biológiai ecet előállításához, ha köztes fázisban alkoholtermék keletkezik,

- adózott adalék legfeljebb 0,2 térfogatszázalék arányban adózott üzemanyagba történő bekeveréséhez.

A 20. §-hoz

Az adóraktári engedély kiadásához az általános szabályokon kívül előzetesen jóvá kell hagyatni a vámhatósággal az elektronikus nyilvántartást, jövedéki ügyintéző közreműködését kell biztosítani, az adóraktár működéséhez szükséges tárgyi feltételekkel rendelkezni kell, valamint be kell a kérelemben mutatni részletesen a végezni kívánt tevékenységet. A működés megkezdésének évét követő évtől könyvvizsgálót is kell alkalmazni kivéve, ha a gazdálkodó a számviteli törvény alapján nem kötelezett könyvvizsgálatra.

A 21. §-hoz

Az adóraktár-engedélyes által nyújtott jövedéki biztosítéknak fedeznie kell

- az adófelfüggesztési eljárás keretében feladott, még be nem fejeződött szállításra jutó jövedéki adó összegét, kivéve a saját telephelyek közötti szállításokra jutó adó összegét;

- az adófelfüggesztési eljárás keretében tárolt, nem saját előállítású jövedéki termékek adótartalmát;

- a még meg nem fizetett adófizetési kötelezettség összegét, azaz a már szabadforgalomba bocsátott, de ténylegesen még nem teljesített adót.

Az így adódó, nyújtandó biztosíték összeg csökkenthető az adóelőleg összegével.

Másrészről az adóraktár engedélyese által nyújtandó jövedéki biztosíték összege a tevékenység végzésének ideje alapján is csökken. Így jövedéki termék előállítását végző adóraktár esetében, ha az előállítási tevékenység az adóraktár területét elhagyó termékek legalább 75%-át teszi ki, az adóraktári tevékenység 2 éve történő folytatása esetén 10%-kal, majd évente további 10%-kal, de legfeljebb 80%-kal, egyébként az adóraktári tevékenység 2 éve történő folytatása esetén 10%-kal, majd évente további 10%-kal, de legfeljebb 30%-kal csökken a nyújtandó biztosíték összege. Nincs helye csökkentésnek, ha az adóraktár engedélyese az Art. szerinti kockázatos adózónak minősül.

Jövedéki termék előállításának minősül ezen szakasz alkalmazásában minden, a jövedéki termék változatlan összetételű tárolásán és adóköteles felhasználásán kívüli eset.

A nem megfelelő mértékben nyújtott biztosíték esetén alkalmazandó szigorú következményekre tekintettel a nyújtandó biztosíték minimális összegű elmaradása esetén, azaz ha a nyújtandó jövedéki biztosíték összege legfeljebb 10 000 forinttal vagy 0,1%-kal, a két tényező közül a nagyobb összegű értékkel, haladja meg a ténylegesen nyújtott jövedéki biztosíték összegét, nem kerül sor az engedély felfüggesztésére.

Nem kell továbbá jövedéki biztosítékot nyújtani a jogszabály által előírt, kötelezően tárolandó normatív energiahordozó-készletre, a biztonsági energiahordozó-készletre, a biztonsági kőolajkészletre, továbbá a dohány-kiskereskedelmi ellátónál tárolt dohánygyártmány készletére.

Legfeljebb 200 millió Ft összegű jövedéki biztosítékot kell teljesítenie a repülőtéren működő adóraktár engedélyesének.

Nem kell biztosítékot nyújtani az adófelfüggesztési eljárás keretében végzett szállítások adótartalmára, ha az meghaladja az 1 milliárd Ft-ot. Abszolút korlátként jövedéki biztosítékot legfeljebb 5 milliárd Ft összegben kell nyújtani.

A 22. §-hoz

Figyelemmel az esetleges szezonális működésre (elsősorban a korábbi adómentes felhasználók esetében) tekintettel az adóraktár engedélyese is kérheti engedélyének felfüggesztését legfeljebb 1 éves időszakra. A felfüggesztés alatt nem kell a nyilvántartási, az adatszolgáltatási, az adóbevallási, az adófizetési kötelezettséget teljesíteni.

Több telephellyel rendelkező adóraktár esetében az állami adó- és vámhatóság telephelyenként vizsgálja az adóraktári működés feltételeinek, így különösen a jövedéki biztosíték mértékének megfelelő voltát. Ebből következően, ha egy több telephellyel rendelkező adóraktár engedélyese egy adott telephelyén kíván átvenni adófelfüggesztési eljárás keretében szállított jövedéki terméket, de az általa nyújtott jövedéki biztosíték mértéke ezt nem teszi lehetővé, az állami adó- és vámhatóság csak az adott telephely vonatkozásában blokkolja az EMCS rendszerben az elektronikus dokumentumok kiállítását, más telephelyeken ettől függetlenül fog tudni az adóraktár engedélyese (kisebb mennyiségű) jövedéki terméket átvenni vagy feladni, ha a jövedéki biztosítéka ezt lehetővé teszi.

A vámhatóság előírhatja az adóraktárban a tárolótartályok hitelesítését, hitelesített mérőeszközök és hatósági zár (a korábbi végrehajtási rendelet szerinti hivatalos zár) alkalmazását.

A 23. §-hoz

Az adóraktár engedélyes által vezetendő nyilvántartásból egyértelműen megállapítható - előállítás esetén - az alapanyagok és a késztermékek mennyisége, az adófelfüggesztési eljárás keretében tárolt, feladott, átvett termékek mennyisége, a szabadforgalomba bocsátott termékek mennyisége, azon termékek mennyisége melyekre mentesülés következett be, az adófizetési kötelezettség összege, a jövedéki biztosíték levezetése, a zárjegy alkalmazására vonatkozó adatok.

A 24. §-hoz

A nyilvántartás végrehajtási rendeletben meghatározott adatait naponta, a maximális 5 milliárd forintos biztosítékot nyújtónak, és ha az adóraktár engedélyese a Magyar Honvédség vagy a Rendőrség, a következő hónap 5. napjáig meg kell küldeni az állami adó- és vámhatóságnak, ha az abban feltüntetendő adatokban változás következett be (pl. termelés, szabadforgalomba bocsátás), a változást követő munkanapon. Nem szükséges ugyanakkor az uniós számítógépes rendszerben szereplő adatokat, valamint az állami adó- és vámhatóság számára egyéb módon rendelkezésére álló adatokat (pl.: a hatóság jelenlétében végzett készletfelvétel, megsemmisítés), így azok változását sem, megküldeni a vámhatóságnak.

A HM esetében a havi adatszolgáltatást az indokolja, hogy a napi adatszolgáltatásból, összevetve azt a nyílt forrásból beszerezhető repülőbázisonkénti repülőgép darabszámokkal és a típusra jellemző hajtóanyag felhasználási adatokkal, megállapítható az adott bázis napi kiképzésre fordított repülési ideje. Ez a működésre vonatkozó olyan információ, mely a Honvédelemről és a Magyar Honvédségről, valamint a különleges jogrendben bevezethető intézkedésekről szóló 2011. évi CXIII. törvény 38. § (7) bekezdése szerint nem nyilvános.

A vámhatóság részére megküldendő adatok kiterjednek az előállított és szabadforgalomba bocsátott jövedéki termékekre, a felhelyezett zárjegyekre, az adófizetési kötelezettség alóli mentesülés elszámolására, a készletfelvételt követő készletkülönbözet elszámolására (ha arra vámhatósági jelenlét nélkül került sor), az adózott termékkészlet elszámolására. Az adatszolgáltatás keretében kell az adóraktár engedélyesének a bejelentéseit is megtenni a vámhatóság felé, kivéve a papír alapon (üzemzavar a számítógépes rendszerben, üzemszüneti eljárás) vagy azonnal megteendő (megsemmisülés vagy helyrehozhatatlan károsodás, logisztikai szolgáltató általi járműváltás, rendellenesség a hatósági zárban) bejelentéseket.

A biztosítékmaximumot nyújtó adóraktár engedélyesek ellenőrzöttségének a korábbiakkal megegyező szinten tartása érdekében szükséges módosítás, mely szerint az érintettek számára fennmarad a szabad forgalomba bocsátásról kiállított okmány jogszabályban meghatározott adattartalmának az okmány kiállításával egyidejű megküldésére vonatkozó kötelezettség. A zárjegykészlet-változásokról történő adatszolgáltatás, valamint az egyéb bejelentések akkor is a változást követő munkanapon teljesítendőek, ha az adóraktár engedélyese más adatok tekintetében egyébként nem kötelezett napi adatszolgáltatásra.

Üzemszünet, üzemzavar miatti adatszolgáltatás elmaradása esetén annak elhárulását követően pótolni kell az elmaradt adatszolgáltatásokat. Az észlelt hibákat a soron következő adatszolgáltatásban kell jelezni.

A 25. §-hoz

A bejegyzett kereskedő szintén az adókockázatra (átvett termékek adótartalma, melyekre még nem fizette meg az adót) nyújt jövedéki biztosítékot. A bejegyzett kereskedőnek nem kell nyilvántartást vezetnie és adatszolgáltatást teljesítenie, hiszen az ezek alapját képező adatok az uniós számítógépes rendszerben rendelkezésre állnak. A bejegyzett kereskedő a telephelyén jogosult jövedéki termékek átvételére, ez alól csak a közvetlenül benzinkútra szállított üzemanyagok képeznek kivételt.

A 26. §-hoz

Az eseti bejegyzett kereskedőnek csupán három feltételt kell teljesítenie: ne álljon csőd vagy felszámolási eljárás alatt, tartozásmentes legyen és az adókockázatra nyújtson jövedéki biztosítékot.

A 27 §-hoz

A bejegyzett feladónak az általános követelményeken kívül csupán két feltételt kell teljesítenie: könyvvizsgáló alkalmazása és az adókockázatra (feladott, de még vissza nem igazolt jövedéki termékek adótartalma) jövedéki biztosíték nyújtása.

A 28. §-hoz

A jövedéki engedélyes kereskedőnek az általa forgalmazott jövedéki termékek típusától függően jövedéki biztosítékot kell nyújtani. Főszabályként a nyújtandó biztosíték összege energiatermék esetében 600 millió Ft, dohánygyártmány esetében 22 millió Ft, alkoholos italok esetében 20 millió Ft.

A 29. §-hoz

A jövedéki engedélyes kereskedőnek a termékek biztonságos tárolásához megfelelő mértékű tárolókapacitással kell rendelkezni. Nem kell ugyanakkor külön tárolókapacitással rendelkeznie a kenőolajat saját felhasználásra tagállamból behozó személynek. További kötelezettség a nyilvántartás vezetés a beszerzésekről és a készletben csökkenést eredményező tételekről (értékesítés, áttárolás másik telephelyre), valamint a napi zárókészletről (egy nyilvántartás a korábbi jövedéki nyilvántartás és vevőnyilvántartás helyett). A nyilvántartás adatait a hónap végén kell összesíteni, és arról elektronikus adatszolgáltatást teljesíteni a vámhatóság felé.

A 30. §-hoz

A biztosítéknyújtási, a nyilvántartás vezetési, illetve a raktárhelyiség előírása alól felmentést kérhet az a jövedéki engedélyes, aki igazolja, hogy kenőolajat kizárólag saját felhasználás céljára hoz be.

A 31. §-hoz

A felhasználói engedélyesnek is elektronikus nyilvántartást kell vezetnie, melyről havonta kell adatszolgáltatást teljesíteni az állami adó- és vámhatóság felé. A szennyezett termékeket a felhasználói engedélyes tisztítja, a tisztított termékeket készletre veszi.

A 32. §-hoz

Az engedélykérelemben részletesen be kell mutatni a végezni kívánt tevékenységet, az előállítani, felhasználni, kiszerelni kívánt termékeket, a felhasználási arányszámot, a felhasználás célját.

A 33. §-hoz

A felhasználói engedélyes nincs benne az EMCS-ben, hozzá adófelfüggesztéssel nem szállítható termék.

Az egyéb ellenőrzött ásványolajat vagy megfigyelt terméket felhasználó, kiszerelő gazdálkodóknak lehetősége lesz arra, hogy a tevékenységüket felhasználói engedély kiváltása nélkül végezhessék, amennyiben a tevékenységüket adózott termékkel folytatják. Az e szempontból alkalmazandó adómérték a gázolaj adómértéke, vagy a 3814 00 90 vámtarifaszám alatti termék esetében, amennyiben az legalább 85 térfogatszázalékban etilalkoholt tartalmaz, illetve a denaturált alkohol esetében az alkoholtermékekre vonatkozó általános adómérték.

A 34. §-hoz

A nyilvántartásba vétel közös szabályai szerint a nyilvántartásba vétel iránti kérelmet és a változások visszaigazolását a vámhatóság a kérelem benyújtásától számított 15 napon belül teljesíti. Szintén 15 napon belül kell bejelentenie a nyilvántartásba vett személynek az adatok változását a vámhatóság felé. A büntetlen előélet kritériumát - az engedélyesekhez hasonlóan - a nyilvántartásba vettek közül a csomagküldő kereskedőnek, a csomagküldő kereskedő adóügyi képviselőjének és a nyilvántartásba vett felhasználónak kell teljesítenie.

A 35. §-hoz

Belföldről másik tagállamba szabadforgalomba bocsátott jövedéki terméket csomagküldő kereskedelem keretében szállítani kívánó személyt az állami adó- és vámhatóság nyilvántartásba veszi.

A 36. §-hoz

Másik tagállamból belföldre irányuló csomagküldő kereskedelem esetében belföldi székhelyű, az állami adó- és vámhatóság által nyilvántartásba vett adóügyi képviselő megbízása szükséges.

A 37. §-hoz

Nem szükséges engedély, csupán nyilvántartásba vétel a jövedéki termék előállítására alkalmas berendezés előállítójának, értékesítőjének és birtokolójának. Nincs szükség nyilvántartásba vételre a háztartási, a tudományos és oktatási célú és az üveg minőségellenőrzési célú desztillálóberendezéshez, a házi sörfőző üsthöz és a dohánylevél-töltőhöz.

Jövedéki termék előállítására alkalmas berendezés, melyen ténylegesen termék-előállítást vagy tesztelést végeznek, csak adóraktár-engedélyesnél vagy felhasználói engedélyesnél lehet.

A 38. §-hoz

Abban az esetben, ha a nyilvántartásba vett felhasználó az erre meghatározott határidőig az általa a következő évben felhasználni szándékozott termék mennyiségét nem jelenti be, akkor a vámhatóság azt vélelmezheti, hogy az érintett tevékenységét befejezte. Amennyiben tevékenységét újra folytatni kívánja, akkor az erre vonatkozó bejelentése alapján a vámhatóság újra nyilvántartásba veszi.

A 39. §-hoz

Az állami adó- és vámhatósági nyilvántartásba vétel szükséges a szárított és fermentált dohány előállításához, tárolásához és kereskedelméhez.

A 40. §-hoz

A kereskedelmi gázolaj utáni adó-visszaigénylés érvényesítéséhez kapcsolódó nyilvántartásba vétel. A nyilvántartásba vételi, a változás-bejelentési kötelezettség elmulasztása, hibás teljesítése nem eredményez jogosulatlan adó-visszaigénylést.

A 41. §-hoz

Az üzemi motorikusgáztöltő-állomás üzemeltetőjének nyilvántartásba kell vetetnie magát az állami adó- és vámhatósággal, valamint a beszerzéseiről és felhasználásairól nyilvántartást kell vezetnie.

A 42. §-hoz

Tekintettel arra, hogy a kisüzemi bortermelő nem rendelkezik adóraktári engedéllyel, vámhatósági nyilvántartásba vétele szükséges, ha másik tagállamba csendes bort kíván kiszállítani.

A 43. §-hoz

Egy helyen összegyűjtve tartalmazza a különböző bejelentési kötelezettségeket, melyek alapvetően tartalmukban változatlanok. Bejelentés köteles a házi sör, habzó bor, egyéb csendes és habzó erjesztett ital előállítása.

A 44. §-hoz

Szintén bejelentés köteles a tudományos és oktatási célú desztillálóberendezés birtoklása, az azon végzett előállítás és felhasználás.

A 45. §-hoz

Bejelentés köteles a rekultiváció.

A 46. §-hoz

Bejelentés köteles a légiutas-ellátási tevékenység.

A 47. §-hoz

Bejelentés köteles a motorfejlesztés.

A 48. §-hoz

Bejelentés köteles a hulladékgazdálkodási tevékenységet elősegítő új rendelkezés, mely szerint nem szükséges adóraktári engedély a köztes fázisban keletkező egyéb ellenőrzött ásványolaj és a biológiai ecet előállítása esetén.

Az 49. §-hoz

Bejelentés köteles a kenőolaj belföldön történő átszállítása.

Az 50. §-hoz

Bejelentés köteles a légijármű karbantartása.

Az 51. §-hoz

Tekintettel arra, hogy más tagállam kisüzemi bortermelője magyar adóraktár engedélyes vagy bejegyzett kereskedő részére borkísérő okmánnyal is szállíthat csendes bort, az ilyen szállítmányokat az adóraktár engedélyes napi adatszolgáltatásában, a bejegyzett kereskedőnek pedig 5 munkanapon belül be kell jelenteni a vámhatóságnak.

Az 52. §-hoz

A magánfogyasztó a saját háztartás céljára vásárolt földgázt felhasználhatja gázüzemű juűrmű hajtóanyagaként, ha ezt leglább 3 nappal a tervezett felhasználás előtt bejelenti az adó- és vámhatóságnak.

Az 53. §-hoz

Az adófelfüggesztési eljárás keretében végzett szállításra vonatkozó szabályok a korábbiakhoz képest lényegében változatlanok azzal, hogy azonos szabályok vonatkoznak a belföldi és a tagállami viszonylatra. Ebből következően belföldön lévő mentesített szervezet csak másik tagállamból fogadhat adófelfüggesztési eljárás keretében jövedéki terméket, belföldi adóraktárból nem (belföldi beszerzés után a mentesített szervezet adó-visszaigénylést érvényesíthet).

A szállítás akkor kezdődik, amikor a termékek elhagyják az adóraktár területét, illetve vámjogilag szabadforgalomba bocsátásra kerülnek, és akkor fejeződik be, amikor a címzett a rendeltetési helyen átveszi (a fizikai fogadást követően a terméket mennyiségben és minőségben megvizsgálja, és az elektronikus átvételi elismervényt kiállítja) azokat, illetve export esetén amikor elhagyják az Unió területét.

Az 54. §-hoz

A jövedéki termék adófelfüggesztési eljárás keretében történő feladásra vonatkozó rendelkezések (e-TKO kiállítása, ellenőrzése, továbbítása, módosítása).

Új elem, hogy a logisztikai szolgáltatás sajátosságaira tekintettel lehetőség nyílik a másik tagállamba irányuló vagy onnan érkező szállítmányok esetén szállítójármű váltásra fuvarszervezési okokból, s közben a termékek tárolására legfeljebb 24 órán keresztül a telephelyen, ha a belföldi feladó vagy címzett bejelenti a lerakodás időpontját, a tárolás helyét és az új jármű rendszámát.

Az 55. §-hoz

A jövedéki termékek adófelfüggesztési eljárás keretében történő átvételére (a fizikai fogadást követően a terméket mennyiségben és minőségben megvizsgálja, és az elektronikus átvételi elismervényt haladéktalanul kiállítja, majd a terméket haladéktalanul bevezeti nyilvántartásába) vonatkozó rendelkezések. A termék mennyiségi és minőségi fogadásáról az átvételi elismervényt haladéktalanul meg kell küldeni az állami adó- és vámhatóságnak. Az átvételi elismervény haladéktalan megküldésének elmaradása esetén a késedelem indokait a napi adatszolgáltatás keretében, napi adatszolgáltatási kötelezettség hiányában pedig legkésőbb az okot adó esemény bekövetkezését követő munkanapon be kell jelenteni az állami adó és vámhatóságnak.

Az új megfogalmazás célja annak egyértelművé tétele, hogy a szállított termék utáni adófizetési kötelezettségért viselt felelősség főszabályként az elektronikus átvételi elismervény kiállításával, pontosabban annak állami adó- és vámhatóság általi továbbküldésével száll át a szállítmányért jövedéki biztosítékot nyújtóról a címzettre. A szabály nem kívánja kötelezővé tenni a beérkező szállítmány mérlegelését, lefejtését, pontos minőségi és mennyiségi vizsgálatát a címzett számára, mert a szállítmány megvizsgálása egyébként is a címzett érdeke. Ám ha a címzett minőségileg és mennyiségileg anélkül veszi át a terméket, hogy a vizsgálatot ténylegesen elvégezné, akkor utóbb őt terheli az esetleges hiány utáni adófizetési kötelezettség, mert az átvételi elismervény kiállításával átszállt a felelősség. A haladéktalanul kitétel a vonatkozó uniós irányelvben haladéktalanul, de legkésőbb 5 munkanapon belül megfogalmazásban szerepel.

Az 5 munkanap lényegében arra szolgál az irányelv szövegében, hogy a szállítmánnyal kapcsolatos minőségi vagy mennyiségi probléma esetén legyen lehetőség az eset tisztázására anélkül, hogy új szállítási okmányt kelljen kiállítani vagy módosítani kelljen a szállítási okmányt. A nemzeti szabályozásba eddig az 5 munkanapos határidő szerepelt az átvételi elismervény kiállítására, ami azt a helytelen jogértelmezést erősítette, hogy a mennyiségileg és minőségileg megvizsgált terméket elegendő 5 munkanappal később is visszaigazolni. Ezért az 5 munkanapos szabályt a nemzeti szabályozás elhagyja és a haladéktalanul szót úgy érti, hogy a szállítmány szállítási okmány szerinti rendeltetési helyre történő fizikai megérkezésétől számítva a gazdálkodó szokásos ügymente szerinti lehető legrövidebb időn belül kell megtenni a mennyiségi és minőségi számbavételt, majd ez alapján az elektronikus átvételi elismervény kiállítását és a hatóságnak megküldését. Ha pedig ez a menetrend nem tartható, akkor indokolással ellátva jelezni kell a hatóságnak a késedelem okát, ezáltal ugyanis egyrészt hatósági információ lesz az átvétel elhúzódásának okáról, illetve helyszíni hatósági ellenőrzés esetén is egyértelmű lesz az átvétel alatti termékek jogi helyzete.

Az 56. §-hoz

A jövedéki termékek adófelfüggesztési eljárás keretében történő exportálására vonatkozó rendelkezések.

Az 57. §-hoz

A mentesített szervezet részére végzett adófelfüggesztési eljárás keretében történő szállításokra vonatkozó rendelkezések.

Az 58. §-hoz

Az üzemszünet során az adófelfüggesztési eljárás keretében szállított termék feladására vonatkozó rendelkezések.

Az 59. §-hoz

Az üzemszünet során az adófelfüggesztési eljárás keretében szállított termék átvételére vonatkozó rendelkezések.

A 60. §-hoz

Az üzemszünet során az adófelfüggesztési eljárás keretében szállított termék exportálására vonatkozó rendelkezések

A 61. §-hoz

Az adófelfüggesztési eljárás keretében végzett szállítás befejeződését az elektronikus átvételi és kiviteli elismervény, illetve üzemszünet esetén a megfelelő papír alapú okmány igazolja. Ezek hiányában az illetékes hatóságok által kiállított igazolás is elfogadható igazolásként vagy a címzett által kiállított okmány.

A 62. §-hoz

A tagállamok közötti, szabadforgalomba bocsátott termékek kereskedelmi célú szállítására vonatkozó rendelkezések. Az alkalmazandó okmány az EKO. Kereskedelmi célú a szállítás, ha nem magánszemély saját felhasználását szolgálja. A kereskedelmi célt több szempont együttes mérlegelése alapján lehet megállapítani (engedéllyel rendelkező személyről van-e szó, a birtokban tartás indoka, a szállítás módja, stb.), melyek közül egyik a szállított termékek mennyisége. Nem kereskedelmi célú, azaz nem adóköteles a jármű üzemanyagtartályában szállított üzemanyag.

Mivel kereskedelmi célú szállítás esetén a célországban adófizetési kötelezettség keletkezik, a rendelkezés meghatározza a Magyarországra irányuló szállítások esetén követendő eljárást (vámhatóság igazolása biztosíték nyújtásról, adófizetésről).

A 63. §-hoz

A tagállamok közötti, szabadforgalomba bocsátott termékek csomagküldő kereskedelem keretében végzett szállítására vonatkozó rendelkezések: belföldre történő szállítás esetén az adóügyi képviselő teljesíti az adófizetési kötelezettséget, bejelentés a vámhatóság felé.

A 64. §-hoz

Szabadforgalomba bocsátott jövedéki termék belföldön szállítólevéllel szállítható (EKO-t csak másik tagállamba történő szállítás esetén kell alkalmazni).

A 65. §-hoz

Kereskedelmi forgalomban csak a szabvány követelményeinek megfelelő üzemanyag értékesíthető. A motorhajtóanyagok minőségi követelményeiről szóló 30/2011. (VI. 28.) NFM rendeletben meghatározott minőségi követelményeken felül a végrehajtási rendelet tartalmazza a szabvány teljesítéséhez szükséges többlet kritériumokat.

A 66. §-hoz

Dohánynövényt tilos végfelhasználó számára értékesíteni, illetve végfelhasználónak beszerezni, tehát mind az értékesítési, mind pedig a beszerzési magatartás szankcionálandó tényállás lesz. Ennek oka, hogy több esetben is előfordult, hogy dohánynövényt olyan felhívással értékesítettek (eddig legálisan) végfelhasználó részére, hogy arról majd elfogyasztható dohányt lehet szüretelni. Ilyenkor a végfelhasználó sokszor jóhiszeműen jár el, mégis bírságra számíthat a jövedéki szabályok megsértéséért, míg az értékesítő nem szankcionálható. E rendelkezések igyekeznek az elejét venni a hasonló eseteknek.

A 67. §-hoz

A törvény meghatározza, hogy a jövedéki engedélyes kereskedő kitől szerezhet be jövedéki terméket. A jövedéki engedélyes kereskedő visszavásárolhat jövedéki terméket jövedéki kiskereskedőtől. Általánossá válik továbbá a készpénzfizetés kizárása az összes jövedéki termék vonatkozásában.

A 68. §-hoz

Meghatározza, hogy a jövedéki kiskereskedő kitől szerezhet be jövedéki terméket, valamint általánossá válik a készpénzfizetés kizárása a beszerzések vonatkozásában.

A 69. §-hoz

Jövedéki kiskereskedő mozgóbolton keresztül is értékesíthet technikai sportversenyeken üzemanyagot, valamint alkoholos italokat.

A 70. §-hoz

A vendéglátási tevékenység során az üzletben tartható bontott üvegek számát, a csendes bor (szőlőbor) kiszolgálására vonatkozó szabályokat, az alkalmi rendezvényen, vásáron, piacon történő, előzetes bejelentéshez kötött értékesítés szabályait meghatározó rendelkezés.

A 71. §-hoz

A bérfőzött párlat értékesítésére vonatkozó szabály, mely szerint bérfőzött párlat adóraktár engedélyese részére vagy adózottan és zárjeggyel ellátva a kistermelő gazdasága helyén, illetve vásáron, piacon értékesíthető.

A 72. §-hoz

Az üzemanyag kiskereskedelmi forgalmazásának szabályai, mely alapján üzemanyag töltőállomáson vagy automatán, továbbá a meghatározott esetekben mozgóbolton keresztül forgalmazható.

A 73. §-hoz

A dohánygyártmányok kiszerelését a dohánytermékek előállításáról, forgalomba hozataláról és ellenőrzéséről, a kombinált figyelmeztetésekről, valamint az egészségvédelmi bírság alkalmazásának részletes szabályairól szóló Kormányrendelet szabályozza, a törvény erre utal vissza.

A 74. §-hoz

A dohánygyártmányok (a töltőfolyadékot kivéve) zárjegyköteles jövedéki termékek, amely egyúttal azt is jelenti, hogy az adójegy, mint adóbeszedési módozat kivezetésre kerül a magyar jövedéki rendszerből. Ebből a változásból két dolog következik. Egyrészt megváltozik a dohánygyártmányokkal kapcsolatos adó (jövedéki adó és általános forgalmi adó) beszedésének módja, hiszen ez jövedéki adó szempontból az általános szabályok szerint fog történni (az adófizetési kötelezettség keletkezése a szabadforgalomba bocsátáshoz fog kötődni), áfa szempontból azonban az adófizetés továbbra is atipikus lesz, tehát együtt mozog a jövedéki adóval. Másrészt viszont megmarad a bélyeg okmánybiztonsági funkciója, továbbra is kötelező lesz rajta feltüntetni azokat az információkat (pl. kiskereskedelmi eladási ár) és oly módon, ahogy az az adójegyen is történt.

A zárjegyhiány esetén a zárjegy után darabonként fizetendő összeg a zárjegyezett jövedéki termékek átlagos adótartalmánál nem kisebb szintű. A szabályozás kimondja továbbá, hogy a zárjegyhiány után fizetendő összeg jövedéki bírságként kezelendő azzal, hogy összege nem mérsékelhető, rá fizetési könnyítés nem adható.

A 75. §-hoz

A bérfőzött párlatra vonatkozó zárjegyezési rendelkezések. Bérfőzött párlat zárjeggyel ellátva értékesíthető, kivéve az adóraktár részére történő értékesítést.

A 76. §-hoz

A zárjegyfelhelyezési és -pótlási szabályok. Fontos szabály, hogy a terméket csak a zárjegy sérülése mellett lehessen megbontani, kinyitni. Ha a zárjegy a kereskedelmi forgalmazás során megsérül vagy a termékről leválik, a kereskedő kérheti a vámhatóságtól annak pótlását.

A 77. §-hoz

Az adó-visszaigényléshez kapcsolódó zárjegy-eltávolítás vagy -felülragasztás szabályai. Az eltávolítás, felülragasztás a vámhatóság jelenlétében végezhető. A megsemmisített dohánygyártmányok után adó-visszaigénylés érvényesíthető.

A 78. §-hoz

Az adóraktár engedélyesén kívül (aki a napi adatszolgáltatási kötelezettsége és a vámhatóság rendelkezésére álló adatok alapján nem kötelezett zárjegynyilvántartás vezetésére) a zárjegyigénylőnek elektronikus zárjegynyilvántartást kell vezetnie és továbbra is napi adatszolgáltatást kell teljesítenie a végrehajtási rendelet szerint jelentésköteles zárjegykészlet-változásokról.

A külföldre kivitt zárjegyet az átvételtől számított 3 hónapon belül fel kell helyezni a jövedéki termékre vagy vissza kell hozni belföldre, ellenkező esetben zárjegyhiányként kell a nyilvántartásban szerepeltetni.

A 79. §-hoz

A jövedéki adó főszabályként önadózás keretében fizetendő havonta. A vámhatóság állapítja meg az adót termékimport, szabálytalanság, a termék szabadforgalomba bocsátásakor megfizetett, egy adott felhasználáshoz kapcsolódó adómértéktől eltérő felhasználása esetén, az adóraktári engedély hatályvesztése esetén.

A 80. §-hoz

A rendelkezésre álló adatok alapján a vámhatóság a tárgyhót követő hónap 10. napjáig küldi meg tájékoztatásul - a földgáz, szén is villamos energiára vonatkozó adatok kivételével - az adóbevallás alapját képező adatokat az adóalanynak, aki erre 5 napon belül tehet észrevételt. Az adót ezt követően a tárgyhót követő hónap 20. napjáig kell megfizetni.

A 81. §-hoz

Az adóraktár engedélyese a korábbi szabályokkal egyezően fizet adóelőleget, kivéve, ha kizárólag dohánygyártmánnyal folytat adóraktári engedélyköteles tevékenységet. A módosítás az adójegyről zárjegyre történő átállás miatt szükséges annak érdekében, hogy a dohányipari szereplőknek ne változzon az adófizetési kötelezettsége, azaz az átállást követő 1-2 hónapban ne keletkezzen plusz kötelezettsége. A módosítás éppen a status quo fenntartása révén nem érinti a költségvetési bevételeket.

A 82. §-hoz

Az adó-visszaigénylések közös szabályait tartalmazó rendelkezés, így a visszaigénylésnél figyelembe vehető adómérték, a visszaigénylés feltételeként legalább az adótartalom megfizetésének kötelezettsége, az azonos visszaigénylési gyakoriság (éves, negyedéves, havi) és az igazolás módja.

A 83. §-hoz

Az adófizetési kötelezettség alóli mentesülés igazolásának részletszabályait végrehajtási rendeleti szintre utaló szabály.

A 84. §-hoz

A jövedéki ügyekben az elektronikus ügyintézés elsődlegességét kimondó szabály. Választhatóan marad elektronikus a magánszemélyek adómentes termék-előállításához kapcsolódó bejelentési kötelezettségének teljesítése, a magánfőzők bejelentési és adóbevallási kötelezettségének teljesítése, valamint a kizárólag bérfőzést végző adóraktárak nyilvántartás-vezetése, adatszolgáltatási kötelezettségének teljesítése. A választásra jogosultak az eljárás bármely szakaszában választhatnak az elektronikus és a papír alapú ügyintézés között.

A 85. §-hoz

A jövedéki ügyekben felmerült költségek viselését rendező szabály. A konkrét mértéket és a megfizetés módját a végrehajtási rendelet határozza meg.

A 86. §-hoz

Tekintettel arra, hogy a törvény a korábban alkalmazott vámtarifaszámról a termék-meghatározások kapcsán is áttér a mindenkor aktuális KN-kódra, a jogintézmény neve is kötelező érvényű KN-kód besorolásra változik. Kötelező érvényű KN-kód besorolás kérelemre és hivatalból is elvégezhető mind a felhasznált, mind az előállított termék vonatkozásában. A kötelező érvényű KN-kód besorolás kiterjed a vizsgált termék adójogi besorolására is.

A 87. §-hoz

Jövedéki termék megsemmisítése, ha a megsemmisített termék adótartamát a jogosult vissza kívánja igényelni vagy adófizetési kötelezettség alóli mentesülésként el kívánja számolni, vámhatósági jelenlét mellett végezhető. Ebből következően, ha pl. a gyógyszergyártás során hulladékként jövedéki terméknek minősülő anyag keletkezik, az vámhatósági jelenlét nélkül is megsemmisíthető, ha az adóraktár engedélyese a tevékenységéhez felhasznált jövedéki termék után, melyből utóbb a hulladék keletkezett, korábban adófizetési kötelezettség alóli mentesülést érvényesített.

Nem szükséges a vámhatóság jelenléte a tudományos és oktatási célra előállított termék, a magánfőző által főzhető mennyiséget túllépett párlat és a cefremoslék megsemmisítéséhez. A megsemmisítés időpontját 3 nappal korábban kell a vámhatóságnak bejelenteni.

A 88. §-hoz

A korábbi szabályozás (végrehajtási rendelet) hivatalos zárként határozta meg az adóraktár engedélyese és a felhasználói engedélyes által a jövedéki termék előállítása során a berendezéseken, mérőeszközökön elhelyezendő hatósági zárat. Ha az engedélyes a hatósági záron változtatást kíván végrehajtani, ezen szándékát be kell jelentenie a vámhatósághoz, kivéve ha baleset, üzemzavar történt. A berendezés, merőeszköz működésében keletkezett rendellenességet is haladéktalanul be kell jelenteni a vámhatóságnak, valamint a tevékenységet be kell fejezni kivéve, ha ezen kötelezettség alól a vámhatóság előzetesen eltérést engedélyezett.

A 89. §-hoz

Az adófizetési kötelezettség alóli mentesülés érvényesítése érdekében a mintát a mintavételi szabályzatnak megfelelő módon kell venni és a mintavételről jegyzőkönyvet kell készíteni.

A 90. §-hoz

A szigorú számadású jövedéki bizonylatokat megállapító szabály (üzemszünet ideje alatt alkalmazott papír alapú okmányok, EKO, szállítólevél, borkísérő okmány).

A 91. §-hoz

A Ket.-tel párhuzamos eljárási rendelkezések elhagyása, továbbá annak kimondása, hogy jövedéki engedélyezési eljárásban a hatóság mulasztásban megnyilvánuló jogsértése esetén sem illeti meg a kérelmezőt a kérelmezett jog gyakorlása. Tekintettel a jövedéki engedélyek megadásának szigorú tárgyi, pénzügyi és személyi feltételeire, valamint azok teljesülésének vámhatóság általi helyszíni vizsgálatának követelményére, továbbá a vámhatóság cselekvésének szükségességére a (regisztráció az uniós számítógépes rendszerben) működőképességhez, jogi ellentmondásokat, jogalkalmazási problémákat okozhatna, technikai akadályokba ütközne és jövedéki adókockázatot jelentene a kérelmezett jog gyakorlásának hatósági mulasztás esetén való lehetővé tétele.

A kézbesítési vélelem beálltáról a vámhatóság jövedéki ügyekben értesíteni köteles az ügyfelet.

A 92. §-hoz

Bizonyos jövedéki tevékenységek végzéséhez törvényi követelményként támasztott büntetlen előélet igazolására és az adatok kezelésére vonatkozó rendelkezések.

A 93. §-hoz

A vámhatóság által kezelt közhiteles hatósági nyilvántartásokra vonatkozó szabályok.

A 94. §-hoz

Az E85 állami támogatásnak minősülő adókedvezményre vonatkozó rendelkezés.

A 95. §-hoz

Az állami támogatásnak minősülő jövedéki adókedvezményekre, így a hajózáshoz, a vasúti közlekedésben adómentesen felhasználható gázolaj esetére, a kereskedelmi gázolaj utáni adó-visszaigénylés esetére, a motorfejlesztéshez adómentesen felhasználható üzemanyagok esetére vonatkozó állami támogatási szabályok.

A 96. §-hoz

Jövedéki ügyekben lefolytatott ellenőrzések esetén az Art. szabályait a jövedéki törvény Ellenőrzés alcímében meghatározott eltérésekkel kell alkalmazni. Továbbá e szakasz tartalmazza a jövedéki ügyekben lefolytatott, ellenőrzéssel lezárt időszakot nem eredményező ellenőrzések közös, tartalmilag változatlan szabályait.

A jövedéki adóalanynak nem minősülő ellenőrzötteknél lefolytatott ellenőrzések esetén is az Art. eljárási szabályait kell alkalmazni, azzal az eltéréssel, hogy az adózó alatt az ellenőrzött személyt kell érteni. A folyamatos jelenléttel, technikai eszközzel, többlet-adatszolgáltatási kötelezettség előírásával megvalósuló ellenőrzést fellebbezésre tekintet nélkül végrehajtandó határozattal kell elrendelni, és adóraktárnál legfeljebb egy évig, más jövedéki alanyoknál legfeljebb 3 hónapig tartható fenn. E szabály nem zárja ki az ismételt elrendelés lehetőségét, illetve a technikai eszköz elhelyezésével megvalósuló fokozott ellenőrzési mód időtartam-korlátozás nélkül elrendelhető. A határozattal elrendelt ellenőrzési mód fenntartásának indokoltságát az ellenőrzött kérelmére a vámhatóság soron kívül felülvizsgálja. Az adatszolgáltatás keretében megküldött és az uniós számítógépes rendszerben megadott adatok elemzését az állami adó- és vámhatóság külön ellenőrzés elrendelése nélkül, folyamatosan végzi.

A 97. §-hoz

A jövedéki termék birtokosának a birtokolt jövedéki termék eredetét és a birtoklás jogszerűségét minden esetben hitelt érdemlően igazolnia kell.

A 98. §-hoz

Meghatározza, hogy a vámhatóság milyen feltételekkel és milyen módon vizsgálhatja a csomagküldeményeket, valamint milyen intézkedéseket tehet jogsértés alapos gyanúja esetén.

A 99. §-hoz

Az Art. adóbírságra, mulasztási bírságra és az adómérséklésre vonatkozó rendelkezései jövedéki eljárásokban nem alkalmazandóak annak érdekében, hogy az egyértelmű jogalkalmazás érdekében a fontos eljárási szabályok egy jogszabályban szerepeljenek.

A 100. §-hoz

Alapvető logikai változások kerülnek bevezetésre a jogkövetkezmények területén az új jövedéki törvényben. Egyrészt megszűnik az Art. és a jövedéki törvény szankciórendszerének dichotómiája, másrészt pedig a mulasztási bírság kategóriája is eltűnik. Az új jogszabályban kizárólag jövedéki bírság lesz kiszabható a jövedéki jogsértések szankciójaként, amelynek mértéke attól fog függeni, hogy a jogsértés okozott-e vagyoni hátrányt a központi költségvetésnek vagy sem. Előbbi egy magasabb, utóbbi (ezek feleltethetők meg a jelenleg a korábbi mulasztási bírsággal sújtandó jogsértéseknek) pedig egy alacsonyabb bírságot eredményez. Kivétel az az eset, ha a jövedéki engedélyes kereskedelmi tevékenységet folytató kereskedő kétséget kizáróan adózott termékeket forgalmaz, de nem rendelkezik jövedéki engedéllyel. Ilyenkor a kivetendő jövedéki bírság alapja a kereskedő termékköre szerinti jövedéki engedélyhez előírt jövedéki biztosíték összege.

A 0 adómértékű termékek esetében a törvény „mesterséges” adómértékeket alkalmaz a bírság kalkulálásánál, így az adóraktáron kívül jogszerűtlenül előállított, nulla adómértékű jövedéki termékek esetén is lehet „kvázi adótartalmat” számítani. Szintén konkrét bírság tételt határoz meg a törvény a szárított, fermentált dohánnyal, valamint a cukorcefrével elkövetett jogsértések esetére.

A 101. §-hoz

Az objektív felelősség szigorú szabályaira tekintettel, a korábbi szabályozáshoz képest változás, hogy a törvény szerint nincs olyan eset, amikor nincs helye a méltányosság gyakorlásának, azaz a vámhatóságnak minden ügyben meg lesz a lehetősége arra, hogy a bírságot mérsékelje, kiszabását mellőzze, ha az eset körülményeinek vizsgálata alapján erre okot lát.

A 102. §-hoz

Bármely dolog lefoglalható a tényállás tisztázása és az elkobzás érvényesítése érdekében. A törvény meghatározza a kifogás alkalmazásának, a lefoglalás megszüntetésének szabályait.

A 103. §-hoz

Meghatározza, hogy mely esetekben alkalmazandó elkobzás, valamint az elkobzott dolgok kezelésének (megsemmisítés, átadás, felhasználás) szabályait.

A 104. §-hoz

A jogkövetkezmények együttes alkalmazását lehetővé tevő szabály.

A 105. §-hoz

A magánfőzés szabályainak ellenőrzése során alkalmazandó szabályok, jogkövetkezmények meghatározása.

A 106. §-hoz

A magánfőzés szabályainak megsértése esetén az önkormányzati adóhatóság által alkalmazható jogkövetkezmények meghatározása.

A 107. §-hoz

Az üzletbezárás szabályai: első esetben 12, majd 30, további jogsértések esetén 60 nyitvatartási napig terjedően zárhatóak be az üzlethelyiségek.

A 108. §-hoz

Az előállításra és szállításra vonatkozó speciális rendelkezések az energiatermékek közül kizárólag az ellenőrzött energiatermékekre alkalmazandók. Ebből következően - az uniós szabályozással összhangban - nem kell adóraktári engedély CNG (és LNG) előállításához. Az üzemanyagcélú földgáz esetében a töltőállomás adóval növelt áron kapná a földgázt az energiakereskedőtől (ld. az adófizetési kötelezettség energiatermékekre vonatkozó speciális eseteit).

A 109. §-hoz

Az energiatermékek esetében alkalmazandó adóalap meghatározása.

A 110. §-hoz

A benzinre egy adómérték vonatkozik, elhagyásra kerül az ólmozott benzinre meghatározott külön adómérték, tekintettel arra, hogy ez a termék nem forgalmazható.

Az egyes fűtőolajokra, azok eltérő minőségi tulajdonságai miatt megállapított eltérő adómérték elhagyásra kerül. Tüzelő-, fűtőolaj célra egységesen a hatályos alacsonyabb adómérték vonatkozik, és kizárólag az üzemanyagcél esetén lesz magasabb az adómérték. Megjegyzendő továbbá, hogy az egyes folyékony tüzelő- és fűtőanyagok kéntartalmáról szóló NFM rendelet értelmében fűtőolajok közül eleve csak az alacsonyabb kéntartalmú forgalmazható.

Az energiaadó irányelv szerinti elhatároláshoz igazodva az adómértékek tekintetében üzemanyag és tüzelő- fűtőanyag célú földgázt különböztetünk meg. Ezek adómértéke az uniós adóminimumhoz igazodik. Az új logikából következően az LNG igazságos és logikus módon a CNG adómértékével adózik és nem az LPG-ével.

Általános szabály, valamennyi energiatermékre vonatkozóan, hogy az üzemanyag, tüzelő-, fűtőanyag célú felhasználásnak megfelelően, a hozzá legközelebb álló energiatermék adómértékével adózik. Mindez igaz például a bioüzemanyagokra, az egyéb ellenőrzött ásványolajra és a megfigyelt termékre. Az olyan termékek, amelyekhez a fűtőolaj a legközelebb álló energiatermék, tüzelő-, fűtőanyag célú felhasználás esetében így mindenképpen a fűtőolaj adómértékével fognak adózni.

Megszűnik a nem szabványos üzemanyagokra vonatkozó eltérő adómérték, az ugyanis állami támogatásnak minősülne.

A 111. §-hoz

Az energiaadó törvény integrálásával összefüggésben speciális adókötelezettségi és adófizetési kötelezettségi szabályok vonatkoznak majd az energiatermékekről szóló fejezetben a földgázra, villamos energiára és szénre, amely szabályok - az alábbi eltérésekkel - lényegüket tekintve megegyeznek a hatályos energiaadó törvény rendelkezéseivel.

A megújuló energiaforrásból [geotermikus, nap-, szél-, vízenergiából vagy biomasszából (ideértve a biomasszából előállított terméket is)] előállított villamos energia mentesülésének esetei között - a 2003/96/EK irányelvvel összhangban - nem kerül külön nevesítésre a biomasszából előállított termékek közé sorolandó, hulladéklerakóból, illetve szennyvízkezelő létesítményből származó gáz és a biogáz.

Új adófizetési kötelezettséget keletkeztető eset, ha a távhőszolgáltató valótlan nyilatkozatot tesz az adót visszaigénylő távhőtermelő létesítmény felé a lakosság részére szolgáltatott hő mennyiségéről. Az adó alanya ebben az esetben a távhőszolgáltató.

Az általános szabályoktól eltérő módon keletkezik adófizetési kötelezettség az üzemanyagcélú földgáz és villamos energia gépjárművek közvetlen kiszolgálása céljából történő értékesítése esetén. Az új rendelkezésre az adóraktári körből kikerült CNG, illetve az üzemanyagcélú villamos energia helyzetének az egyértelmű rendezése érdekében volt szükség. Az új szabály értelmében a töltőállomás már adózottan kapja az üzemanyagcélú földgázt vagy villamos energiát az energiakereskedőtől.

A 112. §-hoz

Az általános eseteken kívüli, energiatermékekhez kapcsolódó adófizetési kötelezettség alóli mentesülési esetek meghatározása. Az általános szabályokból következően e felhasználási célokhoz kapcsolódóan visszaigénylés is érvényesíthető. A részletszabályokat a végrehajtási rendelet fogja tartalmazni.

A repülés - az energiaadó irányelvvel összhangban - általánosan mentesül a magán és kedvtelési célt kivéve. A meghatározás a légiközlekedésről szóló törvény fogalmaihoz igazodik. A repülőgép üzemanyagot kiszolgáló adóraktár részének tekintendő a kiszolgálást végző tartályautó is.

A hajózás vonatkozásában mentesül az adófizetési kötelezettség alól a betöltés időpontjában az adóraktár engedélyese. Az adóraktár részének tekintendő a közforgalmú hajózási kikötőben állomásozó, és azt hajótöltési céllal elhagyó hajó.

Az adóraktár engedélyese mentesül az adófizetési kötelezettség alól az adóraktárában adófelfüggesztési eljárás alatt álló energiatermékre, amelyet:

- energiatermék előállításához kapcsolódó célra,

- kapcsolt hő- és villamos energia, valamint lakossági energiafogyasztónak szolgáltatott hő (ideértve a központi fűtésről és melegvíz-szolgáltatásról szóló kormányrendelet szerinti központi fűtést és melegvíz-szolgáltatást) előállítása céljára,

- kémiai redukcióban, ásványtani, elektrolitikus és kohászati folyamatban

használ fel.

A fenti felhasználási célokhoz kapcsolódóan - az általános szabályokból következően - a földgáz, szén és villamos energia esetében visszaigénylés érvényesíthető.

A 113. §-hoz

Általános visszaigénylési időkorlát, 5 év vonatkozik mindegyik esetre. A visszaigénylés gyakorisága is egységes (évente, negyedévente, havonta) választás szerint. Részletszabályok, így különösen a jogosultság igazolásának a módja a végrehajtási rendeletben.

Tekintettel az általános szabályra, mely szerint amely tevékenység mentesül az adófizetési kötelezettség alól, arra visszaigénylés is érvényesíthető, az ilyen esetek (pl. repülés, hajózás) nem jelennek meg az adó-visszaigénylésről szóló részben.

Az uniós minimumnak megfelelő mértékig visszaigényelhetővé válik az úszómunkagépekben (a vízi munka végzésére alkalmas úszólétesítmény, amely rendeltetésénél fogva nem végez árufuvarozást, illetőleg személyszállítást) felhasznált gázolaj adója. Visszaigényelhetővé válik továbbá a közfeladatot ellátó állami tulajdonú szervezetek által közlekedési célra felhasznált földgáz adója.

Változatlan marad a kereskedelmi gázolaj kedvezménye azzal, hogy a km-óra állás feltüntetési kötelezettség megszűnik. Az üzemeltető és a járművek nyilvántartásba vétele nem lesz az adó-visszaigénylés feltétele (azaz annak elmulasztása vagy hibás teljesítése nem eredményez jogosulatlan visszaigénylést).

A 114. §-hoz

Minősített földgázellátási üzemzavar esetén a gázolaj felhasználáshoz kapcsolódóan adó-visszaigénylés érvényesíthető.

A 115. §-hoz

Motorfejlesztéshez kapcsolódóan adó-visszaigénylés érvényesíthető.

A 116. §-hoz

Az „Egyéb ipari felhasználás” alcím alapvetően a korábbi energiaadó törvény visszaigénylési jogcímeit tartalmazza. Ki kell emelni azonban, hogy azok az esetek nem szerepelnek itt, amelyekre az adófizetési kötelezettség alóli mentesülésük okán - az általános szabályokból következően - érvényesíthető visszaigénylés. Ebből következően, nem szerepel e §-ban, de visszaigényelhet:

- a villamos energiáról szóló törvény szerinti elosztó vagy átviteli hálózatra betáplált villamos energia előállításához energiaterméket felhasználó személy (tekintettel arra, hogy energiaterméket energiatermék előállításához kapcsolódó célra használ fel);

- a saját felhasználásra előállított villamos energia termelésére energiaterméket felhasználó személy (tekintettel arra, hogy energiaterméket energiatermék előállításához kapcsolódó célra használ fel);

- kapcsolt hő- és villamos energia, valamint lakossági energiafogyasztónak szolgáltatott hő (ideértve a központi fűtésről és melegvíz-szolgáltatásról szóló kormányrendelet szerinti központi fűtést és melegvíz-szolgáltatást) előállítása céljára energiaterméket felhasználó személy,

- kémiai redukcióban, ásványtani, elektrolitikus és kohászati folyamatban energiaterméket felhasználó személy.

A 117. §-hoz

A mezőgazdaságban felhasznált gázolaj utáni adó-visszaigénylés vonatkozásában a főbb szabályokat a törvény, a részletszabályokat a végrehajtási rendelet tartalmazza.

A törvény értelmében, ha a gépi bérmunka-szolgáltatást végző nem tudja igazolni a felhasznált gázolaj eredetét, a gépi bérmunka-szolgáltatást igénybe vevő köteles a már visszaigényelt adót visszafizetni.

A 118. §-hoz

A távhőtermelő létesítményt üzemeltető személy a lakosságnak szolgáltatott hő előállítására felhasznált energia után mentesül az adófizetési kötelezettség alól, ha a felhasznált termék ellenőrzött energiatermék volt, illetve visszaigényelheti az adót. Előfordulhat azonban olyan eset, hogy a hő lakosság részére történő szolgáltatását nem közvetlenül a távhőtermelő létesítmény, hanem egy közbeiktatott távhőszolgáltató végzi. Az ilyen esetek egyértelmű rendezése érdekében szükséges kimondani azt, hogy a távhőtermelő létesítmény ilyenkor a távhőszolgáltató által kiadott, a lakosság részére szolgáltatott hő mennyiségéről szóló igazolással érvényesítheti a visszaigénylési jogosultságát. Valótlan nyilatkozat esetén a távhőszolgáltatónak adófizetési kötelezettsége keletkezik.

A 119. §-hoz

A jelölt gázolaj előállításához kapcsolódó bejelentési kötelezettségre vonatkozó rendelkezés.

A 120. §-hoz

Gyakorlati okokból indokolt speciális szabályozás a terméktávvezeték adóraktár esetében: nem kell jövedéki biztosítékot nyújtani, valamint nyilvántartást vezetni. Szintén nem kell e-TKO-t vagy szállítólevelet alkalmazni, hanem az átadás-átvételről jegyzőkönyvet kell kiállítani, melynek adatait a terméktávvezeték adóraktár részére átadó vagy tőle átvevő adóraktár engedélyes a napi adatszolgáltatásában továbbítja a vámhatóság felé.

A 121. §-hoz

Meghatározza, hogy ki állíthat elő, használhat fel, szerelhet ki, forgalmazhat egyéb ellenőrzött ásványolajat. Adózott egyéb ellenőrzött ásványolaj felhasználásához, kiszereléséhez nem kell felhasználói engedély.

A 122. §-hoz

Meghatározza, hogy ki állíthat elő, használhat fel, szerelhet ki megfigyelt terméket. Adózott megfigyelt termékek felhasználásához, kiszereléséhez nem kell felhasználói engedély.

A 123. §-hoz

Nem lehet a felhasználás célja egyéb ellenőrzött ásványolaj vagy megfigyelt termék adóköteles felhasználása.

A 124. §-hoz

Az alkalmazandó adómérték a gázolaj adómértéke, vagy a 3814 00 90 vámtarifaszám alatti termék esetében, amennyiben az legalább 85 térfogatszázalékban etilalkoholt tartalmaz, illetve a denaturált alkohol esetében az alkoholtermékekre vonatkozó általános adómérték. Ez az adómérték alkalmazandó minden olyan esetben, amikor ezen termékekre adófizetési kötelezettség keletkezik.

A 125. §-hoz

A sör adóalapját és adómértékét meghatározó rendelkezés.

A 126. §-hoz

A kisüzemi sörfőzdék mentesülnek a jövedéki ügyintézői képesítés követelménye alól. A kisüzemi sörfőzdék jövedéki biztosítéki, nyilvántartás-vezetési és adatszolgáltatási szabályai az általános adóraktári szabályokkal megegyezőek.

A 127. §-hoz

Csendes bor adóalapját és adómértékét meghatározó rendelkezés.

A 128. §-hoz

A habzóbor adóalapját és adómértékét meghatározó rendelkezés.

A 129. §-hoz

Az egyéb csendes erjesztett ital adóalapját és adómértékét meghatározó rendelkezés.

A 130. §-hoz

Az egyéb habzó erjesztett ital adóalapját és adómértékét meghatározó rendelkezés.

A 131. §-hoz

A köztes alkoholtermék adóalapját és adómértékét meghatározó rendelkezés.

A 132. §-hoz

Az alkoholtermék adóalapját és adómértékét meghatározó rendelkezés. Eltérő a bérfőzött adómértéke legfeljebb 50 liter 86 térfogatszázalékos alkoholtartalmú párlat mennyiségig, valamint a felett. A magánfőzött párlat esetében az adót párlat adójegy vásárlása útján kell megfizetni.

A 133. §-hoz

A kizárólag a különféle alkoholtartalmú termékek esetében érvényesülő adómentes felhasználási és adómentes előállítási eseteket összefoglaló rendelkezés:

- az erjesztett italok saját fogyasztásra történő otthoni előállítása (csendes bor bejelentés nélkül, sör, egyéb csendes erjesztett ital (gyümölcsbor), palackos erjesztésű habzóbor vagy egyéb habzó erjesztett ital bejelentéssel),

- tudományos és oktatási célra előállított és felhasznált alkoholtermék azzal a feltétellel, hogy az előállító saját maga használja fel, semmisítse meg,

- gyógyszerek, gyógyszernek nem minősülő gyógyhatású készítmények előállításához felhasznált alkohol,

- ecet előállításához felhasznált alkohol,

- az uniós szabályokhoz igazodás következtében csak a nem alkoholos italok vagy ételek előállításához felhasznált aromák előállításához kapcsolódik a mentesülés, az alkoholos italok aromáihoz nem. Ha például az adóraktári körbe vont aromaelőállító üzem sör gyártásához készít aromát, az előállított aroma e-TKO-val, az alkoholtermékekre vonatkozó adókockázatot fedező jövedéki biztosíték nyújtása mellett szállítható a sörgyártó üzembe,

- a legfeljebb 8,5 liter tiszta szesz/100 kilogramm alkoholtartalmú csokoládéhoz, és a legfeljebb 5 liter tiszta szesz/100 kilogramm alkoholtartalmú egyéb élelmiszerhez felhasználás,

- az uniós szabályokhoz igazodás érdekében megszűnik az a lehetőség, hogy a csokoládégyártó csokoládégyártáshoz előállított alkoholos gyümölcsöt adóraktári engedély nélkül, adózatlanul felhasználhasson csokoládé előállítására. A csokoládégyártónak vagy adóraktári engedélyt kell kérnie és az általános szabályok szerint jövedéki biztosítékot nyújtania, adatszolgáltatást teljesítenie, vagy adózott alkoholos gyümölcsből bármiféle engedély nélkül előállíthatja a csokoládét, majd az előállított csokoládéhoz felhasznált alkohol jövedéki adóját visszaigényelheti,

- a részlegesen denaturált alkohol nem emberi fogyasztásra szolgáló termék előállításához történő felhasználása. Az emberi fogyasztásra szolgáló kifejezés alatt az ember által élvezeti cikként történő felhasználás értendő továbbra is, tehát a parfümhöz vagy szájvízhez történő felhasználás is megvalósíthatja a mentesülési esetet, ha a termék emberi, élvezeti cikként történő fogyasztásra alkalmatlan,

- a nem emberi fogyasztásra szolgáló termék előállításához történő alkohol-felhasználásnál megmarad az a lehetőség, hogy amennyiben technológiai, műszaki vagy egészségügyi szempontok miatt nem lehet részleges denaturálással előállított alkoholt használni, akkor indokolt esetben denaturálás hiányában is bekövetkezhet a mentesülés az alkohol felhasználásával,

- teljes denaturálás.

A 134. §-hoz

Csendes bor adóraktárban történő előállítása egyszerűsített adóraktári engedéllyel történhet. Az új szabályozás a bármiféle kezelés nélküli tárolást nem köti egyszerűsített adóraktári engedélyhez, tehát palackozott csendes bor továbbra is mennyiségi korlátozás nélkül tárolható adófelfüggesztéssel az általános szabályok szerinti adóraktárban is.

A mobil palackozóra vonatkozó bejelentési és nyilvántartás-vezetési kötelezettséget megszünteti az új szabályozás. Ez azt jelenti, hogy amennyiben csendes bor palackozására adóraktárban vagy kisüzemi bortermelő üzemében kerül sor, akkor az adóraktárnak, illetve a kisüzemi bortermelőnek kell a palackozást nyilvántartásában vezetni és adatszolgáltatásában szerepeltetni akkor is, ha nem ő a palackozó berendezés üzemeltetője. Jövedéki szempontból azonban az új szabályok szerint nem szükséges bejelenteni, sem nyilvántartást vezetni arról az esetről, ha magánszemély adómentes csendes borának saját használatra történő palackozását adóraktáron vagy kisüzemi bortermelő üzemén kívül végzik mobil palackozó berendezéssel.

Egyszerűsített adóraktárban továbbra is előállítható, tárolható marad a palackozott fröccs és a saját előállítású csendes borból palackos erjesztéssel készülő habzóbor, de utóbbi esetben, mivel nem 0 jövedéki adómértékű termékről van szó, speciális szabály rendelkezik arról, hogy a tevékenység támogatása érdekében főszabályként ilyen esetben sem kell jövedéki biztosítékot nyújtani, kivéve, ha egyszerűsített adóraktár engedélyese az adózás rendjéről szóló törvény szerint kockázatos adózónak minősül, utóbbi esetben 250 ezer forintos jövedéki biztosítékot kell nyújtani a tevékenység után. A szabályozás egyértelművé teszi továbbá, hogy az évi 10 000 liter abszolút korlát, tehát az egyszerűsített adóraktár készlete e termékből nem haladhatja meg a 10 000 litert.

A 135. §-hoz

Az egyszerűsített adóraktár belföldi bor- és palackos erjesztésű habzóborszállításánál változatlanul borkísérő okmány alkalmazandó.

A 136. §-hoz

Az egyszerűsített adóraktár engedélyese számára megszűnik a palackos (0-2 liter), kannás (2-25 liter), hordós (25 liter felett) kiszerelés kötelező nyilvántartásbeli elkülönítésének jövedéki kötelezettsége, helyette a 60 liter feletti tárolóedényekben elhelyezett mennyiség termékenkénti együttes, az ennél kisebb kiszerelésekről pedig a kiszerelésenkénti nyilvántartás lesz előírás.

Az egyszerűsített adóraktáraknak az évi két alkalommal történő készletelszámolás helyett évente csak egy alkalommal, a borpiaci év végét követő augusztus 15-ig kell elektronikusan - az elszámolásban elkülönítve a bérmunkára átvett, bérmunkában tárolt mennyiséget - elszámolni, a vámhatóság helyett a hegybíró felé, aki az elszámolás adatait az Integrált Szőlészeti és Borászati Információs Rendszeren (ISZBIR) keresztül 21 napon belül elérhetővé teszi a vámhatóság részére. Az egyszerűsített adóraktár a palackos erjesztésű habzóbor utáni adóbevallási és adófizetési kötelezettséget az éves készletelszámolás időpontjával egyidejűleg köteles teljesíteni.

A kisüzemi bortermelői feltételeknek megfelelő egyszerűsített adóraktári engedélyes a vámhatóságnak tett nyilatkozata alapján mentesül az adóraktári követelmények teljesítése alól. A kisüzemi bortermelői szabályok alkalmazására vonatkozó nyilatkozat alapján a vámhatóság - a kisüzemi bortermelői jogszabályi feltételek teljesülése esetén - az egyszerűsített adóraktári engedélyt visszavonja. A kisüzemi bortermelői szabályoknak egyébként megfelelő személy bármikor kérhet egyszerűsített adóraktári engedélyt.

A 137. §-hoz

Az adóraktári engedély alól mentesült kisüzemi bortermelő belföldre borkísérő okmánnyal adhat fel csendes bort és palackos erjesztésű habzóbort.

A kisüzemi bortermelőtől induló, külföldre adófelfüggesztéssel (tagállami adóraktárnak, vagy harmadik országba más tagállamon keresztül) történő csendes bor szállítás e-TKO alkalmazásával történhet. Ennek alkalmazásához a kisüzemi bortermelőnek a csendes bor uniós tagállamba, vagy uniós tagállamon keresztül harmadik országba szállítási szándéka esetén egy alkalommal egyedi azonosításra alkalmas regisztrációs számot kell kérnie a vámhatóságtól. E regisztrációs szám birtokában, az e-TKO adatai vámhatóságnak megadásával tud szállítást kezdeményezni.

A kisüzemi bortermelőtől induló, külföldre szabad forgalomban (tagállami kereskedő vagy tagállami végső fogyasztó címzettnek) történő csendes bor szállítása EKO vagy az EKO adattartalmának megfelelő mezőszámozású és adatokat tartalmazó egyéb kereskedelmi okmány alkalmazásával történik.

A kisüzemi bortermelő szakmai nyilvántartásában a 60 liter feletti tárolóedényekben elhelyezett csendes bor mennyiséget termékenként együttesen, az ennél kisebb kiszereléseket pedig kiszerelésenkénti bontásban tartja nyilván.

A kisüzemi bortermelőnek évente egy alkalommal, a borpiaci év végét követő augusztus 15-ig kell - az elszámolásban elkülönítve a bérmunkára átvett, bérmunkában tárolt mennyiséget - elszámolnia a hegybíró felé, aki az elszámolás adatait az Integrált Szőlészeti és Borászati Információs Rendszeren (ISZBIR) keresztül 21 napon belül elérhetővé teszi a vámhatóság részére. Az állami adó- és vámhatóság hatáskörébe tartozó adók tekintetében elektronikus adóbevallásra kötelezett kisüzemi bortermelő mennyiségi elszámolását is elektronikusan nyújtja be.

Ha a kisüzemi bortermelő törvényi meghatározásában foglalt feltételek közül valamelyik nem teljesül, a kisüzemi bortermelő a feltétel nem teljesülésének bekövetkezését követő hónap 15. napjáig egyszerűsített adóraktári engedély iránti kérelmet köteles előterjeszteni.

A 138. §-hoz

A csendes bor és az egyéb csendes erjesztett ital 2 litert meghaladó kiszerelésű szállításánál használt hivatalos zár alkalmazása alóli törvényi kivételek köre kiegészül az adófizetési kötelezettség alól mentesült személy által csendes bornak, egyéb csendes erjesztett italnak a saját vagy családja személyes fogyasztására szánt szállításával, ha a szállított mennyiség nem haladja meg a 30 litert.

A 139. §-hoz

Borászati melléktermék kezelésére vonatkozó rendelkezés.

A 140. §-hoz

A kereskedelmi főzést is végző adóraktárak az új szabályozás szerinti, napi elektronikus adatszolgáltatásuk keretében tesznek jelentést a bérfőzéshez kapcsolódó készletváltozásokról is, valamint a bérfőzéshez kapcsolódó, a bérfőzetőktől beszedett adó vámhatóságnak történő befizetésére vonatkozó kötelezettségüket a kereskedelmi főzéshez kapcsolódó adófizetési kötelezettségükkel legkésőbb együttesen teljesítik (tárgyhót követő hónap 20-ig). A kereskedelmi és bérfőzést egyaránt végző adóraktár a nem adóalanyként fizetendő (azaz a bérfőzetőktől beszedett) adóról nem nyújt be adóbevallást, ezen befizetések elszámolása a napi adatszolgáltatás adatai alapján történik.

A kereskedelmi főzés jövedéki biztosítékát az általános jövedéki biztosítéki szabályok szerint kell nyújtani, megszűnik az eltérő jövedéki biztosítéki szabály. A bérfőzést is és kereskedelmi főzést is végző adóraktár tehát eldöntheti, hogy a bérfőzés adókockázatára esően magasabb jövedéki biztosítékot nyújt vagy gyakorítottan fizeti be a bérfőzetőktől beszedett adót és nem emeli meg jövedéki biztosítékát.

A kizárólag bérfőzést végző adóraktárak adófizetési kötelezettsége a bérfőzött párlat adótartalmának 1 millió forintot elérését, illetve az elszámolási időszak végét követő munkanapon keletkezik.

A bérfőzést végző adóraktár bérfőzéshez kapcsolódó fizetési késedelme (itt az adóraktár nem adóalanyként kötelezett fizetésre) esetén az adózás rendjéről szóló törvény késedelmi pótlékszabályait kell alkalmazni.

A bérfőzött párlat származási igazolás szabályai egységesen törvényi szinten kerülnek meghatározásra.(magánszemélynél 15, adóraktárnál 3 év, majd 2 évente hosszabbítható).

A 141. §-hoz

A bérfőzött párlat csak a bérfőzető személyes fogyasztását szolgálhatja, valamint speciális esetben (ld. 70. §) értékesíthető.

A 142. §-hoz

A kizárólag bérfőzést végző adóraktár jövedéki biztosítéka 200 ezer forint marad, mentes marad a kettős könyvvitel vezetésének kötelezettsége alól, nyilvántartása a bérfőzési napló marad. A bérfőzési naplóból történő adatküldésre vonatkozó, tartalmilag változatlan szabályok törtvényi szintre kerülnek.

A 143. §-hoz

A magánfőzésre vonatkozó rendelkezések: desztillálóberendezés bejelentése az önkormányzati adóhatósághoz, párlat adójegy beszerzése a vámhatóságtól, az esetleges többlet mennyiség megsemmisítése. A magánfőzött párlat nem értékesíthető. A magánfőzés esetében az elévülési idő speciálisan 1 év.

A 144 §-hoz

A denaturáláshoz adóraktári engedély szükséges, a denaturálás időpontját 3 nappal előre be kell jelenteni a vámhatóságnak és denaturálás csak a vámhatóság képviselőjének jelenlétében történhet. A teljesen denaturált alkohol EKO-val szállítható. A legalább 2 literes kiszerelésű denaturált alkoholt adóraktár engedélyese, felhasználói engedélyes és nyilvántartásba vett felhasználó használhat fel, 2 liter alatti kiszelésű denaturált alkoholt adóraktár engedélyese, felhasználói engedélyes szerelhet ki.

A 145. §-hoz

Az adóalapra, adómértékre vonatkozó rendelkezések. Magyarország cigaretta uniós adóminimumának teljesítésére vonatkozó derogációja 2017. december 31-jével lejár. Tekintettel erre, a hatályos adómértékeket figyelembe véve meg kell emelni a cigaretta, valamint ezzel összefüggésben a fogyasztási dohány, szivar és szivarka adómértékét is. Az esetleges negatív piaci folyamatok elkerülése érdekében az uniós adóminimumot 3 lépcsőben érjük el, melynek második lépcsőjét tartalmazza a rendelkezés.

Zárjegy nélküli zárjegyköteles dohánygyártmány esetében, ha a dohánygyártmányt belföldön nem forgalmazzák, a vámhatóság által az adófizetési kötelezettség keletkezésének időpontjában az adott dohánygyártmány típusra és kiszerelési mennyiségre vonatkozóan a legmagasabb nyilvántartott, jövedéki adót és általános forgalmi adót tartalmazó kiskereskedelmi árat kell kiskereskedelmi eladási árnak tekinteni.

Csak a gyártó által meghirdetett áron lehet értékesíteni kiskereskedelmi tevékenység keretében a zárjegyköteles dohánygyártmányt, azonban kivételként került meghatározásra a visszavásárlás esete, amikor is az új jövedéki törvény eltérni enged a főszabálytól. Ezek a tranzakciók bár értékesítésnek minősülnek, de nem részei a klasszikus kiskereskedelmi tevékenységnek, így nem indokolt a visszavásárlási ár szabad meghatározásának korlátozása.

A 146. §-hoz

Speciális igazolásra vonatkozó rendelkezés a harmadik országból személyi poggyászként behozott dohánygyártmányok esetében.

A 147. §-hoz

Speciális, a dohánygyártmányok esetében alkalmazható adó-visszaigénylési eset: az adóraktár engedélyese a megsemmisített termék után visszaigényelheti az adót.

-----STARTING---POINT---VEGE---

A 148. §-hoz

Felhatalmazó rendelkezések a törvény végrehajtását szolgáló részletszabályokat tartalmazó Korm. rendelet és miniszteri rendeletek megalkotásához.

A 149. §-hoz

Hatályba léptető rendelkezés. Főszabály szerint az új törvény 2016. november 1-jén lép hatályba, ez azonban valójában csak az átmeneti rendelkezések hatályba lépésére vonatkozik. Az új törvény lényegi rendelkezései valójában 2017. január 1-jén lépnek hatályba, a vámhatósági adómegállapításra vonatkozó rendelkezés pedig 2018. január 1-jén.

A 150. §-hoz

Átmeneti rendelkezések az új törvény rendelkezéseire való felkészüléshez megfelelő idő biztosítása érdekében.

A 151. §-hoz

A magánfőzőnél lévő magánfőzött párlatra mindig az előállításkor hatályos szabályok vonatkoznak.

A 152. §-hoz

Az átültetett európai uniós jogszabályok listája.

A 153. §-hoz

Műszaki szabályok, szabványok bejelentésére vonatkozó rendelkezés.

A 154-156. §-hoz

A 2017. január 1-jén hatályba lépő új jövedéki adóról szóló törvény számának és címének változásából adódóan szükséges módosítás.

A 157. §-hoz

A 2017. január 1-jén hatályba lépő új jövedéki adóról szóló törvény számának és címének változásából, az energiaadó szabályozás új jövedéki törvénybe történő integrációjából, valamint a dohánygyártmányok esetében az adójegy zárjeggyel történő felváltásából adódóan szükséges módosítás. Továbbá az adójegyről zárjegyre történő átállás miatt szükséges módosítás annak érdekében, hogy a dohányipari szereplőknek ne változzon az adófizetési kötelezettsége, azaz az átállást követő 1-2 hónapban ne keletkezzen plusz kötelezettsége. A módosítás éppen a status quo fenntartása révén nem érinti a költségvetési bevételeket.

A 158. §-hoz

A 2017. január 1-jén hatályba lépő új jövedéki adóról szóló törvény számának és címének változásából adódóan szükséges módosítás.

A 159. §-hoz

A magas kéntartalmú fűtőolaj jövedéki adómentes felhasználásának lehetősége földgázellátási válsághelyzetben 2017. január 1-jével megszűnik tekintettel arra, hogy az adómentesség alkalmazására nincs uniós jogalap. Másrészt a 2017. január 1-jén hatályba lépő új jövedéki adóról szóló törvény számának és címének változásából adódóan szükséges módosítás.

A 160-161. §-hoz

A 2017. január 1-jén hatályba lépő új jövedéki adóról szóló törvény számának és címének változásából adódóan szükséges módosítás.

A 162. §-hoz

A 2017. január 1-jén hatályba lépő új jövedéki törvény címének, a KN-kódra történő átállásnak, valamint a magánfőzött párlat származásigazolási szabályainak változásából adódóan szükséges módosítás.

A 163. §-hoz

A 2017. január 1-jén hatályba lépő új jövedéki adóról szóló törvény számának és címének és a benne foglalt fogalmak változásából adódóan szükséges módosítások, különös tekintettel arra, hogy az új törvényben nem lesz elkülönítve a jövedéki engedélyes kereskedelmi tevékenységen belül a közösségi kereskedői tevékenység.

A 164. §-hoz

Az energiaadó szabályozás új jövedéki törvénybe történő integrációjából adódóan szükséges módosítás.

A 165. §-hoz

A 2017. január 1-jén hatályba lépő új jövedéki adóról szóló törvény számának, címének és a rendelkezések számozásának változásából adódóan szükséges módosítás.

A 166. §-hoz

A 2017. január 1-jén hatályba lépő új jövedéki adóról szóló törvény fogalomhasználatához kapcsolódó pontosítás.

A 167. §-hoz

A 2017. január 1-jén hatályba lépő új jövedéki adóról szóló törvény számának és címének változásából, valamint a dohánygyártmányok esetében az adójegy zárjeggyel történő felváltásából adódóan szükséges módosítás. Továbbá a visszaélések megakadályozása, a nyomon követhetőség biztosítása érdekében szükséges rendelkezés.

A 168. §-hoz

A 2017. január 1-jén hatályba lépő új jövedéki adóról szóló törvény számának és címének változásából adódóan szükséges módosítás. A dohánygyártmányok értékesítésének ellenőrizhetősége, valamint a nyomon követhetőség érdekében szükséges a fogyasztási dohány közvetlenül fogyasztásra alkalmassá tételét szolgáló eszközök (cigaretta-hüvely, cigarettapapír, dohánylevél-töltő) árusításának dohányboltra korlátozása. A dohányboltok termékekkel történő ellátásának egységessége érdekében szükséges, hogy az Országos Dohányboltellátó Kft. tevékenysége terjedjen ki az elektronikus cigarettákra, a dohányzást imitáló elektronikus eszközökre, valamint az utántöltő flakonokra is, tekintettel arra, hogy a trafik törvény 11. §-a szerint ezen termékek kiskereskedelme kizárólag dohányboltban folytatható.

A 169. §-hoz

A 2017. január 1-jén hatályba lépő új jövedéki adóról szóló törvény változó fogalomhasználatából adódóan szükséges módosítások, különös tekintettel arra, hogy az új törvényben megszűnik az adómentes felhasználói kategória (adóraktár lesz), nem lesz elkülönítve a jövedéki engedélyes kereskedelmi tevékenységen belül a közösségi kereskedői tevékenység és a felhasználói engedélyesek kikerülnek az uniós számítógépes rendszerből, továbbá a jelölt gázolajra vonatkozó meghatározások is módosulnak.

A 170. §-hoz

Az adókból, vámokból, illetékekből és egyéb intézkedésekből eredő követelések behajtására irányuló kölcsönös segítségnyújtásról szóló, 2010. március 16-i 2010/24/EU tanácsi irányelv jövedéki harmonizációja érdekében szükséges módosítás.

A 171. §-hoz

Az energiaadó szabályozás új jövedéki törvénybe történő integrációjából adódóan szükséges módosítások.

A 172. §-hoz

A 2017. január 1-jén hatályba lépő új jövedéki adóról szóló törvény számának és címének változásából adódóan szükséges módosítás.

A 173. §-hoz

Magyarország cigaretta uniós adóminimumának teljesítésére vonatkozó derogációja 2017. december 31-jével lejár. Tekintettel erre, a hatályos adómértékeket figyelembe véve meg kell emelni a cigaretta, valamint ezzel összefüggésben a fogyasztási dohány adómértékét is. Az esetleges negatív piaci folyamatok elkerülése érdekében az uniós adóminimumot 3 lépcsőben érnénk el, melynek harmadik lépcsőjét tartalmazza a rendelkezés.

A 174. §-hoz

A korábbi jövedéki törvényt és energiaadó törvényt hatályon kívül helyező rendelkezés.