2000. évi LXXI. törvény indokolása

a nemzetközi munkaügyi normák alkalmazásának előmozdítása érdekében folytatott háromoldalú tanácskozásokról szóló, a nemzetközi munkaügyi konferencia 1976. évi 61. ülésszakán elfogadott 144. számú Egyezmény kihirdetéséről

Indokolás

A Nemzetközi Munkaügyi Szervezet alapvető jogokat érintő egyezményei közül az 1976. június 21-én elfogadott 144. számú - az egyesülési szabadságról szóló 87. számú és a szervezkedési jog és kollektív tárgyalási jog elveinek alkalmazásáról szóló 98. számú egyezményekre figyelemmel - rendezi a nemzetközi munkaügyi normák végrehajtására szolgáló háromoldalú konzultációs eljárásokat.

Az Egyezmény elrendeli a kormányok, a munkavállalók és a munkaadók képviselői közötti konzultációt az alábbi kérdésekben:

- a Nemzetközi Munkaügyi Konferencia napirendre tűzött kérdésekkel kapcsolatos ILO-kérdőívekre adandó kormányválaszok,

- a nemzetközi Munkaügyi Konferencia által elfogadott egyezményeknek és ajánlásoknak a Parlamenthez történő bemutatásával kapcsolatos kormány előterjesztés,

- a nem ratifikált egyezmények és végre nem hajtott ajánlások megfelelő időközönként történő felülvizsgálata,

- az ILO részére előterjesztendő jelentések tervezete,

- a ratifikált egyezmények felmondása

tekintetében.

Magyarország az Egyezményt a 44/1993. (VI. 11.) OGY határozattal erősítette meg. A megerősítő okirat letétbe helyezése a Nemzetközi Munkaügyi Hivatal főigazgatójánál 1994. január 4. napján megtörtént. Az Egyezmény rendelkezése értelmében a tagállamra nézve az egyezmény tizenkét hónappal azután lép hatályba, hogy a megerősítésről szóló okiratot nyilvántartásba vették. Ennek megfelelően Magyarországon rendelkezéseit 1995. január 4. napjától kell alkalmazni.

Az Alkotmány I. fejezetébe foglalt Általános rendelkezésekkel valamint a jogalkotásról szóló 1987. évi XI. törvény 5. §-ával és 16. §-ának (1) bekezdésével összhangban, a nemzetközi szerződésekkel kapcsolatos eljárásról szóló 1982. évi 27. törvényerejű rendelet 13. §-ának első bekezdése alapján a nemzetközi szerződést törvénnyel kell kihirdetni.