2016. évi CXLII. törvény indokolása

az államháztartásról szóló 2011. évi CXCV. törvény és egyes kapcsolódó törvények módosításáról

-----STARTING---POINT---ALTALANOS--- 

A törvény az államháztartásról szóló 2011. évi CXCV. törvényt (a továbbiakban: Áht.) a felelős költségvetési gazdálkodás erősítése érdekében módosítja, az államháztartásra vonatkozó szabályozás jogrendszeri koherenciájának biztosítása mellett. A törvény emellett további kapcsolódó törvényeket is módosít.

-----STARTING---POINT---RESZLETES---

Az 1-3. §-hoz

A módosítások a Magyarország gazdasági stabilitásáról szóló 2011. évi CXCIV. törvény módosításával lehetővé teszik, hogy külön Kormány-engedély nélkül kerüljenek az önkormányzati, illetve 100%-ban önkormányzati tulajdonban lévő gazdasági táraságok adósságelemei kedvezőbb konstrukcióval kiváltásra. A 100%-ban önkormányzati tulajdonban lévő gazdasági táraságok esetében továbbá a szabályozás a szerződésmódosításokra vonatkozóan is pontosításra kerül.

A 4. §-hoz

A központi költségvetési törvényben jelenleg megtervezett fejezeti stabilitási tartalékok felhasználhatósága a törvényben szereplő számszerűsített hiány- és adósságszabálytól függ, amelynek felhasználhatóságáról a Kormány dönt az államháztartásért felelős miniszter javaslatára a fejezetek költségvetési folyamatainak értékelése alapján, ugyanakkor nem tartalmaz hatékonysági, ösztönzési elemeket. A törvény egyértelművé teszi, hogy ha a központi költségvetésről szóló törvényben képzett fejezeti stabilitási tartalékot a fejezetet irányító szerv érdekkörében felmerülő okból a központi költségvetésről szóló törvényben nem szerepeltetett új feladatok, valamint az abban szerepeltetett feladatok bővítése előirányzati fedezetének biztosítására, valamint a fegyelmezett és hatékony gazdálkodás ösztönzésére kell létrehozni. A törvény szerint a fejezeti stabilitási tartalék felhasználásának szabályait a Kormány rendeletben állapítja meg. Ezzel párhuzamosan a § jogtechnikai pontosítást tartalmaz a rendkívüli kormányzati intézkedésekre szolgáló tartalék felhasználására vonatkozó szabály tekintetében.

Az 5. §-hoz

A maradvánnyal nem rendelkező központi kezelésű előirányzatként szereplő határozott idejű projektek hatékonyabb finanszírozása érdekében rugalmasabbá teszi az előirányzatok alakítását.

A 6. §-hoz

Szövegpontosítást tartalmaz.

A 7. §-hoz

A módosítás alapján abban az esetben, ha a következő évi központi költségvetésről szóló törvény már kihirdetésre került, a fejezeti kezelésű előirányzatok esetén a több éves kötelezettségvállalás alapját a következő évre a központi költségvetésben megállapított eredeti előirányzat adja. Költségvetési szervek és a további évek vonatkozásában a jelenleg is élő szabály marad, azaz főszabály szerint a tárgyévi eredeti előirányzatok 100%-áig, a felhalmozási kiadásoknál és az egyéb működési kiadásoknál pedig annak 50%-áig vállalható kötelezettség.

A 8. §-hoz

A tapasztalatok azt mutatják, hogy a központosított bevételeket beszedő szervezetek a központi költségvetést megillető bevételeket (pl. bírságokat) az esetek többségében nem utalják be az erre acélra létrehozott központosított beszedési számlára, ezért a törvény előírja, hogy a költségvetési szerv által fel nem használható bírságot, és jogszabály alapján a központi költségvetés központosított bevételét képező minden bevételt kizárólag a kincstár által e célra létrehozott központosított beszedési számlára lehet beszedni.

A 9. és 12. §-hoz

A módosítás alapján a Kormány adatszolgáltatási kötelezettséget írhat elő az államháztartás központi alrendszerébe tartozó előirányzatok várható bevételeire, illetve kiadásaira vonatkozóan. Az adatszolgáltatás pontosságának biztosítása érdekében lehetővé válik, hogy a Kormány rendeletében befizetési kötelezettség, vagy meghatározott szabad előirányzatok csökkentése kerüljön előírásra, ha a tényleges bevételek, illetve kiadások az előre jelzetthez képest a jelentős eltérést mutatnak. Ezzel összefüggésben a törvény a likviditási terv készítési kötelezettséget a központi költségvetési szervek számára megszünteti.

A 10. §-hoz

Szövegpontosítást tartalmaz.

A 11. §-hoz

Az adatszolgálások nem megfelelő teljesítése miatt néhány kis önkormányzat igen jelentős összegű bírságot halmozott fel. Ennek oka elsősorban, hogy nincs a pénzügyi-számviteli álláshely betöltve. Ugyanakkor ezek az önkormányzatok mind közös hivatalhoz tartoznak, más, a közös hivatalhoz tartozó önkormányzatok viszont teljesítik kötelezettségeiket. Ez a közös hivatal formális működését jelzi, azonban a valóságban az önkormányzatok továbbra is magukban működnek.

A jövőben a bírságot a közös önkormányzati hivatal székhelye szerinti helyi önkormányzattal szemben kell kiszabni, hiszen a közös hivatal felel valamennyi önkormányzat hivatali teendőinek ellátásáért. A törvény azonban a bírság elengedését lehetővé teszi a Kincstár számára abban az esetben, ha a helyi önkormányzat bizonyítja, hogy a munkavégzés feltételeiről gondoskodott (elsősorban valóban, nem csak névlegesen csatlakozott a közös hivatalhoz), és elmaradásait pótolta.

A 13. §-hoz

A módosítás az ár- és belvízvédelmi kártalanítás céljából létrehozott fejezeti kezelésű előirányzat felhasználási szabályainak rendeletben való meghatározására ad felhatalmazást az államháztartásért felelős miniszter számára.

A 14. §-hoz

Szövegcserés módosítások.

A 15. §-hoz

A törvény ezen rendelkezései az Áht. egyes rendelkezéseinek hatályon kívül helyezését tartalmazzák.

A 16. §-hoz

A módosítás lehetővé teszi, hogy ne csak a jogerős és végrehajtható bírósági határozatban foglalt fizetési kötelezettség megfizetésére keletkeztethessen az önkormányzat és 100%-os tulajdonú gazdasági társasága adósságot, hanem az azzal azonos jellegű jogerős és végrehajtható fizetési meghagyás összegére is.

A 17. §-hoz

A törvény rögzíti, hogy a cégnyilvánosságról, a bírósági cégeljárásról és a végelszámolásról szóló 2006. évi V. törvény szerint a cégeljárásban fizetendő közzétételi költségtérítés és a céginformációért fizetendő költségtérítés a központi költségvetés bevételét képezi. A módosítás azonban azt is szolgálja, hogy a cégeljáráshoz kapcsolódó feladatellátás zavartalan megvalósítása érdekében szükséges források biztosítva legyenek azáltal, hogy a felmerülő kiadások fedezetét a központi költségvetés biztosítja.

A 18. §-hoz

Az Áht. szerint az államháztartásért felelős miniszter a kincstár útján a központi költségvetés likviditási helyzetének folyamatos figyelemmel kísérésére és a szükséges intézkedések kezdeményezésére Likviditási Bizottságot (a továbbiakban: Bizottság) működtet. A Bizottság működésére vonatkozó alapvető szabályozást a Magyar Államkincstárról szóló 311/2006. (XII. 23.) Korm. rendelet 6/C. §-a tartalmazza. A pénzügyi közvetítőrendszer egyes szereplőinek biztonságát erősítő intézményrendszer továbbfejlesztéséről szóló 2014. évi XXXVII. törvény 132. § (1) bekezdés a) pontja szerint az Szanálási Alap igazgatótanácsának egy tagját a pénz-, tőke- és biztosítási piac szabályozásáért felelős miniszter jelöli ki.

A politikai vezető Likviditási Bizottságba és a Szanálási Alapba történő jelölése érdekében, valamint az állami vezetők állami tulajdonú tőkealapok vezető testületeinek tagságára vonatkozóan a törvény a központi államigazgatási szervekről, valamint a Kormány tagjai és az államtitkárok jogállásáról szóló 2010. évi XLIII. törvény 10. § (1) bekezdése szerint a politikai vezetőre meghatározott összeférhetetlenségi okok alóli kivételként történő szabályozást fogalmaz meg.

A 19. §-hoz

A módosítások a Pénzügyi Békéltető Testület hatáskörének bővítését, így a fogyasztói érdekek szélesítését szolgálják.

A 20-24. §-hoz

A törvény ezen §-ai a Városliget megújítása és fejlesztése megvalósításával összefüggő részletkérdések rendezését szolgálja.

A Polgári Törvénykönyvről szóló 2013. évi V. törvény (a továbbiakban: Ptk.) 3:122. § (2) bekezdésében és a köztulajdonban álló gazdasági társaságok takarékosabb működéséről szóló 2009. évi CXXII. törvény 4. § (2) bekezdésében foglaltak alkalmazása céljából rögzíti a módosítás, hogy a Városliget Ingatlanfejlesztő Zrt. (a továbbiakban: Városliget Zrt.) felügyelőbizottsága - bár jegyzett tőkéje nem haladja meg a kétszáz millió forintot - a jövőben legalább három, legfeljebb hat tagból álljon. E törvényi rendelkezés alapján a jelenlegi 3 főhöz képest bővíthető a felügyelőbizottság létszáma, biztosítva ezzel - az egyes tagok esetleges elfoglaltsága miatti távolmaradása esetén is - a mindenkori döntéshozatalhoz szükséges, a Ptk.-ban előírt részvételi arányt.

Mivel a költségvetési forrásból megvalósuló Liget Budapest projekt beruházás helyi önkormányzati vagyont is érint, emiatt szükséges szabályozni a beruházás megvalósításával összefüggésben a helyi önkormányzatnál keletkező, a beruházások, fejlesztések során a meglévő vagyontárgyakkal kapcsolatosan - különösen a bontási munkákra tekintettel - felmerülő terven felüli értékcsökkenés pénzügyi rendezését. A vagyonnövekményre és vagyonvesztésre vonatkozó szabályozási szükséglet a jelen módosítással teljesíthető.

A törvény rögzíti, hogy a vagyonkezelő a városligeti ingatlanhoz kapcsolódóan, a helyi önkormányzat tulajdonát képező más ingatlanon építtetőként - az ingatlan tulajdonosával kötött, a beruházás idejére az ingatlan ingyenes használatát biztosító írásbeli megállapodás alapján - jogosult beruházásokat végezni. Ezért a költségvetési forrásból megvalósuló beruházások, és az azokhoz kapcsolódó eszközbeszerzés érdekében - a közbeszerzési eljárás ajánlatkérőjeként, illetve a szerződéskötés során a jogviszonyban szerződő félként - nevesíteni szükséges a Városliget Zrt.-t, mint az állam nevében és javára eljáró építtetőt. Az építtető Városliget Zrt. tevékenysége, a nemzeti vagyonba tartozó ingatlanon megvalósuló fejlesztés és eszközbeszerzés közérdekű célú fejlesztésnek minősül. A módosítás azt is részletezi, hogy az építtető az általa felhasznált forrásokkal és létrehozott eszközökkel a fejlesztés és eszközbeszerzés pénzügyi zárását követően hogyan számol el az önkormányzati tulajdonú ingatlan vagy eszköz esetében a tulajdonossal.

A törvény rendezi az építtetőnek a fejlesztéssel érintett közmű tulajdonosával és üzemeltetőjével a fejlesztési tevékenység során történő eljárását és elszámolását. Biztosítja továbbá a műszakilag indokolt mértékű közműkiváltás vagy fejlesztés ingyenes átadásának, valamint a bontások és fejlesztések egybeszámításának lehetőségét is, a fejlesztés lezárását követően.

-----STARTING---POINT---VEGE---

A 25. §-hoz

A törvény hatálybalépéséről rendelkezik.