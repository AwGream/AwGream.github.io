2017. évi LXXXV. törvény indokolása

a Magyarország Kormánya és az Egészségügyi Világszervezet közötti, az Egészségügyi Világszervezet Európai Regionális Bizottságának 2017. szeptember 11-14. között Budapesten, Magyarországon tartandó 67. ülésszakának megszervezéséről szóló Megállapodás kihirdetéséről

-----STARTING---POINT---ALTALANOS---

Általános indokolás

A törvény célja, hogy biztosítsa a szükséges felhatalmazást a „Megállapodás Magyarország Kormánya és az Egészségügyi Világszervezet között az Egészségügyi Világszervezet Európai Regionális Bizottságának 2017. szeptember 11-14. között Budapesten, Magyarországon tartandó 67. ülésszakának megszervezéséről” törvényben történő kihirdetéséhez, továbbá a Megállapodás mellékleteinek kormányrendeletben történő kihirdetését.

A Regionális Bizottság a WHO hat regionális szintű irányító szervének egyike, minden év szeptemberében ülésezik, évenként felváltva a WHO Európai Regionális Iroda (a továbbiakban: WHO/EURO) székhelyén Koppenhágában, illetve egy-egy, a Regionális Bizottságot meghívó tagországban.

A Kormány 2015. szeptember 8-i határozatában (1606/2015. (IX. 8.) Korm. határozat az Egészségügyi Világszervezet (továbbiakban: WHO) Európai Regionális Bizottsága 2017. szeptemberi 67. ülésszakának Magyarországon történő megrendezéséhez szükséges kormányzati intézkedésekről) támogatta a 67. ülésszak magyarországi megrendezését. A Regionális Bizottság 2015. szeptemberi 65. ülésén - elfogadva Magyarország meghívását - döntött a 67. ülésszak 2017. szeptember 11-14. között történő budapesti megrendezéséről, és arról EUR/RC65/R7 számmal határozatot fogadott el.

A felek az eddigi gyakorlatnak megfelelően a megrendezés szándékának és a szándék elfogadásának konkrétabb formába öntése érdekében Megállapodást írnak alá a megrendezés részletkérdéseivel kapcsolatban. A Megállapodás törzsszövege a WHO által a regionális ülések megrendezése kapcsán kialakított sablonon alapul, tekintettel azonban arra, hogy a Megállapodás diplomáciai kiváltságokra és mentességekre vonatkozó hivatkozásokat tartalmaz, hivatkozással az Egyesült Nemzetek szakosított intézményei kiváltságairól és mentességeiről New Yorkban, 1947. november 21-én kelt egyezményre, a Megállapodás kötelező hatályának elismerése az Országgyűlés hatáskörébe tartozik, azt a 2005. évi L. törvényben foglaltak alapján törvényben szükséges kihirdetni.

-----STARTING---POINT---RESZLETES---

Részletes indokolás

Az 1-2. §-hoz

Összhangban a nemzetközi szerződésekkel kapcsolatos eljárásról szóló 2005. évi L. törvény 7. §-ával, az Országgyűlés e törvénnyel ad felhatalmazást a Megállapodás kötelező hatályának elismerésére és a Megállapodást kihirdeti.

A 3. §-hoz

A Megállapodás hivatalos magyar nyelvű fordítását és hiteles angol nyelvű szövegét tartalmazza.

A Megállapodás tartalmi összefoglalója

1. cikk: A Kormány és a Világszervezet kötelezettségei

Az Európai Regionális Bizottság 67. ülésszakának megrendezésével kapcsolatos kötelezettségek és költségek WHO és Kormány közötti megosztásáról szükséges általános jelleggel, illetve részletesen is rendelkezni. A Megállapodás 1. cikke az eddigi gyakorlatnak megfelelően rögzíti, hogy a rendezvényhez szükséges szakmai személyzet biztosítása a WHO feladata, viszont a Kormány biztosítja a helyi létesítményeket és viseli az ülésszak Budapesten történő megrendezéséhez közvetlenül kapcsolódó költségeket, kivéve azokat, amelyeket általában a Világszervezet viselne, ha az ülésszak a Világszervezet Európai Regionális Irodája központjában kerülne megrendezésre. A részletesen lebontott költségtételeket a Megállapodás mellékletei tartalmazzák.

2. cikk: Létesítmények, szolgáltatások, helyszínek és felszerelés

A kialakított gyakorlat értelmében az ülésszak megrendezésére alkalmas, megfelelő adottságokkal rendelkező helyszín térítésmentes biztosítása, a termek és irodák technikai felszerelése, berendezése, illetve a rendezvény lebonyolítását támogató személyzet rendelkezésre bocsátása a fogadó ország Kormányának a feladata. A helyszínre vonatkozó részleteket a Megállapodás II. melléklete, a rendezvényben közreműködő személyzetre vonatkozó részleteket pedig a Megállapodás III. melléklete tartalmazza.

Az ülésszak időtartama vonatkozásában a II. mellékletben rögzített rendelkezésre állási időkeret az irányadó. Ezen időkeretben a regionális bizottsági üléshez kapcsolódóan egyéb egyeztetések, eligazító ülések, tájékoztatók (pl. sajtótájékoztató, EU tagállamainak egyeztetése, stb.) is zajlanak. Az ülésszak lebonyolításához szükséges, a WHO által biztosított felszerelések, technikai berendezések (például az ülésszak élő web közvetítéséhez szükséges felszerelés) helyszínre szállításának adó- és vámmenetességét biztosítani szükséges.

Az európai régió tagállamaiból érkező delegációtagokat kísérő személyeknek a Kormány a hivatalos rendezvényen túl programot szervez.

A Kormány a résztvevők számára készülő, a WHO sablonján alapuló, alapvető információkat tartalmazó útmutatóhoz (Guide for Participants), amelynek összeállítása a WHO feladata, információkat (pl. helyszín) szolgáltat. Ez az egyeztető látogatások során megtörtént.

3. cikk: Szállás

A szállás foglalása és költségeinek fizetése a delegáló ország feladata, ugyanakkor annak biztosítása, hogy ez akadálytalan és zökkenőmentes legyen a Kormány felelőssége. Ennek érdekében megfelelő kategóriájú szállodákban, egyeztetett foglalási időkeret megadásával, megfelelő számú szobák biztosítása szükséges.

4. cikk: Szállítás

A delegációtagok Magyarországra utazásának megszervezése, költségeinek fizetése a delegáló országok feladata, ugyanakkor az országba való bejutás, elutazás megkönnyítése, a regionális ülés helyszínének, a kulturális események megközelítésének biztosítása a magyar Kormány feladata. Mindezek érdekében a repülőtéren információs pult felállítása, váróterem biztosítása, illetve a Budapest Liszt Ferenc Nemzetközi Repülőtér, a szállodák és a rendezvény, illetve fogadások helyszíne viszonylatban megfelelő, egyeztetett ütemezésű szállítás megszervezése szükséges.

Az ülésszak szakmai célkitűzéseinek maradéktalan elérése érdekében a dokumentációk, felszerelések megfelelő körülmények közötti helyszínre juttatásának biztosítása szintén a Kormány feladata.

5. cikk: Kommunikáció

A Kormány biztosítja a Világszervezet kommunikációs költségeit (internet, telefon, sajtótájékoztató), továbbá fedezi a Regionális Bizottság ülése kapcsán készített sajtó megjelentetésre vagy műsorszórásra tervezett közlemények költségeit.

6. cikk: Jogállás

A WHO az ENSZ szakosított intézménye, így az ülésszak megrendezése során alkalmazni szükséges a szakosított intézmények kiváltságairól és mentességeiről szóló, 1947. november 21-én az Egyesült Nemzetek Közgyűlése által elfogadott Egyezmény (melyet hazánkban a 1967. évi 23. törvényerejű rendelet hirdetett ki, továbbiakban: Egyezmény) rendelkezéseit, amelyek többek között a következő cikkekben részletezett elemekre terjednek ki és, amelyet Magyarország is elfogadott fenntartások nélkül.

7. cikk: A Világszervezet rendelkezésére bocsátott helyszínek sérthetetlensége és védelme

Az Egyezmény rendelkezései alkalmazandóak a Világszervezet rendelkezésére bocsátott helységek esetében, amelyek a Világszervezet általi használat időszaka alatt a Világszervezet helységeinek minősülnek és ily módon élvezik az Egyezmény által előírt sérthetetlenségi előnyöket. Ez maga után vonja a rendezvény zavartalan lebonyolításának biztosítását, azt, hogy arra fel nem hatalmazott személyek ne juthassanak be, rendzavarás ne történjen, továbbá a rend fenntartását és a biztonság biztosítását a rendezvény helyszínén és annak környékén.

8. cikk: Az ülésszak résztvevőinek Magyarországra való belépéséhez és ott- tartózkodáshoz való joga, valamint a résztvevők jogállása

Az ENSZ szakosított intézmények kiváltságairól és mentességeiről szóló Egyezmény alkalmazása kiterjed az ülésszakon különböző minőségben meghívottak, résztvevők esetében a vízumkiadás feltételeire, illetve a megfelelő kiváltságok és mentességek biztosítására is.

A kiváltságok és mentességek az ülésszakon valamilyen hivatalos minőségükben eljáró személyeket illetik meg a hivatalos minőségükben végrehajtott cselekedeteik tekintetében. Ezen személyek jegyzékéről szükséges a Kormánynak tudomást szereznie, ennek metódusáról is rendelkezik a Megállapodás.

9. cikk: Pénzösszegek átutalása

Ezen cikk lehetővé teszi a WHO számára, hogy pénzösszegeket utaljon át Magyarország számára az ülésszak megrendezéséhez kapcsolódó költségek fedezése érdekében, az Egyezmény III. cikkének, (7) bekezdésében foglaltak sérelme nélkül. (Az Egyezmény III. cikkének (7) bekezdése szerint a szakosított intézményei minden pénzügyi ellenőrzésre, szabályozásra vagy fizetési halasztásra való tekintet nélkül rendelkezhetnek vagyonnal, arannyal és bármiféle devizával, illetve bármely pénznemben lehet folyószámlájuk, és ezeket egyik országból egy másik országba, vagy bármely ország területén belül szabadon átutalhatják, és a birtokukban levő devizákat bármely más pénznemre átválthatják).

10. cikk: Felelősség

A károkozással kapcsolatos felelősségi köröket hivatott a 10. cikk tisztázni. Ez alapján a Megállapodás alá tartozó tevékenységek közül a WHO tisztviselői csak a súlyos gondatlanságukból vagy szándékos kötelezettségükből eredő károkért felelnek, minden egyéb esetben a Kormánynak kell foglalkoznia a keresetekkel vagy követelésekkel és kármentesítési kötelezettsége van.

11. cikk: Szellemi tulajdon

A Megállapodás rögzíti, hogy az ülésszakkal kapcsolatban elkészült munkák, fényképek, felvételek szerzői joga a WHO-t illeti, ez vonatkozik a később kötendő szerződésekre is, az erre vonatkozó záradékot ezekben is szükséges szerepeltetni.

12. cikk: Záró rendelkezések

A Megállapodás hatályba lépése a WHO írásbeli értesítését követően 30 naptári nappal történik meg. A Felek minden erőfeszítést megtesznek, hogy a Megállapodás jelentette feladatok az aláírás és a hatályba lépése közötti időszakban is teljesüljenek.

A 4. §-hoz

A Megállapodás mellékletei a nemzetközi szerződésekkel kapcsolatos eljárásról szóló 2005. évi L. törvény 9. § (2) bekezdése biztosította lehetőség alapján kormányrendeletben kerülnek kihirdetésre.

Az 5. §-hoz

A törvény hatálybalépéséről rendelkezik.