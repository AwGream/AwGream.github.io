2015. évi CIII. törvény indokolása

a vasúti közlekedésről szóló 2005. évi CLXXXIII. törvény, valamint az ezzel összefüggő törvények módosításáról

-----STARTING---POINT---ALTALANOS--- 

Magyarország évszázados vasúti hagyományai alapján, a közép-európai térségben elfoglalt földrajzi helyzete, a lakossági mobilitási igények minél magasabb színvonalú kielégítése, az áruszállításban a vasúti részarányának növelése és a hazai versenyképesség növelése érdekében a vasúti ágazatnak kiemelt jelentősége van, amelyet a törvényi szabályozásnak is tükröznie kell.

Gazdasági, költséghatékonysági okokból a történelem folyamán Európában olyan nemzeti vasúttársaságok (nemzeti monopóliumok) jöttek létre, amelyek az adott ország területén egyszerre látták el a pályahálózat-működtetésének feladatát és az áru- és személyszállítást. Magyarországon 1868-ban kezdődött el az a folyamat, amely a hazai vasút nagymértékű koncentrációját eredményezte a Magyar Királyi Államvasutak (1869) égisze alatt, amelynek eredményeként az első világháború kitörésekor már csaknem 19.000 km vasúti pálya volt a MÁV üzemeltetésében. Ezt követően azonban Magyarország vasúti hálózatának jelentős részét elveszítette, az újjáépítés a második világháborút követően kezdődhetett, természetesen egységes nemzeti keretekben, mint Európában mindenhol. Magyarországon is a nemzeti vasúttársaság, a MÁV meghatározó helyzete volt jellemző, amely egységes társaságként látta el valamennyi vasúti szolgáltatást. Azonban az Európai Unió versenyközpontú szemlélete folytán 1991-től kezdődően megkezdte a nemzeti monopóliumok lebontását. Az uniós vasútpolitika alapja, hogy a monopolhelyzetben lévő nemzeti vasúttársaságok nem szolgálják megfelelően a szabad versenyt, ezért a vasút versenyképességének növelése érdekében - a nemzeti vasúti infrastruktúrák és járművek műszaki különbözőségeinek csökkentése és megszüntetése mellett úgy, hogy a vasúti közlekedés biztonságának szintje is emelkedjen - az egységes vasúti piac jogi eszközökkel történő kialakítását tűzte ki célul, amely a közösségi vasúti szabályozás területén alapvető változásokat hozó ún. vasúti csomagokban öltöttek testet.

Ezek a vasúti csomagok annak a célnak az elérése érdekében születtek, amely szerint a pályahálózat-működtetői és vállalkozó vasúti társasági tevékenységet egyaránt ellátó nemzeti vasúti társaságok helyett olyan piaci környezetet kell kialakítani, ahol van egy (vagy több) állami vagy akár magántulajdonban álló pályahálózat-működtető, míg a - döntően magántulajdonú - árufuvarozó és személyszállító vasúti társaságok piaci alapon, egyenlő versenyfeltételek mellett egymással versenyezve nyújtják szolgáltatásaikat. Ennek érdekében került sor a vasútbiztonsággal, a vasúti rendszer kölcsönös átjárhatóságával és a vasúti munkavállalók közül a mozdonyvezetőkkel kapcsolatos szabályozás kialakítására, továbbá tettek lépéseket az áruszállítás teljes, és a vasúti személyszállítás esetében a nemzetközi szolgáltatások liberalizációjára.

Az első vasúti csomag teljes felülvizsgálatára, átdolgozására („Recast”), 2010-2012 között került sor, amelynek eredményeként fogadta el az Európai Parlament és a Tanács az egységes európai vasúti térség létrehozásáról szóló 2012/34/EU irányelvet (a továbbiakban: irányelv).

Az irányelv részben átalakította a vasúti társaságok részére nyújtott szolgáltatásokat, amely a pályahálózat-használati díj-képzés és számítás szabályait is megváltoztatta, újabb szereplőket, a kiszolgáló létesítményeket és azok üzemeltetőit vont be a szabályozásba, és sok ponton szigorította a piacfelügyeleti hatósággal („vasúti igazgatási szerv”) kapcsolatos függetlenségi feltételeket. Ezáltal olyan jelentős változásokat hozott a vasúti szabályozásba, amely a hazai törvényi szabályozás szintjén is számos jogintézmény újragondolását igényli.

A vasúti törvény jelentős módosításának elsődleges kiváltó oka az irányelv szabályainak átültetése, de ehhez kapcsolódóan számos nemzeti igények által szükségessé tett módosításra is alkalmat adott.

Mindjárt a törvény hatályával kapcsolatban alapvető változás, hogy a jelen módosítás folytán külön törvénybe kerülnek azok a kötöttpályás rendszereket, amelyekről eddig a vasúti törvény rendelkezett, így például a trolibusz kötött pályájának engedélyezése, vagy a sífelvonók. Ezek a rendszerek - bár alapvetően kötöttpályás rendszerek, így mutatnak némi rokonságot a vasúti hálózattal - mégsem tartoznak ide, mivel az uniós szabályozás nagymértékben az ún. nagyvasúti rendszerekre koncentrál, ezért az atipikus kötöttpályás hálózatok esetében több szabály alól kellene felmenteni ezeket, mint amennyi valójában alkalmazható rájuk. Ezért a vasúti törvény a módosítást követően nem tartalmazza sem a trolibusz kötött pályájának engedélyezését, sem a sífelvonót, siklót és kötélpályát, ezekre külön törvényt célszerű alkotni, amely egyúttal lehetőséget ad arra, hogy az eddig mindenféle jogi szabályozást nélkülöző kedvtelési-turisztikai célú kötöttpályás eszközökre, mint a kézihajtány, keretszabályokat alkossunk. A gyakorlat azt mutatja, hogy ezekre van igény, és meg is jelentek Magyarországon, ezért - elsősorban a biztonság érdekében - rendezni szükséges a velük kapcsolatos viszonyokat.

További változás, hogy a törvény fogalomrendszerét felülvizsgálva, más logika szerint célszerű csoportosítani a meghatározásokat, így például külön kerültek meghatározásra a vasúti pályákkal kapcsolatos fogalmak vagy a nyílt hozzáféréssel, pályahasználati díjjal, kapacitáselosztással kapcsolatos fogalmak, de külön részbe kerültek a vasútbiztonsággal vagy az átjárhatósággal kapcsolatos fogalmak is. Ez a későbbiekben megkönnyítheti a jövőbeli uniós szabályozás átültetését.

Az irányelv ugyanakkor új kategóriákat vezet be a vasúti szolgáltatások elválasztása terén is, külön szolgáltatási körben kezeli a városi, helyi, térségi és elővárosi rendszereket az országos pályahálózattól és az azon nyújtott szolgáltatásoktól. Emiatt új fogalomként létre kellett hozni a városi szolgáltatást, elválasztva az eddig egy kategóriát képező helyi rendszerektől. Hasonló szétválasztást jelent az eddig a nem fő tevékenységként vasúti áruszállítást végző üzemek köre, amelyek eddig a korábbi szabályozás szerint az ún. saját célú pályahálózatokat alkották. Mivel azonban az irányelv lehetőséget teremt, hogy az egész irányelvi szabályozás alól kivonásra kerüljenek azon ipari üzemek, amelyek „a magántulajdonú ipari létesítmények területén lévő mellékvágányok és vonalak”, ezért indokolt volt ezekre külön fogalmat alkotni. Ez a hazai vasúti szabályozásban régebben használt „iparvágány” kategória lett, amelyekre vonatkozóan alkalmazható az irányelv által biztosított mentesítési lehetőség.

A korábbi szabályozáshoz képest szintén változást jelent, hogy míg a 2005-ös törvény megalkotásakor még a működési engedélyek területi hatályának meghatározását nem földrajzi, illetőleg közigazgatási területi egységek szerint határozta meg, hanem a vasúti szervezet által igénybe vehető, illetőleg működtetett vasúti pályahálózat megjelölésével, addig az irányelv koncepcionális változást hozott ebben a kérdésben is. Az irányelv alapján ugyanis a szolgáltatásokat, ezáltal a működési engedélyeket nem az a vasúti pályahálózat határozza meg, amelyen a szolgáltatás folyik, hanem a fókuszba a szolgáltatás került. Hiszen ugyanazon a pályaszakaszon folyhat akár városi, elővárosi, térségi és országos vasúti forgalom, ezáltal nem lehet a pályahálózatot kizárólag akár egyiknek, akár másiknak minősíteni. Erre tekintettel a működési engedélyek megjelölése, mint például országos vagy városi személyszállító működési engedély a vasúti társaság által végzett szolgáltatásra utal, de nem jelent kizárólagos minősítést a pályahálózatra vonatkozóan.

A törvény ugyanakkor fenntartja a térségi vasúti szolgáltatás fogalmát, biztosítva a települési önkormányzatok szabad társulásán alapuló - az érintett földrajzi terület lakosságának igényeihez jobban igazodni képes - térségi vasúti közszolgáltatás megszervezésének feltételeit is. De fennmarad az elővárosi személyszállítási szolgáltatás is, amely a városok - így elsősorban a főváros - és agglomerációjuk személyszállítási igényeinek a „hagyományos” vasúti közlekedés (jellemzően: a HÉV) keretében történő kielégítését jelenti a speciális jellegű városi vasúti közlekedéssel szemben (pl.: villamos).

A működési engedélyek szempontjából további változás, hogy a pályahálózat-működtető számára létrehozott ún. pályavasúti engedély kikerült a szabályozásból. Főként azért, mert az irányelv szabályozása vállalkozó vasúti társaságként jelöli a vasúti személy- és áruszállítást végző, valami vontatási szolgáltatás nyújtó társaságokat, ezáltal ilyen uniós kötelezettség nincs. Továbbá a működési engedélyezés során vizsgált négy feltételből kettő a hazai pályahálózat-működtetők esetében felesleges, mivel a pénzügyi teljesítőképesség vizsgálata az országos társaságok (MÁV Zrt. és GySEV Zrt.) esetében értelmetlen, hiszen a pályahasználati díjbevétel mellett jelentős mértékben állam-költségvetési forrásból gazdálkodnak. Kockázatot az engedély eltörlése nem jelent, mivel a biztonsági megközelítésű hatósági kontroll a vasútbiztonsági engedély útján megvalósítható. A polgári jogi felelősségre vonatkozó ún. kárfedezet és a jó hírnévvel kapcsolatos követelmények pedig hasonlóképp vizsgálhatóak a vasútbiztonsági engedélyezés keretén belül is, nem szükséges egy másik engedélyfajtát fenntartani. Ezáltal a pályahálózat-működtetők adminisztratív terhei csökkennek.

Azokban az esetekben, amikor a vasúti tevékenység végzéséhez a törvény nem igényel működési engedélyt, a korábban már bevezetett bejelentés intézményét alkalmazzuk. Ebben a vasúti igazgatási szerv részére történő bejelentéssel adatszolgáltatás történik, ezáltal a hatóság ismeretekkel rendelkezik a vasúti tevékenységet végzőkről, de a tevékenység végzőit nem terheli számos adminisztratív és pénzügyi teher.

Az irányelv a pályahálózat-működtetőre vonatkozóan is számos változást hozott, a legfontosabb ezek közül a pénzügyi egyensúly fenntartása, amely az állami költségvetéssel szemben támaszt sokkal szigorúbb feltételt. Az irányelv ugyanis előírja, hogy öt évet meg nem haladó időszakban a pályahálózat-működtető bevételei és a pályahálózatra fordított kiadásai legalább egyensúlyban legyenek. Ez túlmutat az éves költségvetési szemléleten, ezért feltehetően az eddigiektől némiképp eltérő költségvetési tervezést igényel.

A pályahálózattal és az azon nyújtott szolgáltatásokkal kapcsolatban további változás, hogy az irányelv meghatároz egy alapvető szolgáltatási csomagot, amelyet kötelezően a pályahálózat-működtető nyújt. A további szolgáltatások között pedig új jogintézményt hoz létre, ez a kiszolgáló létesítmény, valamint a kiszolgáló létesítmény üzemeltetője. Ez utóbbi - igazodva a valós gyakorlathoz - lehet a pályahálózat-működtető, de lehet akár vállalkozó vasúti társaság és harmadik személy is, hiszen például üzemanyagtöltő berendezést üzemeltethet bármely társaság üzleti alapon, azt a pályahálózat-működtető nem zárhatja ki, nem akadályozhatja az eljutást ezekhez a létesítményekhez. Ez számos új lehetőséget teremt, tovább növelve a piaci viszonyok terjedését a vasúti ágazatban. Ezekből természetesen a pályahálózat-működtető nincs kizárva, azonban a vasúti igazgatási szerv hatásköre kiterjed annak vizsgálatára is, hogy megvalósul-e a nyílt hozzáférés biztosítása, de arra is, hogy az egyes létesítményekben alkalmazott szolgáltatások, árak megfelelnek-e a tisztességes verseny feltételeinek.

A korábbi gyakorlattal megegyezően - mindaddig, amíg létre nem jön a hazai nemzeti vasúti pályahálózat-működtető társaság -fennmarad a vasúti pályakapacitás-elosztó szervezet, amely tapasztalatát felhasználva elláthatja a díjképzés és díjmegállapítás feladatait határozott, az átmeneti rendelkezésekben rögzített ideig. Ezek a szabályok így megmaradtak a törvényi keretek között.

A vasúti járművek esetében a törvényi keretek megteremtése érdekében belekerültek a jogszabályba a karbantartásért felelős szervezetre vonatkozó alapvető rendelkezések is.

A vasúti munkavállalókkal kapcsolatos szabályozás nem változott, a törvény azt nem érinti.

A piacfelügyeleti tevékenységet ellátó vasúti igazgatási szerv esetében is több új függetlenségi feltétel jelenik meg. A vasúti igazgatási szervnek „szervezetét, pénzügyi döntéseit, jogi felépítését és döntéshozatali funkcióit tekintve függetlennek kell lennie bármely pályahálózat-működtetőtől, díjképzési szervezettől, elosztó szervezettől vagy kérelmezőtől”. (Ez utóbbi a hazai joggyakorlatban a „kapacitásfoglalásra jogosult” fogalomként került átültetésre). Továbbá a szerv működésére, vezetőjére és munkavállalóira is szigorú feltételeket szab, amelynek meg kell felelnie. A törvény azonban követi a jelenlegi gyakorlat szerint jól működő megoldást, azaz a Nemzeti Közlekedési Hatóságon belül, annak részeként működő vasúti igazgatási szerv látja el továbbra is a feladatokat úgy, hogy egyben megfelel az előírt feltételrendszernek.

Végül a törvény az egyes vasúti ágazatban elkülönült csoportokat képviselő egyes rendszerekre vonatkozó kivételeket, mentességeket szabályozza. Ez az irányelv által lehetővé tett kivételek, felmentések lényegében teljes körét felöleli, mint alapkoncepció valósul meg e szabályozásban, hogy amire a közösségi szabályozás - könnyítésként - lehetőséget ad, azzal éljen is Magyarország.

Fentiek alapján összefoglalóan megállapítható a jelen törvénymódosításról, hogy abban a jogalkotói szándék szerint tükröződnek az uniós jogalkotás útján elérni kívánt keretek mellett az átültetés révén a magyar vasúti hagyományok, a hazai viszonyok fenntartása, a gyakorlat továbbélése a magyarországi vasúti ágazat sikeressége, versenyképességének fenntartása és növekedése, a hazai vasúti ágazat fejlődése érdekében.

-----STARTING---POINT---RESZLETES---

Az 1. §-hoz

Az 1. § a törvény tárgyi és személyi hatályáról rendelkezik. A törvény tárgyi hatálya a vasúti közlekedés egészére, így különösen a vasúti közlekedési tevékenységekre, a vasúti közlekedéssel kapcsolatos állami feladatokra terjed ki azzal, hogy a vasúti társaságok által Magyarország területén kívül végzett vállalkozó vasúti tevékenységre, valamint a pályahálózat-működtető által Magyarország területén kívül a pályahálózat-működtetése érdekében végzett tevékenységre a törvény rendelkezéseit annyiban kell alkalmazni, amennyiben törvény vagy nemzetközi szerződés eltérően nem rendelkezik.

A 2. §-hoz

A § az irányelv 3. cikkében meghatározott fogalmak átültetését szolgálja. A 2. § tartalmazza a vasúti infrastruktúrára, a vasúti tevékenységekre és szolgáltatásokra, a vasúti szervezetekre, a vasúti közlekedés biztonságára és az átjárhatóságra, valamint az általános és egyéb, a törvényben használt fogalmakra vonatkozó értelmező rendelkezéseket. A definíciók magas száma egyfelől az irányelvben található sok (több mint 30) fogalom átültetési (jogharmonizációs) kötelezettségére, másfelől pedig a vasúti szakma sajátos, a köznyelvtől eltérő fogalmi rendszerére vezethető vissza.

A 3. §-hoz

A §-ok tételesen meghatározzák a vasúti közlekedéssel kapcsolatos állami feladatokat, egyúttal kijelölve az állami szerepvállalás határait és a feladat ellátásáért felelős állami szerveket.

Új rendelkezés az országos vasúti pályahálózat fejlesztési stratégia készítésének kötelezettsége, amely rendelkezés az irányelv 8. cikk (1) bekezdésének átültetését szolgálja.

A 4. §-hoz

A vasúti közlekedéssel összefüggő igazgatási és hatósági tevékenységek ellátása állami feladat. E körben feladatot kap a - különböző irányelvek alapján létrehozott és működő - vasúti igazgatási szerv és a közlekedési hatóság. Az irányelvi rendelkezések alapján itt kerülnek rögzítésre az alapvető függetlenségi követelmények is.

Az 5. §-hoz

Az új fogalomrendszer miatt módosítani szükséges a települési önkormányzatok által ellátható feladatok körét, valamint pontosításra kerül, hogy ezek a feladatok az önkormányzatok önként vállalt feladatai.

A 6. §-hoz

A §-ok az irányelv 17-19. és 23-25. cikkeinek átültetését szolgálják. A §-ok a vasúti személyszállítás, az árutovábbítás, a vontatási szolgáltatás nyújtását hatósági működési engedélyhez kötik. A működési engedély megszerzésével bizonyítja a vasúti társaság, hogy mint társaság alkalmas a vasúti tevékenység végzésére. Egy vasúti társaságnak egy működési engedélye van.

A működési engedély megszerzésének feltétele, hogy a vasúti társaság

- vezető tisztségviselője ne legyen büntetett előéletű (jó hírnév megléte),

- rendelkezzen a működéséhez szükséges pénzügyi fedezettel,

- rendelkezzen vasúti közlekedési szakemberekkel,

- az esetleges általa okozott károk tekintetében legyen megfelelő fedezete.

A működési engedélynek területi hatálya van. Akinek országos működési engedélye van, az az ország valamennyi nyílt pályahálózatát használhatja. Akinek térségi, elővárosi, városi, helyi működési engedélye van, az csak az adott pályahálózaton vagy vonalon végezheti a regionális tevékenységét.

A működési engedélyt határozatlan időre adja ki a vasúti igazgatási szerv, azonban a vasúti társaságnak a működése során mindig meg kell felelnie a működési engedélyben meghatározott feltételeknek. Ha egy vasúti társaság a működési engedélyhez szükséges feltételeknek nem tud megfelelni vagy tevékenységét szüneteltetni akarja, akkor lehetőség van a működési engedély felfüggesztésére. Ezen kívül a vasúti igazgatási szerv a működési engedélyt visszavonhatja. A működési engedélyt érintő bármilyen változás esetén a vasúti társaság 15 napon belül köteles a vasúti igazgatási szervet értesíteni. a vasúti igazgatási szerv ezen kívül bármikor hivatalból is vizsgálódhat.

Az irányelv 2. cikk (3) bekezdése alapján bizonyos vasúti társaságok esetében nem szükséges működési engedélyhez kötni a tevékenységük végzését. Mindezek a vasúti társaságok esetében lehetővé kell tenni, hogy működési engedély nélkül végezhessék a tevékenységüket, ezzel együtt a vasúti hatóságok látókörébe is bekerülhessenek, azaz a tevékenységüket mégis kontroll mellett végezzék. Esetükben tehát a tevékenység végzése csupán a hatóságok számára történő bejelentéshez kötött. A bejelentési eljárás részletes szabályai külön jogszabályban kerülnek meghatározásra.

A működési engedélyre és a bejelentésre vonatkozó részletes szabályokat külön miniszteri rendelet tartalmazza.

A 7. §-hoz

A törvény egységesen a műszaki engedély kifejezést használja

- a vasúti építmények engedélyezési eljárásaiban megszerezhető engedélyekre (pl. létesítési, használatbavételi engedélyek),

- a vasúti járművekkel kapcsolatos engedélyezi eljárásokban megszerezhető engedélyekre (pl. típusengedély, üzembehelyezési engedély),

- a vasúti járműveket karbantartó szervezeteket tevékenységéhez szükséges engedélyekre,

- a vasútkazánok és nyomástartó edények vizsgálatát végző személyek és szerveztek működéséhez szükséges engedélyekre.

A műszaki engedélyekre vonatkozó részletes szabályok miniszteri rendeletben kerülnek megállapításra.

Az eddigi rendelkezések közül a trolibusz felsővezeték engedélyezésre vonatkozó rendelkezések kikerülnek a szövegből, mivel arra az egyéb kötöttpályás közlekedési rendszerekről szóló törvény rendelkezik.

A 8. §-hoz

A 11. § tulajdonjogi rendelkezéseket tartalmaz azoknak a vasútvonalaknak a tekintetében, amelyek állami tulajdonban vannak. A § (3) bekezdése az irányelv 31. cikk (1) bekezdésének átültetését, míg az (5) bekezdése az irányelv 4. cikk (2) bekezdésének átültetését célozza.

Az országos törzshálózati vasúti pályák működtetéséről a nemzeti vagyonról szóló törvény rendelkezik, így a jelen törvényben csak az országos vasúti mellékvonalak, valamint az egyéb vasútvonalak működtetéséről kell rendelkezni. Mivel a külön jogszabályban felsorolásra kerülő országos vasúti mellékvonalak is állami tulajdonban vannak, ezért ezek működtetést is olyan szervezet kell, hogy ellássa, amelyben az állam legalább többségi befolyással rendelkezik.

Míg az országos jelentőségű vasútvonalak külön jogszabályban nevesítésre kerülnek (az országos törzshálózati vasúti pályákat a nemzeti vagyonról szóló törvény melléklete sorolja fel, míg az országos vasúti mellékvonalakat a jelen törvény felhatalmazása alapján kiadott kormányrendelet fogja felsorolni), addig minden más vasútvonal az egyéb vasútvonalak közé tartozik, amelyet bárki létesíthet, nincs állami tulajdonban és így működtetést sem kell, hogy állami többségi tulajdonban lévő szervezet lássa el.

A 12-13. §-ok az irányelv 8. cikk (3) bekezdésének átültetését szolgálják. A pályahálózat-működtető a nemzeti infrastruktúrafejlesztési stratégia, valamint az állammal megkötött pályahálózat működtetésére vonatkozó szerződés keretei között készíti el üzleti tervét, amelynek a vasúti pályahálózat üzemletetésére és fejlesztésére vonatkozó részét a pályahálózatot használó vasúti társaságok részére megismerhetővé kell tenni. Az említett részeket ezek a társaságok véleményezhetik, az észrevételeket a pályahálózat-működtetőnek lehetőség szerint figyelembe kell vennie. Az elutasított vélemények esetében a pályahálózat-működtető az elutasítás indokairól összefoglalót készít, amelyet a honlapján is közzé kell tennie.

A 14-15. §-ok az irányelv 13. cikkének, valamint a 31. cikk (1) bekezdésének átültetését szolgálják. Az irányelv új fogalomként bevezeti az ún. kiszolgáló létesítményeket, amelyekben az irányelv II. melléklet 2-4. pontjaiban meghatározott (jelen törvény 2. melléklet 2-4. pontjaiban meghatározott) - ún. járulékos, kiegészítő és mellék- szolgáltatásokat nyújtják az árufuvarozó és a személyszállító vasúti társaságok számára.

Korábban az említett szolgáltatásokat kizárólag a pályahálózat-működtetők nyújtották, azonban mára gyakorivá vált, hogy a kiszolgáló létesítmények üzemeltetői vállalkozó vasúti társaságok vagy olyan társaságok, amelyek egyébként sem nem pályahálózat-működtetők sem pedig vállalkozó vasúti társaságnak nem minősülnek (ún. „harmadik típusú”).

Mivel a vasúti piacon folyó verseny és az árufuvarozó és személyszállító vasúti szolgáltatások színvonala nagymértékben függ az előbb említett járulékos, kiegészítő és mellékszolgáltatásokhoz történő diszkriminációmentes hozzáférés lehetőségétől, ezért szükségessé vált, hogy ne csak a pályahálózat-működtető szolgáltatók, hanem a vállalkozó vasúti és harmadik típusú szolgáltatókra vonatkozóan is megkövetelje az irányelv a kiszolgáló létesítményekben nyújtott szolgáltatásokhoz történő egyenlő feltételekkel történő hozzáférést, a diszkrimináció lehetőségének kizárását.

A 9. §-hoz

A §-sal a VII. fejezet újraszabályozása valósul meg.

A 19. § az irányelv 4. cikk (1) és (2) bekezdéseinek átültetését szolgálja. A rendelkezések célja, hogy a közvetlen vagy közvetett állami tulajdonban vagy irányítás alatt lévő vasúti társaságok is függetlenül működhessenek a vasúti piacon, döntéseiket a piac igényeinek figyelembevételével hozzák meg.

A 20. § az irányelv 5. cikkének átültetését szolgálja és célja, hogy a vasúti társaságok működési függetlensége biztosított legyen, ezáltal állami befolyástól mentes, tényleges verseny alakulhasson ki az egyes vasúti szolgáltatások piacán. Az irányelvből fakadó követelmény annak előírása, hogy az Irányelv hatálya alá tartozó vállalkozó vasúti társaságok önállóan határozzák meg működési kereteik alapvető stratégiai elemeit, az üzleti tervüket, ide értve a finanszírozási és befektetési programjukat is.

A § (4) bekezdése - a közösségi irányelvnek megfelelően, ugyanakkor nem taxatív jelleggel - meghatározza azokat az esetköröket, ahol a vasúti társaságok döntési kompetenciája semmilyen körülmények között nem válhat korlátozottá, biztosítva ezáltal a működési függetlenség elvének érvényesülését.

A 21. § az irányelv 6. cikkének átültetését szolgálja. Abban az esetben, ha egy vasúti társaság ún. integrált vasúti társaság, azaz a pályahálózat-működtetői és valamely vállalkozó vasúti társasági feladatot (árufuvarozás, személyszállítás) egyidejűleg is ellát, ebben az esetben - annak érdekében, hogy az integrált vasúti társaság által működtetett pályahálózathoz a hozzáférés diszkriminációmentes legyen - a szabályozás előírja az ilyen integrált társaság esetében, hogy az egyes tevékenységekről külön könyvelést vezessen. A könyvelésnek úgy kell történnie, hogy az nyomon követhetővé tegye a keresztfinanszírozás tilalmának, valamint a pályahálózat-használati díjakból származó jövedelmek és az egyéb üzleti tevékenységekből származó bevételek felhasználásának nyomon követését.

A 22-24. §-ok a vállalkozó vasúti tevékenységekre vonatkozó alapvető rendelkezéseket tartalmazzák. A vállalkozó vasúti tevékenységek a következők:

- vasúti árufuvarozás,

- vasúti személyszállítás és

- vontatási szolgáltatás nyújtása.

A 24/A. § a kifejezetten országos működési engedéllyel végzett vállalkozó vasúti tevékenységekre vonatkozó rendelkezéseket tartalmazza.

A 10. §-hoz

A § meghatározza, hogy a vasúti közlekedéssel kapcsolatban milyen szerződések megkötésére kerül, illetve kerülhet sor az állam és a különböző vasúti társaságok között. Ezen kívül meghatározásra kerülnek azok az állami szervek is, amelyek a szerződések megkötéséért felelősek.

Az állami tulajdonú vasúti pályahálózat tekintetében az állam nevében a Magyar Nemzeti Vagyonkezelő Zrt. (a továbbiakban: MNV Zrt.) a közlekedésért felelős miniszter (a továbbiakban: miniszter) és az állami vagyon felügyeletéért felelős miniszter egyetértésével köti meg a vagyonkezelési szerződést. A másik szerződő fél lehet:

pályaműködtető vagyonkezelő:

- pályahálózat-működtető,

- integrált vasúti társaság (amely egyszerre pályahálózat-működtető és vállalkozó vasúti társaság is),

nem pályaműködtető vagyonkezelő:

- központi költségvetési szerv,

- az állam 100%-os tulajdonába tartozó más gazdasági társaság.

A § meghatározza továbbá a tulajdonosváltás esetét, rögzíti, hogy az állam nevében az MNV Zrt. gyakorolja a tulajdonosi jogokat, rendezi továbbá a vagyonkezelés keretében átadásra kerülő vagyon rendezésével és a nyilvántartások egységesítésével összefüggésben alkalmazandó eljárásoknak a szerződésekben történő rendezésének kérdését.

A további §-ok az irányelv 8. és 30. cikkeinek rendelkezései átültetését szolgálják. Az irányelv alapján a Magyar Állam feladata, hogy öt éves időszakon belül biztosítsa, hogy az állami tulajdonú vasúti pályát működtető pályahálózat-működtető ne adósodjon el, azaz bevételei (állami támogatás, az árufuvarozó és személyszállító vasúti társaságok által fizetett pályahasználati díj és az egyéb bevételek) ötéves perióduson belül kiegyenlítsék a pályahálózat-működtetőnek a pályaműködtetéssel kapcsolatban keletkezett költségeit, ráfordításait. Ennek a feladatnak a végrehajtása érdekében az állam a pályahálózat-működtetővel szerződést köt, amelynek tartalmát a törvényben kell meghatározni.

Mivel a költségvetés évente kerül megállapításra és elfogadásra, ezért a szerződést évente felül kell vizsgálni és szükség esetén módosítani kell. Az irányelv előírásainak megfelelően a szerződés tervezetét a pályahálózat-működtető a honlapján közzéteszi és arra bárki észrevételt tehet. A szerződés teljesítéséről a tárgyévet követő év első negyedévének végéig a miniszter és az államháztartásért felelős miniszter a Kormány részére beszámolót készít.

A határforgalmi egyezményekre vonatkozó rendelkezések az irányelv 14. cikkének átültetését szolgálja, az uniós, illetve a szomszédos országokkal megkötött határforgalmi egyezmények tartalmára vonatkozóan:

- a határforgalmi egyezmények nem tartalmazhatnak olyan rendelkezéseket, amelyek a vállalkozó vasúti társaságok közötti hátrányos megkülönböztetésre vezetnek,

- nem uniós országgal kötendő szerződés esetén az Európai Bizottságot értesíteni kell, a bizottság pedig bizonyos esetekben megtilthatja a szerződés megkötését, a tárgyalások folytatását,

- a határforgalmi egyezménynek összhangban kell lennie az uniós joggal, és nem veszélyezteti az Unió közlekedéspolitikájának a tárgyát és célját.

A 11-12. §-hoz

A § a törvénynek az ún. Mozdonyvezetői Irányelv (2007/58/EK irányelv) nem megfelelő átültetése miatt az EU Bizottsága által indított 7111/2014 számú ún. PILOT eljárásban vállalt módosítások átvezetését valósítja meg. Ezek a szabályok a közlekedési hatóság eljárására vonatkoznak, ha megállapításra kerül, hogy a vasúti járművezetői engedély és tanúsítvány kiadásának feltételei nem állnak fent.

A 13. §-hoz

A vasúti közlekedés biztonsága érdekében vasúti járművek csak a megfelelő üzembehelyezési hatósági eljárást követően, üzembehelyezési engedély megszerzése után vehetnek részt a vasúti közlekedésben.

A § ezen kívül új rendelkezésként meghatározza a közlekedési hatóság alapvető feladatait a vasúti járművek gyártását, javítását végzők, valamint a vasúti járművek karbantartását, illetve vizsgálatát végző szervezetek tekintetében. Ez a szabályozás azért szükséges, mert a 445/2011/EK rendelet rendelkezései alapján a hatályos jogszabályban szabályozott hatósági vasúti járművizsga nem tartható fenn, az EU egy egyszerűsített eljárást vezetett be a tehervagonok esetében, amely miatt indokolt a jogharmonizáció.

A 14. §-hoz

A § tartalmazza a vasúti pálya tulajdonjogára, vagyonkezelésére vonatkozó új szabályokat. A korábbi felesleges rendelkezések az új szabályozásban már nem jelennek meg.

A 15. §-hoz

Az idegen ingatlan használatáról szóló rendelkezések körében kerül szabályozásra, hogy a tulajdonosnak a dolog használatára vonatkozó joga közérdekből korlátozható. Ilyen korlátozást tartalmaz a jelen § is, amely - tűrési kötelezettség meghatározásával - lehetővé teszi a vasúti pályát működtető vasúti társaság számára, hogy a pályák mellett fekvő ingatlanokon a vasúti közlekedést, illetőleg annak biztonságát elősegítő eszközöket helyezzen le, és a szabad kilátást akadályozó fákat, cserjéket, stb. eltávolítsa. Az elhelyezés, a javítás és a karbantartás a környezet- és természetvédelmi érdek figyelembevétele mellett történhet. Az ingatlan tulajdonosát (használóját) az ingatlan rendeltetésszerű használatának akadályozása miatt a polgárjog szabályai szerint - az akadályozás mértékének megfelelő - kártalanítás illeti meg.

A 16. §-hoz

A § a vasúti pályahálózat létesítésével, építésével kapcsolatos alapvető szabályokat állapítják meg. Főszabályként a pályahálózat létesítése a pályahálózat-működtető feladata, azonban Magyarországon az uniós forrásból megvalósuló fejlesztéseket nem a pályahálózat-működtető, hanem a NIF Nemzeti Infrastruktúra Fejlesztő Zrt. (a továbbiakban: NIF Zrt.), a törvény szóhasználatában mint ún. fejlesztési közreműködő látja el, míg a GSM-R rendszer-hálózat létesítését NISZ Nemzeti Infokommunikációs Szolgáltató Zrt. mint ún. GSM-R fejlesztő végzi. A közöttük és a pályahálózat-működtető közötti viszony alapvető szabályai törvényi szinten kerülnek rögzítésre.

A 17. §-hoz

Az irányelv 26-54. cikkének átültetését szolgálja. Az irányelv rendelkezései a korábbi irányelvek szövegéhez képest olyan nagy mértékben megváltozott, hogy a jogharmonizáció kizárólag a XII. fejezet teljes újraszabályozásával valósulhat meg.

A fejezet rendelkezései tartalmazzák a vasúti infrastruktúra kapacitás elosztására, az infrastruktúra használatáért fizetendő díj képzésére, valamint a nem független pályahálózat működtető esetén alkalmazandó speciális eljárásokra vonatkozó új rendelkezéseket.

A 18. §-hoz

A 69. § a vasúti igazgatási szerv feladatait sorolja fel. Az irányelv rendelkezéseinek megfelelően megjelennek mind az engedélyező hatóság („licencing authority”), mind pedig az igazgatási szervezet („regulatory body”) feladatai.

A 70-72. § az irányelv 55. cikk (3) bekezdésének átültetését szolgálják, amely a vasúti igazgatási szervre vonatkozó szabályozás. A vasúti igazgatási szerv független működéséhez nélkülözhetetlen, hogy a szerv vezetője megfelelő eljárás szerint kerüljön kinevezésre, valamint a szervezet és a munkavállalók feletti vezetői jogok biztosítása érdekében a vezető számára biztosítva legyenek a megfelelő hatáskörök.

A vasúti igazgatási szerv vezetőjét a miniszterelnök nevezi ki, nem utasítható és csak meghatározott esetben hívható vissza. Ezen kívül szakmai és összeférhetetlenségi elvárásoknak is meg kell felelnie.

A 73-75. § az irányelv 55. cikk (3) bekezdésének átültetését szolgálja, amely a vasúti igazgatási szerv független működéséhez további nélkülözhetetlen szabályokat rögzít, hogy a vasúti igazgatási szerv köztisztviselője is megfeleljen bizonyos szakmai és összeférhetetlenségi elvárásoknak, amelyeket törvényi szinten szükséges rögzíteni.

A 76-79. §-ok a vasúti igazgatási szerv valamennyi eljárására irányadó közös szabályokat állapítják meg. A kérelemre indult eljárásért díjat kel fizetni, amelyeket az illetékekről szóló 1990. évi XCIII. törvény 67. §-a alapján rendeletben állapít meg a miniszter az államháztartásért felelős miniszterrel egyetértésben. A vasúti igazgatási szerv ügyintézési határideje az irányelv 55. cikk (9) bekezdésében meghatározottak szerint került megállapításra. A vasúti igazgatási szerv - az irányelv 55. cikk (8) bekezdésében meghatározottak szerint -a vasúti piac valamennyi érintett szereplőjétől kérhet be információt munkája hathatós elvégzése érdekében. A törvény ezen kívül meghatározza a vasúti szerv ellenőrzési eljárására vonatkozó alapvető szabályokat.

A 79/A. § az irányelv 57. cikk (8)-(9) bekezdéseinek átültetését szolgálja. A § a vasúti igazgatási szerv együttműködésének alapvető szabályait állapítja meg, mind a más EGT-tagállamban működő vasúti igazgatási szervek, mind az Európai Bizottság, mind pedig az Európai Vasúti Ügynökség vonatkozásában. Az együttműködés eredményeként uniós szinten fejlődhet a vasúti igazgatási szervek működése, valamint az együttműködés elősegíti a „best practice” (a legjobb gyakorlat) elterjedését.

A 79/B-79/D. § az irányelv 56. cikk (1) bekezdésének átültetését szolgálják. A rendelkezések a vasúti igazgatási szerv hatáskörébe utalják a vasúti pályahálózathoz történő nyílt hozzáférés biztosításával kapcsolatos jogviták eldöntését.

A jogvitás eljárás kezdeményezésére jogosultak:

- a pályahálózat-működtető vagy a VPSZ eljárásával, döntésével szemben a hozzáférésre jogosultak, míg

- a VPSZ eljárásával, döntésével szemben nem független pályahálózat-működtető.

Tekintettel arra, hogy a vasúti közlekedés működőképességének fenntartása miatt kiemelkedő érdek fűződik a nyílt hozzáféréssel kapcsolatos jogviták gyors rendezéséhez, a törvény határidőt állapít meg az eljárás megindítása iránti kérelem előterjesztésére. A kérelem előterjesztésére nyitva álló határidőt a törvény a jogsértésről való tudomásszerzéstől számított 15 napban állapítja meg.

A törvény a kérelem előterjesztésére - a jogsértés megtörténtétől számított - 3 hónapos objektív határidőt is megállapít, amelynek elmulasztása esetén a kérelem akkor sem terjeszthető elő, ha a jogsértés a három hónap elteltét követően jutott az eljárás megindítására jogosult tudomására.

A kapacitás-elosztással kapcsolatos eljárási szabálysértés esetén előterjeszthető kérelem esetében a 15 napos határidőt az üzemi menetrend-tervezet közzétételi időpontjától kell számítani.

A törvény meghatározza a kérelem alapvető tartalmi elemeire, valamint az ahhoz csatolandó dokumentumokra vonatkozó - a Ket.-hez képest eltérő - szabályokat. A kérelem előterjesztésével egyidejűleg meg kell fizetni az igazgatási-szolgáltatási díjat is. A törvény tartalmazza a jogvitás eljárás Ket.-hez képest - annak felhatalmazása alapján megállapított - eltérő rendelkezéseit. A törvény taxatíve meghatározza, hogy a vasúti igazgatási szerv milyen határozatokat hozhat a nyílt hozzáférés biztosításával kapcsolatosan előterjesztett jogvitás eljárásban. A törvény lehetőséget biztosít arra, hogy a vasúti igazgatási szerv a törvényben meghatározott jogkövetkezményeket egymás mellett alkalmazza.

A törvény meghatározza továbbá a vasúti igazgatási szerv által alkalmazható ideiglenes intézkedések körét. A vasúti igazgatási szervnek az ideiglenes intézkedést elrendelő határozata ellen fellebbezésnek nincs helye, azonban az ügyfél a határozat ellen a közléstől számított 15 napon belül halasztó hatályú jogorvoslati kérelmet terjeszthet elő. A bíróság a kérelem tárgyában 15 napon belül nemperes eljárásban, végzéssel dönt.

A 79/E-79/F. § az irányelv 56. cikkének átültetését szolgálják, szabályozzák a vasúti igazgatási szervnek a vasúti közlekedési piac felügyeletével kapcsolatos jogkörét, illetve feladatait.

A piacfelügyeleti tevékenység általános értelemben azt jelenti, hogy a vasúti igazgatási szerv a piaci szereplők tevékenységét egészben vagy részletében megvizsgálja, és feljogosítottságának keretei között intézkedéseket foganatosít vagy az erre illetékes szervhez jelzéssel szolgál.

Miután a Gazdasági Versenyhivatal az általános versenyhatósági feladatokat látja el, a vasúti közlekedésre vonatkozó erősen szakmai jellegű szabályozásra tekintettel indokolt volt - a vasúti közlekedés sajátosságait figyelembe vevő - speciális piacfelügyeleti jogköröket biztosítani a vasúti igazgatási szerv számára.

A törvény a piacfelügyeleti intézkedések érvényesülése érdekében szigorú szankciórendszer alkalmazására jogosítja fel a vasúti igazgatási szervet, amely - végső esetben - a vasúti társaság működési engedélyét is visszavonhatja.

A vasúti igazgatási szerv tevékenysége ellátása érdekében jogosult a vasúti piac szereplőitől információkat kérni.

Fontos garanciális szabály, hogy a vasúti igazgatási szerv legalább kétévente egyeztetést folytat a vasúti áru- és személyszállítási szolgáltatások igénybevevőinek képviselőivel, érdekképviseleti szerveikkel, hogy megismerje a vasúti piacra vonatkozó álláspontjukat.

A 79/G. § szerint a vasúti igazgatási szerv a vasúti közlekedés piacán folyó hatékony verseny fenntartása érdekében a törvényben meghatározottak szerint köteles együttműködni az általános versenyhatósági feladatokat ellátó Gazdasági Versenyhivatallal.

A 19. §-hoz

Az eltérő szabályok, mentességek szabályozása

A 85-85/B. § az iparvágányok esetében határozza meg az általánostól eltérő szabályokat. Az irányelv I. melléklete kimondja, hogy a vasúti infrastruktúrának nem része, így az irányelv hatálya nem terjed ki a magántulajdonú szárnyvonalakra és mellékvágányokra. Az irányelv (11) preambulumbekezdése pedig ehhez kapcsolódóan kimondja, hogy mivel a magántulajdonú szárnyvonalak és mellékvágányok, mint például a magántulajdonú ipari létesítmények területén lévő mellékvágányok és vonalak, nem képezik az irányelvben meghatározott vasúti infrastruktúra részét, az ilyen pályahálózatok működtetői nem tartoznak az irányelv által a pályahálózat-működtetők számára előírt kötelezettségek hatálya alá. Hátrányos megkülönböztetéstől mentes módon, tulajdonosuk kilététől függetlenül biztosítani kell azonban a hozzáférést a szárnyvonalakhoz és mellékvágányokhoz, ha arra a szállítási szolgáltatások nyújtása szempontjából kulcsfontossággal bíró kiszolgáló létesítményekhez való hozzáférés miatt van szükség, és ha azok egynél több végfelhasználót szolgálnak vagy szolgálhatnak ki. Az iparvágány fogalmát ismerte és használta a vasutakról szóló 1968. évi IV. törvény, az azt felváltó, a vasutakról szóló 1993. évi XCV. törvény, sajnálatosan azonban ezen utóbbi törvényt hatályon kívül helyező a vasúti közlekedésről szóló 2005. évi CLXXXIII. törvény már nem emelte át ezt a fogalmat, míg a gyakorlati életben az iparvágány-fogalom tovább élt.

A 85/C-85/E. § a saját célú vasúti pályahálózatok esetében határozza meg az általánostól eltérő szabályokat. Az irányelv 2. cikk (3) bekezdés d) pontja alapján azon magántulajdonban levő vasúti infrastruktúra vonatkozásában, amelyet kizárólag az infrastruktúra tulajdonosa használ saját áruszállítási műveletekre, nem kell alkalmazni a nyílt hozzáférésre, a kapacitás-elosztásra és a hálózat-hozzáférési díjakra, valamint a Hálózati Üzletszabályzat készítésére vonatkozó rendelkezéseket.

Ezen kívül az irányelv 2. cikk (2) bekezdés d) pontja alapján azok a vállalkozások vonatkozásában, amelyek csak olyan, magántulajdonban levő vasúti infrastruktúrán nyújtanak árufuvarozási szolgáltatást, amelyet kizárólag az infrastruktúra tulajdonosa használ saját áruszállítási műveletekre, nem kell alkalmazni a működési engedélyezésre vonatkozó rendelkezéseket sem.

A 85/F. § a nagyvasúti pályahálózattól elkülönült, keskeny nyomtávú vasúti pályahálózaton végzett vasúti tevékenységekre vonatkozóan tartalmazza az eltérő szabályokat. Magyarországon az 1870-es évektől indult meg a kisvasutak építése. Korábban az iparosodás időszakában fontos szerepet játszottak a teherszállításban, az erdei fakitermelés, és a bányászati tevékenységek fuvarozási szintű támogatásában. Mára már ezen feladatuk csaknem teljesen eltűnt, azonban szerepük immár a turizmus, a szabadidő minőségi eltöltése terén egyre inkább felértékelődik.

Az irányelv 2. cikkében található rendelkezések közül több is lehetőséget biztosít a kisvasutak mentesítésére, mind a nyílt hozzáférés, mind a kapacitáselosztás, hálózat-hozzáférési díjképzés és Hálózati Üzletszabályzat készítési kötelezettség alól, mind pedig a működési engedélyezési eljárások alól. Az irányelv rendelkezései a következők: a 2. cikk (1) bekezdése, (2) bekezdése a) és c) pontja, (3) bekezdése a) pontja, valamint a (4) bekezdése.

A 85/G. § a múzeumvasutak esetében határozza meg az általánostól eltérő szabályokat. A múzeumvasút az irányelv ugyanazon rendelkezései alapján mentesíthető, mint a kisvasutak, de lényeges különbség a kisvasutakhoz képest, hogy a múzeumvasút pályahálózata normál nyomtávú. A múzeumvasutaknak is a turizmus és a szabadidő minőségi eltöltésében van szerepük. A múzeumvasútra példa a Skanzenvasút, a Szentendrei Szabadtéri Néprajzi Múzeum vasútja.

A 85/H. § a városi és elővárosi pályahálózatra vonatkozó eltérő rendelkezéseket tartalmazza. A nyílt hozzáférés, a kapacitásleosztás és a díjképzés alól az irányelv 2. cikk (3) bekezdés b) pontja alapján van lehetőség.

A 85/I-85/M. § a felszín alatti vasúti pályahálózatra vonatkozó eltérő rendelkezéseket tartalmazza. A rendelkezések megteremtik az ún. felszín alatti vasút-létesítési jogot. A jogintézmény egyebekben nem új keletű, az már a vasúti közlekedésről szóló 2005. évi CLXXXIII. törvényben is szerepelt, ugyanezzel a szabályozással.

A „tram-train”, új, e törvényben bevezetésre kerülő magyar elnevezéssel vasút-villamos egy újfajta közlekedési mód, amelynek magyarországi megjelenése hamarosan várható. A tram-train lényege, hogy a városi villamoshálózatot és a nyílt hozzáférésű nagyvasúti pályahálózatot a speciális tram-train vasúti jármű egyszerre képes használni. A 85/N. § célja annak egyértelműsítse, hogy a tram-trainnel végzett személyszállítási szolgáltatás csak a nem nyílt hozzáférésű vasúti pályahálózat-működtetővel megkötött szerződés esetében nyújtható.

A 85/O. § a stratégiai jelentőséggel nem bíró vasúti pályahálózatokra vonatkozó eltérő rendelkezéseket tartalmazza és az irányelv 2. cikk (4) bekezdésének átültetését szolgálja.

A 85/P-85/Q. § a Magyar Honvédség által használt iparvágányokra, valamint a GYSEV Zrt.-re és az FHÉV Zrt.-re vonatkozó eltérő rendelkezéseket tartalmazzák.

A 20-21. §-hoz

A 20. § az átmeneti, a 21. § a felhatalmazó rendelkezéseket tartalmazza.

A 22. §-hoz

A § a jogharmonizációra vonatkozó rendelkezést, az ún. megfelelési záradékot tartalmazza.

A 23-25. §-hoz

A 23. § a szövegcserés módosításokat tartalmazza, a 24. § a mellékletekről, a 25. § az egyes rendelkezések hatályon kívül helyezéséről rendelkezik.

A 26-27. §-hoz

A vasúti törvény módosítása miatt szükséges jogszabály-módosításokat tartalmazza. A Kttv. módosítása a vasúti igazgatási szerv függetlenségét biztosító feltételek átültetése miatt szükséges.

-----STARTING---POINT---VEGE---

A 28. §-hoz

A hatálybalépéssel kapcsolatos rendelkezéseket tartalmazza.

A 29. §-hoz

Az uniós megfelelési záradékot tartalmazza.