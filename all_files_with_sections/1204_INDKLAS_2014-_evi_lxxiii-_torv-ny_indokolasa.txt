2014. évi LXXIII. törvény indokolása

egyes igazságügyi és magánjogi tárgyú törvények módosításáról

-----STARTING---POINT---ALTALANOS--- 

Az egyes igazságügyi és magánjogi tárgyú törvények módosításáról szóló törvény a polgári és kereskedelmi ügyekben a joghatóságról, valamint a határozatok elismeréséről és végrehajtásáról szóló, 2012. december 12-i 1215/2012/EU európai parlamenti és tanácsi rendelet (a továbbiakban: új Brüsszel I. rendelet), valamint a polgári ügyekben hozott védelmi intézkedések kölcsönös elismeréséről szóló, 2013. június 12-i 606/2013/EU európai parlamenti és tanácsi rendelet (a továbbiakban: 606/2013/EU rendelet) alkalmazásának biztosításához szükséges törvénymódosításokat, továbbá egyes egyéb igazságügyi és magánjogi tárgyú törvények szükséges módosítását tartalmazza.

Az új Brüsszel I. rendelet célja a határon átnyúló polgári, kereskedelmi igények érvényesítésének könnyítése, egyszerűsítése a korábbi szabályozáshoz képest, valamint a határon átnyúló polgári védelmi intézkedések kölcsönös elismerése, ennek érdekében pedig legfontosabb vívmányaként megszünteti a végrehajthatóvá nyilvánítási (ún. exequatur) eljárást. Az új Brüsszel I. rendelet következtében a jövőben a polgári és kereskedelmi ügyek többségében hozott olyan határozatok, amelyek a meghozataluk helye szerinti EU-tagállamban végrehajthatók, a többi tagállamban is gyakorlatilag automatikusan, a korábbi közbenső eljárás szükségessége nélkül végrehajthatók lesznek. Az új Brüsszel I. rendelet alkalmazásához elsősorban a bírósági végrehajtásról szóló 1994. évi LIII. törvény (a továbbiakban: Vht.), valamint az illetékekről szóló 1990. évi XCIII. törvény (a továbbiakban: Itv.) egyes rendelkezéseinek módosítása szükséges.

A 606/2013/EU rendelet az uniós polgári és igazságügyi együttműködés területén egy új jogforrás, amely a Stockholmi Program keretében fogant abból a felismerésből, hogy többet kell tenni az erőszak áldozatainak védelme érdekében. A rendelet célja az erőszak áldozatainak védelme, akikre - amennyiben az Európai Unió más tagállamába utaznak vagy költöznek -, továbbra is ki kell terjednie azoknak a védelmi intézkedéseknek a hatálya, amelyeket az elkövetővel szemben hoztak. A 606/2013/EU rendelet a polgári ügyekben hozott védelmi intézkedések kölcsönös elismerését teszi lehetővé, azaz, az eredeti eljárás szerinti tagállam kiállító hatósága által elrendelt védelmi intézkedés automatikusan azonos elismerést nyer a megkeresett másik tagállamban is. A 606/2013/EU rendelet rendelkezéseinek hazai jogszabályi környezetben történő alkalmazása érdekében a hozzátartozók közti erőszak miatt alkalmazandó távoltartásról szóló 2009. évi LXXII. törvény (a továbbiakban: Hettv.) módosítása szükséges. Miután a 606/2013/EU rendelet mind az eredeti eljárás helye szerinti tagállamra, mind pedig a megkeresett tagállamra telepít jogokat és kötelezettségeket, a szabályoknak át kell fogniuk egyrészről azokat az esetköröket, amelyekben Magyarország a védelmi intézkedés - megelőző távoltartás - elrendelője és az erről szóló tanúsítvány kiállítója, másrészről azokat is, amelyekben a más tagállamban elrendelt intézkedés elismerését és végrehajtását indítványozzák Magyarországon.

A törvény módosító rendelkezéseket tartalmaz a bírósági végrehajtásban igénybe vehető elektronikus kézbesítési rendszerhez történő csatlakozás iránti kérelemmel kapcsolatos adatkezelés vonatkozásában is.

A csődeljárásról és a felszámolási eljárásról szóló 1991. évi XLIX. törvény (a továbbiakban: Cstv.) néhány rendelkezésének módosítására, pontosítására az elektronikus eljárásokkal összefüggésben kerül sor. A módosítások az elektronikus úton kezdeményezett eljárások illetékének és közzétételének megfizetését, továbbá a felszámolási eljárásokban az elektronikus értékesítést érintik. Az elektronikus értékesítést érintő módosítások nem járnak költségvetési igénnyel, az érintett szervezetek fel tudnak készülni az alkalmazásukra. A módosítások hatálybalépésére a lehető legkorábbi időpont indokolt, figyelemmel arra, hogy a folyamatban lévő rendszerfejlesztésekre azok kihatással vannak.

A törvény a kis- és középvállalkozásokról, fejlődésük támogatásáról szóló 2004. évi XXXIV. törvénynek (a továbbiakban: Kktv.) a vállalkozás fogalmát meghatározó értelmező rendelkezését akként módosítja, hogy az abban szereplő felsorolásba beilleszti az ügyvédi irodát. E módosítás következtében az ügyvédi irodák közül azok, amelyek a Kktv.-ben foglalt egyéb feltételeket teljesítik, olyan mikro-, kis- és középvállalkozásoknak minősülhetnek, amelyekre irányadó lesz a Kktv. hatálya.

A törvény kiegészíti az államháztartásról szóló 1992. évi XXXVIII. törvény és egyes kapcsolódó törvények módosításáról rendelkező 2006. évi LXV. törvény (a továbbiakban: Áhtmódtv.) szabályait. A hatályos jogszabályok alapján 2014. június 1. napjától a közalapítványok nem kezdeményezhetik a közhasznúsági nyilvántartásba vételt, és nem jogosultak a közhasznú jogálláshoz kapcsolódó kedvezmények igénybevételére. A jogalkotó az erre a jogi személyre vonatkozó speciális szabályokat tartalmazó Áhtmódtv. módosításával a továbbiakban is biztosítani kívánja a közalapítványok részére, hogy megszerezhessék a közhasznú jogállást, és azt is, hogy a 2014. június 1. napjától a törvénymódosításig terjedő átmeneti időszakban is közhasznú jogállásúnak minősülhessenek.

A hagyatéki eljárásról szóló 2010. évi XXXVIII. törvény (a továbbiakban: Hetv.) módosítását egyrészről egy kiskorúakra vonatkozó - jelenleg a hagyatéki eljárás egyes cselekményeiről szóló 29/2010. (XII. 31.) KIM rendeletben szabályozott - értelmező rendelkezés törvényi szintre emelése indokolja. Törvényi szinten indokolt rendelkezni ugyanis - a Hetv. 2014. március 15. előtt hatályos szabályaihoz hasonlóan - azokról az esetekről, amikor a hagyatéki eljárás során kiskorú személy is érintett. A módosítások másrészről a gondnokság alá helyezés típusai kapcsán a Polgári Törvénykönyvről szóló 2013. évi V. törvény által bevezetett új terminológiával való összhang megteremtését célozzák.

A bíróságok elnevezéséről, székhelyéről és illetékességi területének meghatározásáról szóló 2010. évi CLXXXIV. törvény módosítását egyrészről Lócs és Iklanberény községeknek a Sárvári Járásbíróság illetékességi területéről a Kőszegi Járásbíróság illetékességi területéhez történő átkerülése, másrészről Balatonkenese város Balatonakarattya településrészét önálló községgé nyilvánítása indokolja. Balatonakarattya önálló községgé nyilvánítása miatt szükséges továbbá az országgyűlési képviselők választásáról szóló 2011. évi CCIII. törvény módosítása.

A civil szervezetek bírósági nyilvántartásáról és az ezzel összefüggő eljárási szabályokról szóló 2011. évi CLXXXI. törvény módosítása szükséges a civil szervezetekkel kapcsolatos eljárásokban, az elektronikus ügyintézés egyes szabályai hatálybalépésének és egyéb rendelkezéseknek a módosítása érdekében.

A törvény módosítja a Vht. végrehajtási szervezetet érintő egyes rendelkezéseit. A törvény 2015. március 1. napjától az Igazságügyi Hivatalhoz telepíti az önálló bírósági végrehajtók ellenőrzésével kapcsolatos kamarai jogosítványokat; és ezzel összefüggésben rögzíti, hogy a kamarát az átadott feladat ellátására is figyelemmel megillető általános költségátalány 50%-a a törvény hatálybalépésétől kezdődően az Igazságügyi Hivatalt illeti meg. A törvény továbbá megteremti a miniszteri biztos kinevezésének lehetőségét. A végrehajtási szervezetrendszer felügyeletéért felelős miniszter a miniszteri biztos kinevezésével biztosíthatja, hogy a közbizalmat erősítő megváltozott felügyeleti szabályok bevezetéséig is a végrehajtási eljárások a lehető legmagasabb szakmai színvonalon, a jogszabályok szigorú betartása mellett folyjanak.

-----STARTING---POINT---RESZLETES---

Az 1. §-hoz

A törvény az új Brüsszel I. rendelet és a 606/2013/EU rendelet hazai alkalmazásával kapcsolatos jogszabály-módosítások átvezetésére tekintettel egészíti ki az új Brüsszel I. rendeletre és a 606/2013/EU rendeletre történő utalással az Itv. jogharmonizációs záradékát.

A törvénynek az Itv.-t módosító része a 606/2013/EU rendeletben foglaltaknak megfelelően kimondja, hogy a rendelet szerinti tanúsítványok kiállítása, illetve a más tagállamban kiállított tanúsítványok alapján Magyarországon indult eljárások költségmentesek.

A 2. §-hoz

A Cstv.-ben indokolt a polgári perrendtartásról szóló 1952. évi III. törvény (a továbbiakban: Pp.) 394/H. § (5) bekezdésétől eltérő szabályt kimondani az elektronikus úton kezdeményezett eljárások esetén az illetékek, továbbá a közzétételi díjak megfizetésére, figyelemmel arra, hogy az eljárások dinamizmusa nem teszi lehetővé, hogy a fizetés igazolásának bevárása akár 3 nappal meghosszabbítsa például egy csődkérelem elbírálását. A közzétételi költségtérítés, illetve az eljárási illetékek megfizetése elektronikus úton történik, a kérelem benyújtását megelőzően. Az Országos Bírósági Hivatal (OBH) a honlapján közzéteszi a fizetési kötelezettségek teljesítésére vonatkozó módot (a törvényszék kincstárnál vezetett számlájára történő átutalás mint fizetési mód esetén az ügyazonosítók, utalványminták igénylését, az utalványmintákat, az átutalással, továbbá az elektronikusan hitelesített befizetés igazolásra vonatkozó tudnivalókat). Az illeték megfizetése igazolásának elmulasztása esetén a kérelem a Pp. 130. § (1) bekezdés i) pontja alapján elutasításra kerül, a közzétételi költségtérítés megfizetésének igazolásáig pedig a bíróság nem intézkedik az adóst megillető ideiglenes fizetési haladék Cégközlönyben történő közzétételéről.

Az OBH a honlapján tájékoztatást ad arról is, ha fizetési kötelezettségek teljesítésére lehetőség van az Elektronikus Fizetési és Elszámolási Rendszeren keresztül.

A csődeljárás és a felszámolási eljárás elrendeléséről szóló végzés a Cégközlöny honlapján kerül közzétételre. Bár a törvény napi feltöltést ír elő, szervezeti és informatikai okokból a végzést hozó bíró nem tudhatja biztosan a közzététel dátumát, tekintettel arra, hogy a végzés közzétételét a Közlönykiadó végzi. Erre tekintettel a bírói végzésből a közzététel dátuma helyett az arra való utalás szerepel, hogy a csődeljárás, illetve a felszámolás elrendelésének napja a Cégközlönyben történő közzététel napja. A Cégközlöny - bárki számára az interneten elérhető - elektronikus felülete nap és perc pontossággal tünteti fel a közzététel időpontját.

A 2015. január 1-jétől bevezetésre kerülő elektronikus értékesítési rendszerrel (EÉR) kapcsolatos befizetések, illetve a felszámolót megillető egyes bevételek továbbutalása érdekében az EÉR működtetőjének rendelkeznie kell a felszámoló által megnevezett azon pénzforgalmi számla adataival, amelyeket a felszámoló az EÉR rendszerben használni kíván. A módosítás ezen számlaszám adatainak bejelentési kötelezettségéhez és nyilvántartásához teremti meg a jogszabályi alapot.

A 2015. január 1-jétől bevezetésre kerülő elektronikus értékesítési rendszerben (EÉR) az értékesítők részéről a felszámolói névjegyzékbe bejegyzett felszámolóbiztosok lesznek jogosultak az EÉR felületére belépni, hirdetményeket feltölteni, egyéb eljárási cselekményeket végezni. A belépéshez szükséges jelszó biztonságos kiosztása érdekében a működtetőnek rendelkeznie kell a felszámolóbiztosok - kizárólag az adott felszámoló szervezetnél használt - elektronikus levelezési címével. A felszámolóbiztosokat a Cstv. 27/C. § (1) bekezdése felszámolási és vagyonfelügyeleti szakirányú szakképzettséggel (a továbbiakban: szakirányú szakképzettség) rendelkező személyként definiálja, így ennek következetes használata indokolt itt is.

Emellett a módosítás a könnyebb áttekinthetőség érdekében a funkcionálisan összetartozó - Cstv. 27/C. § (4) bekezdés a) pontja szerinti - névjegyzéki adatokat külön alpontokra tagolja.

A felszámolási eljárás megszüntetéséről szóló végzés közzétételéért fizetendő költségtérítést elektronikus úton kell megfizetni, ennek megtörténtéről az elektronikus igazolást kell csatolni a felszámolás megszüntetése iránt beadott kérelemhez.

A hagyományos - nem elektronikus felületen történő - pályázati eljárás során a közjegyző szerepe annak tanúsítása, hogy a pályázati anyagokat tartalmazó lezárt borítékok felbontására a közjegyző előtt került sor, vagyis a pályázat tartalmát a felszámoló ezt megelőzően nem ismerhette meg. Az elektronikus értékesítési rendszer bevezetésével azonban az informatikai rendszer garantálja a hozzáférhetetlenséget a pályázatokhoz mindaddig, amíg a pályázatok benyújtására megállapított határidő letelik. Az informatikai rendszer csak ezt követően teszi lehetővé a felszámolónak a pályázati anyagok megismerését. A törvény ezért a közjegyző közreműködésére utaló szövegrészt módosítja.

A módosítás erősíti továbbá a hitelezők ellenőrzési jogkörét az adós vagyontárgyainak értékesítése felett azáltal, hogy a felszámoló egyértelmű kötelezettségévé teszi a pályázat értékeléséről készült jegyzőkönyv megküldését mind a bíróság, mind pedig a hitelezői választmány, a hitelezői képviselő részére.

A hitelezői ellenőrzés lehetőségeit növelő szabály beiktatása szükséges annak érdekében, hogy ha a hitelezők úgy látják, hogy az értékesítés nem felelt meg az értékesítési hirdetménynek vagy a jogszabályban foglaltaknak, akkor élni tudjanak a Cstv. 51. §-a szerinti kifogás benyújtásának lehetőségével a bírósághoz. Az ehhez szükséges adatokat tartalmazó iratok megismerhetőségét biztosítja a törvény.

A beiktatásra kerülő átmeneti rendelkezés rögzíti, hogy a bejelentési kötelezettséget első alkalommal a törvény adott szakaszának - a névjegyzéki adatok körét bővítő §-a - hatálybalépését követő 8 napon belül kell teljesítenie a felszámolónak.

A Cstv. 49/G. § (1) bekezdésének hatályos szövege csak a 49. § (3) bekezdése szerinti kizáró okokra hivatkozik. A bizalmi vagyonkezelőkről és tevékenységük szabályairól szóló 2014. évi XV. törvény 73. § (19) bekezdése azonban beiktatta a Cstv. 49. §-ába a (3b) bekezdést, amely újabb személyi kör esetében tiltja a tulajdonszerzést (az adós tulajdonosa stb.). A törvény szerinti módosítás ezért erre a személyi körre is kiterjeszti a felszámoló vizsgálati kötelezettségét az árverező, a pályázó, illetve képviselőik körében.

A 3. §-hoz

Az új Brüsszel I. rendelet 54. cikke szerint, ha a határozat olyan intézkedést vagy rendelkezést tartalmaz, amely nem ismert a címzett tagállam jogában, az említett intézkedést vagy rendelkezést hozzá kell igazítani az adott tagállam jogában létező, azonos joghatást kiváltó, valamint hasonló célokat és érdekeket követő intézkedéshez vagy rendelkezéshez. Ez a kiigazítás nem járhat az eredeti eljárás helye szerinti tagállam jogában előírtakon túlmutató joghatásokkal, továbbá a hozzáigazítás tekintetében hozott döntéssel szemben biztosítani kell a felek jogorvoslati jogát. E rendelkezésre figyelemmel szükséges kiegészíteni a Vht. rendelkezéseit. A törvény erre figyelemmel egy új 14/A. §-sal egészíti ki a Vht.-t, amelyben rögzítésre kerül, hogy a végrehajtás elrendelésére jogosult bíróság dönt a hozzáigazítás kérdésében. Az új § rendelkezik a fellebbezési jog biztosításáról, valamint előírja, hogy a tárgykörben hozott végzés jogerőre emelkedését követően lehet kiállítani a végrehajtási lapot.

Az új Brüsszel I. rendelet szükségtelenné teszi az elismerést és végrehajtást megelőző köztes eljárásokat a végrehajtás szerinti tagállamban. Az egyik tagállamban polgári és kereskedelmi ügyben kibocsátott, végrehajtható határozatot a végrehajtás szempontjából úgy kell tekinteni, mintha abban a tagállamban bocsátották volna ki vagy hozták volna meg, amelyben annak végrehajtását kérik. Ennek a bírósági végrehajtás elrendelése szempontjából az a következménye, hogy az ilyen határozatokat nem lehet a külföldi bírósági határozatok körében kezelni, hanem külön pontban kell szerepeltetni abban a felsorolásban, amely a végrehajtási lap kiállításának alapjául szolgáló okiratokat tartalmazza. A törvény ennek megfelelően n) ponttal egészíti ki a Vht. 16. §-ában szereplő felsorolást, és a végrehajtást elrendelő bíróság illetékességét az egyéb külföldi határozatok végrehajtása során érvényesülő illetékességi szabályokkal megegyezően meghatározni (a székhelyi bíróság állítja ki a végrehajtási lapot). Ezzel együtt kell a közokiratok és perbeli egyezségek alapján történő végrehajtás elrendelés szabályait (58-60. cikk) is beiktatni a Vht. szerinti eljárásrendbe: ez a Vht. 23/B. § (1) bekezdésének megfelelő kiegészítésével történik.

A törvény kiegészíti a Vht. 31/C. §-át, a Vht. 31/C. §-ban kerül rögzítésre, hogy bíróság feladata a másik tagállamban történő végrehajtáshoz a szükséges kivonat kiállítása.

A Vht. 35/D. § (3) bekezdése szerint az elektronikus kézbesítési rendszer használatának alapvető feltétele, hogy a felhasználó rendelkezzen legalább az elektronikus aláírásról szóló 2001. évi XXXV. törvény (a továbbiakban: Eat.) szerinti fokozott biztonságú aláírás létrehozásra képes aláírást létrehozó eszközzel, időbélyegzővel, továbbá titkosító és hitelesítési tanúsítvánnyal. A Vht. 35/D. § (1) bekezdése a kérelem benyújtásához szintén feltételként szabja meg legalább fokozott biztonságú elektronikus aláírás alkalmazását. A fokozott biztonságú elektronikus aláírás igénylése során a hitelesítés-szolgáltató minden esetben azonosítja az elektronikus aláírást igénylő személyét az Eat. rendelkezéseinek megfelelően. Az önálló bírósági végrehajtó eljárásában alkalmazandó elektronikus kézbesítési rendszer működtetésének részletes szabályairól szóló 40/2012. (VIII. 30.) KIM rendelet szerint minden esetben meg kell adni a személyazonosításhoz szükséges okmányok számát. Tekintettel arra, hogy a Vht. 47/A. §-a szerinti ellenőrzéshez elegendő a személyazonosításra alkalmas okmányok számának megadása, ezért a módosítás arra irányul, hogy a másolatok csatolása helyett a Vht. a 35/D. §-ában kizárólag a személyazonosító okmány típusának és számának megadása legyen előírva.

A törvény a Vht. 37/B. § (4) bekezdését egészíti ki, rögzítve, hogy a Vht. 37/B. §-ban foglalt általános szabályhoz képest a külföldi végrehajtást kérőnek nem kell kézbesítési megbízottat megjelölnie.

A származási tagállamban előterjesztett egyes jogorvoslati kérelmekre tekintettel teszi lehetővé az új Brüsszel I. rendelet 44. cikk (1) bekezdésének c) pontja azt, hogy a végrehajtás államában részben vagy egészben felfüggesszék a végrehajtási eljárást: a törvény a végrehajtást foganatosító bíróság hasonló feladatait tartalmazó Vht. 48. § (8) bekezdés első mondatát egészíti ki az erre utaló szövegrésszel.

Az új Brüsszel I. rendelet 44. cikk (1) bekezdésének a) pontja alapján a határozat megtagadása iránti kérelem esetén az a személy, akivel szemben a végrehajtást kérték, kérheti, hogy a címzett tagállam bírósága a végrehajtási eljárást biztosítási intézkedésekre korlátozza. Ez alapján kibővül a Vht. erről szóló 186. § (3) és 187. § (3) bekezdése az új Brüsszel I. rendeletre történő utalással.

A végrehajtás kötelezett kérelmére történő megtagadásáról az új Brüsszel I. rendelet 45-51. cikkei rendelkeznek. E szabályok végrehajtásához a Vht. 211. § (3) bekezdését egészíti ki a törvény, ilyen esetben a végrehajtási lap visszavonására, illetve a záradék törlésére kerül sor.

A törvény az új Brüsszel I. rendelet hazai alkalmazásával kapcsolatos jogszabály-módosítások átvezetésére tekintettel egészíti ki az új Brüsszel I. rendeletre utalással a Vht. jogharmonizációs záradékát.

A törvény módosítja a Vht. végrehajtási szervezetet érintő egyes rendelkezéseit. A végrehajtási szervezetrendszer átalakítása első lépéseként a törvénymódosítás az Igazságügyi Hivatalhoz telepíti az önálló bírósági végrehajtók ellenőrzésével kapcsolatos kamarai jogosítványokat. Annak érdekében, hogy az Igazságügyi Hivatal képes legyen ellátni az ellenőrzéssel kapcsolatos új feladatait, a kamarát az átadott feladat ellátására is figyelemmel megillető általános költségátalány 50%-a a törvény hatálybalépésétől kezdődően az Igazságügyi Hivatalt illeti meg.

A törvény továbbá megteremti a miniszteri biztos kinevezésének lehetőségét annak érdekében, hogy az igazságügyi kormányzat és a kamara közötti együttműködés hatékonyabbá válhasson. A végrehajtási szervezetrendszer felügyeletéért felelős miniszter a miniszteri biztos kinevezésével biztosíthatja, hogy a közbizalmat erősítő megváltozott felügyeleti szabályok bevezetéséig is a végrehajtási eljárások a lehető legmagasabb szakmai színvonalon, a jogszabályok szigorú betartása mellett folyjanak.

A törvény biztosítja azokat az eszközöket, amelyek felhasználásával a miniszteri biztos reális képet kaphat a végrehajtási szervezetrendszer működéséről, és lehetőséget biztosít arra is, hogy megakadályozza annak esetlegesen diszfunkcionális működését. E jogok egyrészt lehetővé teszik a végrehajtási szervezet működésének vizsgálatát, másrészt széleskörű felügyeleti jogot biztosítanak, harmadrészt konkrétan meghatározott kamarai jogosítványokat adnak a miniszteri biztosnak azzal, hogy a megbízatása idején az átvett kamarai jogosítványok szünetelnek.

A törvény alapján a miniszteri biztost a kamarai jogosítványok jelentős része a miniszter döntésétől függően illetheti meg, ami biztosítja azt, hogy a miniszteri biztos jogköreit a miniszter a törvény keretei között a miniszteri biztos visszajelzései alapján folyamatosan módosíthassa.

Annak érdekében, hogy a miniszter a miniszteri biztos működésének tapasztalatai alapján a végrehajtási rendszer reformjához esetlegesen szükséges lépéseket megtehesse, a törvény havonta beszámolásra kötelezi a miniszteri biztost. A törvény szerint továbbá a kamara elnökének megválasztását a miniszternek jóvá kell hagynia.

A törvény továbbá részletesen meghatározza, hogy a fentebb kifejtett jogpolitikai célok elérése érdekében az Igazságügyi Hivatal mely kamarai ellenőrzési jogosítványokat veszi át. A törvény felhatalmazást ad a Kormánynak arra, hogy a 2015. március 1. napjától az Igazságügyi hivatal hatáskörébe tartozó ellenőrzési feladat részletes szabályait a rendeletében határozza meg, továbbá a miniszternek arra, hogy a panaszügyek intézésére irányuló eljárások lefolytatására, és a fegyelmi eljárások nyilvántartására vonatkozó részletes szabályokat rendeletben határozza meg. Jóllehet az ellenőrzési jogosítványok csak később kerülnek az Igazságügyi Hivatalhoz, biztosítani kell a forrásokat ahhoz, hogy a szervezet felkészülhessen a feladat átvételére. Ennek érdekében az általános költségátalány 50%-a már a feladat átvételét megelőzően is meg kell, hogy illesse a szervezetet. A törvény biztosítja azt, hogy az Igazságügyi Hivatal illeszkedjen a Vht. által meghatározott szabályozási rendszerbe, és azt, hogy a miniszteri biztos által gyakorolható kamarai jogosítványok köréből 2015. március 1. napjától kikerüljenek azok, amelyek ellátását ettől az időponttól kezdődően az Igazságügyi Hivatal veszi át.

A 4. §-hoz

A Kktv. tekintetében indokolt volt annak vizsgálata, hogy a hatályos törvényben használt fogalmak, kategóriák aggálytalanul megfelelnek-e a törvény céljának (a mikro-, kis- és középvállalkozások meghatározásának), illetve, hogy az uniós szabályozásból kiindulva a kkv. kategóriának megfeleltethetőek-e egyéb hazai vállalkozási formák, jogi személy típusok.

Ennek alapján kellett módosítani az egyéni vállalkozókra és az egyéni cégre használt fogalmakat, így megszüntetni az egyéni vállalkozás, mint idejétmúlt kategória használatát, és helyette átvezetni a törvényen az egyéni vállalkozó és az egyéni cég megjelölését. Felmerült továbbá annak szükségessége, hogy mint sajátos jogi személy típus az ügyvédi iroda is feltüntetésre kerülhessen a „vállalkozás” fogalmában. Mivel ezen jogi személy is aggálytalanul megfeleltethető a Kktv. 3. §-ában foglalt kitételeknek, indokolt az ügyvédi iroda nevesítése is a kkv. vállalkozásként elismerhető formák között.

Az 5. §-hoz

Az Országgyűlés 1997-ben megalkotta a közhasznú szervezetekről szóló 1997. évi CLVI. törvényt, amelynek 2. § (1) bekezdés c) pontja alapján közhasznú szervezetté volt minősíthető a Magyarországon nyilvántartásba vett közalapítvány. A közhasznú szervezetekről szóló 1997. évi CLVI. törvényt 2012. január 1. napjától hatályon kívül helyezte az egyesülési jogról, a közhasznú jogállásról, valamint a civil szervezetek működéséről és támogatásáról szóló 2011. évi CLXXV. törvény (a továbbiakban: Civil törvény) 209. § b) pontja. A Civil törvény 75. § (5) bekezdésében található átmeneti rendelkezés biztosította azt, hogy azok a közalapítványok, amelyek közhasznú jogállását a törvény hatálybalépése előtt nyilvántartásba vették, 2014. május 31. napjáig közhasznú jogállásúak maradhassanak. 2014. június 1. napjától azonban csak a Civil törvénynek megfelelő közhasznúsági nyilvántartásba vett szervezetek jogosultak a közhasznú megjelölés használatára és a közhasznú jogálláshoz kapcsolódó kedvezmények igénybevételére, a közalapítványok pedig 2014. május 31. napjáig akkor kezdeményezhették a közhasznúsági nyilvántartásba vételt, ha a Civil törvényben meghatározott feltételeknek megfeleltek.

A Civil törvény 32. § (1) bekezdése szerint közhasznú szervezetté minősíthető a Magyarországon nyilvántartásba vett közhasznú tevékenységet végző civil szervezet (ide nem értve a civil társaságot), vagy olyan egyéb szervezet, amelyre vonatkozóan a közhasznú jogállás megszerzését törvény lehetővé teszi, amely a társadalom és az egyén közös szükségleteinek kielégítéséhez megfelelő erőforrásokkal rendelkezik, továbbá amelynek megfelelő társadalmi támogatottsága kimutatható. A közalapítvány a hatályos Civil törvény 2. § 6. pontja alapján nem minősül civil szervezetnek és más törvény sem teszi lehetővé a közalapítványok számára a közhasznú jogállás megszerzését, ezért a jelenleg hatályos szabályozás alapján a közalapítványok nem kezdeményezhetik a közhasznúsági nyilvántartásba vételt, és emiatt a most hatályos jogszabályok alapján 2014. június 1. napjától nem jogosultak a közhasznú megjelölés használatára és a közhasznú jogálláshoz kapcsolódó kedvezmények igénybevételére.

A módosítás azt célozza, hogy a közalapítványok a továbbiakban is megszerezhessék a közhasznú jogállást, amit az Áhtmódtv.-ben célszerű kimondani, mivel a közalapítványokra vonatkozó speciális szabályokat is ez a törvény tartalmazza. A visszamenőleges hatályú, az érintettek részére csak jogokat biztosító módosítással azt is biztosítani lehet, hogy a közalapítványok a 2014. június 1. napjától a törvénymódosításig terjedő átmeneti időszakban is közhasznú jogállásúnak minősülhessenek.

A módosítás nem érinti az állami alapító által alapított alapítványokat, mivel azok a Civil törvény hatálya alá tartoznak, és emiatt a hatályos jogszabályok alapján kezdeményezhetik a közhasznúsági nyilvántartásba vételt, és jogosultak a közhasznú megjelölés használatára, valamint a közhasznú jogálláshoz kapcsolódó kedvezmények igénybevételére.

A közalapítványokra a Civil törvény anyagi jogi szabályait indokolt alkalmazni, ezért a módosítás azt is célozza, hogy a Civil törvény anyagi jogi szabályai a közalapítványokra is alkalmazandóak legyenek.

A 6. §-hoz

A törvény a 606/2013/EU rendelet hazai érvényesülése érdekében módosítja, kiegészíti a Hettv. rendelkezéseit a következők szerint. A törvény a 606/2013/EU rendelet (a továbbiakban: rendelet) személyi hatályához igazodva szélesebb jogalanyi körre terjeszti ki a Hettv. személyi hatályát azokban az ügyekben, amikor más tagállamban elrendelt védelmi intézkedés elismerése és végrehajtása érdekében kell eljárnia a magyar hatóságnak, bíróságnak tekintettel arra, hogy egyes tagállamokban nem kizárólag hozzátartozók esetében alkalmazható a magyar megelőző távoltartásnak (ideiglenes megelőző távoltartásnak) megfeleltethető intézkedés.

A törvény annak érdekében, hogy a bántalmazottak határon átnyúló jogérvényesítését is elősegítse a Hettv. általános rendelkezései körében kimondja, hogy az eljáró szerveknek a tanúsítvány kiállításának lehetőségéről és feltételeiről is tájékoztatniuk kell az érintetteket.

A törvény az ideiglenes megelőző távoltartás esetében az annak elrendelésére hatáskörrel bíró rendőrhatóság részére előírja, hogy erre irányuló bántalmazotti kérelemre - az ideiglenes megelőző távoltartásról szóló határozata meghozatalával lehetőség szerint egyidejűleg - a rendelet 5. cikke szerinti tanúsítványt állítson ki (a továbbiakban: védelmi tanúsítvány). Az ideiglenes megelőző távoltartás, valamint a rendelet céljának szem előtt tartásával, nevezetesen, hogy sürgős ügyben is mielőbb és minden tagállamban védelemben részesülhessen az érintett bántalmazott, a törvény akként rendelkezik, hogy ha a helyszíni eljárás alkalmával nem lehetséges, úgy azt követően legkésőbb 12 órán belül kerüljön sor a tanúsítvány kiállítására.

A rendelet 14. cikke mind a bántalmazó mind a bántalmazott részére biztosítja, hogy tanúsítvány kiállítását kérje abban az esetben is, ha az eredeti védelmi tanúsítványt az azt kiállító hatóság felfüggesztette, visszavonta, vagy magát a védelmi intézkedést, illetve annak végrehajtását függesztette fel, korlátozta vagy vonta vissza. Erre, valamint arra figyelemmel, hogy a rendelet a tanúsítvány helyesbítését is lehetővé teszi az azt kiállító hatóság számára, a törvény egyértelművé teszi, hogy a rendőrséghez mely esetekben fordulhatnak a felek a 14. cikk szerinti tanúsítvány kiállítása iránt és a kérelemnek mennyi időn belül kell eleget tenni.

A tanúsítványok közlése kapcsán a törvény jogalkalmazást segítő rendelkezéseket tartalmaz.

Az ideiglenes megelőző távoltartás elrendelésével kapcsolatban bevezetett módosításokhoz hasonlóan kezeli a törvény a bíróság hatáskörébe tartozó megelőző távoltartás elrendelésével összefüggésben a rendelet szerinti tanúsítványok kiállítását.

A törvény 606/2013/EU rendeletnek a magyar jogrendszerben történő alkalmazását segítő módosításokon túl új, speciális eljárási szabályokat iktat a Hettv.-be; e rendelkezések a más tagállamban elrendelt védelmi intézkedést Magyarországon érvényesíteni kívánó személyek által kezdeményezett ügyek elintézésének azon szabályait foglalják magukban, amelyek eltérnek a megelőző távoltartásra irányadó univerzális szabályoktól.

A törvény a fentieken túl az új szabályok átvezetéséhez szükséges szövegcserés módosításokat, valamint jogharmonizációs záradékot tartalmaz.

A 7. §-hoz

A Hetv. módosítását egyrészről egy kiskorúakra vonatkozó - jelenleg a hagyatéki eljárás egyes cselekményeiről szóló 29/2010. (XII. 31.) KIM rendeletben szabályozott - értelmező rendelkezés törvényi szintre emelése indokolja. Törvényi szinten indokolt rendelkezni ugyanis - a Hetv. 2014. március 15. előtt hatályos szabályaihoz hasonlóan - azokról az esetekről, amikor a hagyatéki eljárás során kiskorú személy is érintett. A módosítások másrészről - a Polgári Törvénykönyvről szóló 2013. évi V. törvény által - a gondnokság alá helyezés típusai kapcsán bevezetett új terminológiával való összhang megteremtését célozzák.

A törvény hatályon kívül helyezi a Hetv. 20. § (3) bekezdés ab) alpontjában és 24. § (1) bekezdés b) pontjában a „cselekvőképességet érintő gondnokság alatt álló” szövegrészt.

A 8. §-hoz

A bíróságok elnevezéséről, székhelyéről és illetékességi területének meghatározásáról szóló 2010. évi CLXXXIV. törvény (a továbbiakban: Illetékességi tv.) 1. melléklet 18. pont 18/4. alpontja szerint Lócs és Iklanberény községek jelenleg a Sárvári Járásbíróság illetékességi területéhez tartoznak. A községek tekintetében földrajzi, közlekedési és közigazgatási okok indokolják, hogy a Sárvári Járásbíróság illetékességi területéről a Kőszegi Járásbíróság illetékességi területéhez kerüljenek át. A települések alacsony lélekszámára tekintettel, a községek átsorolása a bíróságok munkaterhét, ügyforgalmát, időszerűségét nem befolyásolja, ugyanakkor a lakosság igényét kielégíti, ügyintézését megkönnyíti. Az illetékességi terület megváltoztatását az Országos Bírósági Hivatal elnöke és a Legfőbb Ügyészség nem ellenzi.

Az illetékességi terület módosítása a folyamatban lévő ügyeket nem érinti, az új illetékességi szabályokat a módosító rendelkezés hatálybalépését követően indult ügyekben kell alkalmazni.

A Balatonakarattya községgé nyilvánításáról szóló 13/2013. (I. 8.) KE határozat 2014. október 12. napjával Balatonkenese város Balatonakarattya településrészét önálló községgé nyilvánította. A törvény ennek megfelelően módosítja az Illetékességi tv. 1. melléklet 19. pont 19/1. alpontját, amely a Veszprémi Járásbíróság illetékességi területét határozza meg. A módosítás a Veszprémi Járásbíróság ügyforgalmi adatait nem befolyásolja, tekintettel arra, hogy az illetékességi terület ténylegesen nem változik, mivel Balatonakarattya korábban Balatonkenese településrészeként szintén a Veszprémi Járásbíróság illetékességi területéhez tartozott.

A 9. §-hoz

A civil szervezetekkel kapcsolatos eljárásokban az elektronikus ügyintézés egyes szabályai 2016. január 1-jén lépnek hatályba. A módosítás előírja, hogy a beadványokat elektronikus úton kézbesítési szolgáltatás útján kell benyújtani. Törvényi szinten indokolt szabályozni, hogy a másodfokú bíróság végzéseit az elektronikus utat választó vagy arra kötelezett kérelmezők részére az elsőfokú bíróság kézbesíti.

A módosítás 2016. január 1-jétől teszi kötelezővé, hogy a bíróság az állami adóhatóság és a KSH mellett, más hatóságokkal és a cégbírósággal is az informatikai rendszer alkalmazásával, elektronikus úton tartson kapcsolatot.

Több kérelmező egyidejűleg benyújtott beadványával kapcsolatban indokolt törvényi szinten rendezni a kérelem benyújtásának és a kézbesítésnek az elektronikus ügyintézéssel kapcsolatban felmerülő, speciális szabályait; így a törvény ezt beilleszti a Cnytv. szabályai közé.

A Cnytv. 2014. március 15-én hatályba lépett módosítása - a Polgári Törvénykönyvről szóló 2013. évi V. törvénnyel (a továbbiakban: Ptk.) összhangban - lehetővé teszi egyesület alapítását alakuló ülés tartása nélkül. Indokolt megteremteni annak lehetőségét is, hogy a szervezet megszűnéséről a tagok elektronikus hírközlő eszközök útján tartott ülésen vagy ülés tartása nélkül is dönthessenek. A módosítás ezért különbséget tesz az alapján, hogy a tagok a megszűnésről ülés tartásával, vagy ülés tartása nélkül döntöttek és ehhez képest eltérően határozza meg a törlési kérelemhez csatolandó iratok körét.

Kiválás esetén úgy jön létre egy vagy több új alapítvány, hogy az az alapítvány, melyből a kiválás történt fennmarad. A törvény ezért a Cnytv. módosításával előírja, hogy a kiválással érintett alapítvány az új alapítvány alapító okiratának elfogadásától számított hatvan napon belül kérje a kiválás nyilvántartásba vételét, továbbá ezzel egyidejűleg kérje az új alapítvány nyilvántartásba-vételét is.

A törvény 9. § (8) bekezdésében foglalt módosítások a Ptk. terminológiájával való összhang megteremtését célozzák. A különválás és a beolvadásos különválás a Ptk. fogalomhasználata szerint mindenképpen több jogi személyt érint, azok mindegyike köteles a kérelemhez a megfelelő űrlapokat csatolni. Az az alapítvány, melyből a kiválás történik (jogelőd alapítvány) minden esetben fennmarad, ezért szükséges a jogelőd változásbejegyzési űrlapjának csatolása kiválás és beolvadásos kiválás esetében is.

A nyilvántartás közhitelessége érdekében jelentőséggel bír, hogy a nyilvántartásból megállapítható legyen a szervezet vezető tisztségviselőjének személyében bekövetkezett változás. Amennyiben a szervezet, a vezető tisztségviselő lemondásának nyilvántartásba vétele érdekében változásbejegyzési eljárást nem indít, a volt vezető tisztségviselő maga kérheti a bíróságtól, annak bejegyzését, hogy lemondása a Ptk. 3:25. § (4) bekezdésében meghatározott hatvan nap elteltével hatályossá vált. Indokolt, hogy a nyilvántartás is tartalmazza az erre vonatkozó adatot. A fenti okból egészül ki a nyilvántartás a szervezet törlésének tényére, az alapul szolgáló határozat számára és jogerőre emelkedésének napjára vonatkozó adattal is. A szervezet hitelezőinek védelme érdekében indokolt, hogy a nyilvántartásból kitűnjenek a szervezet megszűnésére vagy megszűntetésére vonatkozó adatok.

Szükséges egyes rendelkezések hatályba lépésnek módosítása 2015. január 1. napjáról 2016. január 1-re. A törvény szerint az ügyek áttétele 2016. január 1-jétől az informatikai rendszeren keresztül fog történni. Az I. és II. fokú bíróság, valamint a bíróság és az ügyészség között az elektronikus kapcsolattartásra vonatkozó szabályok 2016. január 1-jén lépnek hatályba. A bíróság az informatikai rendszeren keresztül ugyancsak 2016. január 1-jétől ellenőrzi, hogy az alapításban résztvevő, a nyilvántartásban vagy a cégnyilvántartásban szereplő jogi személy vagy jogi személyiséggel nem rendelkező gazdasági társaság, a kérelemben megjelölt adatokkal szerepel-e a nyilvántartásban vagy a cégnyilvántartásban. Az automatizált elektronikus feldolgozásra és az eljárási cselekmények informatikai rögzítésére vonatkozó szabályok szintén 2016. január 1-jén lépnek majd hatályba.

A bíróságoknak a módosítás szerint lehetőségük van arra, hogy határozataikat és más irataikat az informatikai rendszer alkalmazásával vagy papír alapon állítsák elő, 2016. január 1. után azonban erre már csak az informatikai rendszer alkalmazásával kerülhet sor. A beszámolók kezelését és közzétételét a bíróság helyett továbbra is az OBH végzi.

A Cnytv. egyes szakaszai hatálybalépésének módosítása kapcsán nélkülözhetetlen rendelkezni több hatályba léptető és módosító szabály módosításáról, hatályba lépésének elmaradásáról és hatályon kívül helyezéséről.

A 10. §-hoz

A Balatonakarattya községgé nyilvánításáról szóló 13/2013. (I. 8.) KE határozat 2014. október 12. napjával Balatonkenese város Balatonakarattya településrészét önálló községgé nyilvánította. A törvény ennek megfelelően módosítja az országgyűlési képviselők választásáról szóló 2011. évi CCIII. törvényt.

A 11. §-hoz

A Cnytv. egyes szakaszai hatálybalépésének módosítása kapcsán nélkülözhetetlen rendelkezni arról, hogy nem lépnek hatályba az igazságügyi és közigazgatási tárgyú törvények módosításáról 2012. évi CXVII. törvénynek a Cnytv.-t módosító egyes szakaszai.

-----STARTING---POINT---VEGE---

A 12. §-hoz

Hatályba léptető rendelkezéseket tartalmaz.

A 13. §-hoz

Sarkalatossági záradékot tartalmaz.

A 14. §-hoz

A törvény 14. §-a az új Brüsszel I. rendelet és a 606/2013/EU rendelet hazai alkalmazásával kapcsolatos jogszabály-módosítások átvezetésére tekintettel jogharmonizációs záradékot tartalmaz.