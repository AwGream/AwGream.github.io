1990. évi LXXI. törvény indokolása

az állami vállalatokra vonatkozó egyes jogszabályok módosításáról

-----STARTING---POINT---ALTALANOS--- 

E törvény célja egyrészt az, hogy a kormányprogram irányelveinek megfelelően elősegítse a magántulajdon dominanciáján alapuló piacgazdaság kialakítását, ugyanakkor egyben védeni is kívánja a nemzet tulajdonát képező állami vagyont.

Az 1988-89-es gazdasági jogalkotás szabályai alapján nőtt a piaci résztvevők száma, ezzel egyidejűleg azonban a vállalatokra bízott állami vagyon elidegenítése, az állami vagyonnak gazdasági társaságokba történő bevitele nem minden esetben történt a tulajdonos állam és a társadalom érdekeivel összhangban.

E tapasztalatok alapján szükséges olyan módosítások megalkotása, amelyek a nemzet tulajdonát képező állami vagyon védelme mellett erősítik a magyar gazdaságban a piaci viszonyokat.

-----STARTING---POINT---RESZLETES---

Az 1. §-hoz

Az önkormányzó-önigazgató vállalatnál - az elkülönült gazdasági egység dolgozói kétharmadának indítványára - a vállalat általános vezetését ellátó szerv 30 napon belül dönt az elkülönült gazdasági egység önálló vállalattá alakításáról. Az indítvány elutasítása esetén az egységben dolgozók kétharmadának vagy az egység vezetőjének kérelmére az alapító szerv elrendelheti az elkülönült gazdasági egység önálló vállalattá alakítását.

Amennyiben a vállalat az elkülönült gazdasági egységnek elvonná a vagyonát, lehetetlenné tenné az önálló vállalattá alakulását célzó törekvéseit. Ennek megakadályozására a Javaslat kimondja, hogy a kérelem előterjesztésétől annak az alapító szerv által történő elbírálása időpontjáig a vállalat az elkülönült gazdasági egységben működtetett vagyonrészt gazdasági társaságba nem pénzbeni hozzájárulásként nem viheti be, továbbá ezt a vagyont nem idegenítheti el, és más elkülönült gazdasági egységéhez nem csoportosíthatja át.

A tilalmat indokolt kiterjeszteni az államigazgatási felügyelet alatt álló vállalatokra is, ha az elkülönült gazdasági egység dolgozóinak legalább kétharmada az alapító szervnél az egység önálló vállalattá alakítását indítványozta, valamint arra az esetre is, ha az önálló vállalattá alakítást állami szervek és érdekképviseleti tevékenységet folytató társadalmi szervezetek indítványozták.

A gazdasági élet biztonságos működése érdekében az indítvány, illetőleg a kérelem elbírálására a Javaslat 60 napos határidőt állapít meg.

A 2-3. §-hoz

A nemzet tulajdonát képező állami vagyon védelmének erősítését szolgálja, hogy a vállalatok a nyilvános pályázat kiírásának, illetőleg az ügylet feltételeinek nyilvánosságra hozatalával ne mentesüljenek az Állami Vagyonügynökségnek történő bejelentési kötelezettség alól. Ebből a célból a Javaslat kimondja, hogy az állam vállalatokra bízott vagyonának védelméről szóló törvény 6. §-a hatályát veszti. A kedvezmény megszüntetése azonban nem zárja ki annak a lehetőségét, hogy az értékesítésre pályázat kiírása mellett kerüljön sor.

A Vt. korábbi módosítása lehetővé tette, hogy az elkülönült gazdasági egység önálló vállalattá történő alakulását elrendelő, valamint az ezzel összefüggő gazdasági és jogi kérdéseket megállapító alapítói határozat ellen a vállalat bírósághoz forduljon. A Tv. ugyancsak bírói jogorvoslatra adott módot abban az esetben, ha az Állami Vagyonügynökség a hatáskörébe tartozó szerződés megkötését megtiltotta.

-----STARTING---POINT---VEGE---

A Javaslat - tekintettel arra, hogy a vállalati vagyonnal történő gazdálkodás a tulajdonosnak a jogosítványa - nem kívánja korlátozni a tulajdonost a vagyona feletti rendelkezési jogának gyakorlásában. Meg kívánja adni az alapító szervnek a bizalmat, feltételezve azt, hogy saját vagyonának a gyarapítására, nem pedig a szétforgácsolására törekszik. Igazi piacgazdaság kialakítása feltételezi a döntésképes tulajdonosok jelenlétét a gazdaságban. Ezért a Javaslat annak érdekében, hogy ne szabjon gátat a vállalati vagyonnal történő célszerűbb gazdálkodási formák kialakításának, illetőleg, hogy a nemzetgazdaság megkárosítását eredményező szerződések létrejöttét megakadályozhassa, a tulajdonosi döntés bírói felülvizsgálatára vonatkozó rendelkezéseket hatályon kívül helyezi.