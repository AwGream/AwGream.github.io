2012. évi XLI. törvény indokolása

a személyszállítási szolgáltatásokról

-----STARTING---POINT---ALTALANOS--- 

A motorizációs folyamatok és az egyéni közlekedés gyors növekedése az EU egészét tekintve problémát jelent, mivel ez jelentős externális költségeket ró a társadalomra, veszélyt jelent a közlekedésbiztonságra és a környezetre. Különösen igaz ez a megállapítás a városi és agglomerációs térségekre, ahol magas a forgalomsűrűség. E folyamatok ellensúlyozása érdekében a közösségi közlekedés - illetve azon belül is a környezetbarát közlekedési módok - jelenlegi, európai uniós átlaghoz képest kedvező arányának, illetve a részesedés mértékének megtartása, illetve csökkenésének minimalizálása szükséges. Csak így érhető el, hogy a hazai személyközlekedési rendszer tekintetében érvényesüljön a hosszú távú fenntarthatóság elve.

A személyszállítás működtetése - hasonlóan más közszolgáltatásokhoz - jelentős mértékű, különféle célú támogatásokkal valósítható meg, amely folyamatos finanszírozási igényt jelent. A személyszállítási szolgáltatások egyik legnagyobb gyengesége ma részben a megfelelő szintű szolgáltatásokhoz szükséges közforrások és fizetőképes kereslet közötti szakadékban, részben a közforrások felhasználásának alacsony hatékonyságában mutatkozik meg. A továbblépéshez szükséges az összehangolást biztosító szabályozási rendszer, illetve a még meghatározó arányban állami és önkormányzati tulajdonban lévő személyszállítási szolgáltatásokat végző közlekedési társaságokra vonatkozó állami vagyonpolitika megújítása, mivel számos esetben ennek nem megfelelő volta gördít akadályokat a személyszállítási rendszer fejlesztése és működtetése elé. A személyszállítás stratégiai céljainak megvalósításához elengedhetetlen a célirányos finanszírozási eszközök kiválasztása és alkalmazása, kiegészítve a közösségi közlekedést támogató szabályozással.

Az új szabályozás biztosítja, hogy az Európai Unió szabályrendszerének keretei között a nemzeti sajátosságoknak és lehetőségeknek legnagyobb mértékben megfelelő szabályozási, szervezeti, működési és finanszírozási modell kerüljön kialakításra.

Az új személyszállítási törvény megteremti annak szabályozási kereteit, hogy a személyszállítási szolgáltatások teljesítése során a közforrások hatékony hasznosulása, valamint a társadalom és a gazdaság által generált, reális mobilitási igények a lehetőségek szerinti legjobb kiszolgálása egyszerre érvényesüljön.

1. Szabályozási egységesítés

A személyszállításra vonatkozó egységes törvény jogpolitikai célja, hogy a személyszállítási szolgáltatásokra vonatkozó, eddig külön jogszabályokban szabályozott állami normarendszert egységes elvek mentén, egységes jogszabályba foglalva egy homogén, konzisztens és kiszámítható szabályozási környezetet biztosítson a személyszállítási szolgáltatásokban érintett szereplők számára.

Az Európai Unió tagállamok közötti interregionális együttműködésekre vonatkozó törekvéseivel összhangban a törvény külön nevesíti, hogy nemzetpolitikai és társadalompolitikai céloktól vezérelve közlekedési közszolgáltatások létesíthetőek a határon túlnyúló kapcsolatok keretében.

2. Szervezeti racionalizálás

A törvény a személyszállítási szolgáltatások szervezeti és működési kereteire vonatkozó szabályozást úgy módosítja, hogy az biztosítsa a közlekedési közszolgáltatások szervezésével kapcsolatos egységes intézményi és vagyonkezelési modell kialakítását, ezzel a személyszállítási szolgáltatásokat végző közlekedési szolgáltatókra vonatkozó állami vagyonpolitikai törekvések megvalósítását. E tekintetben a törvény különös figyelmet fordít a Főváros közlekedésszervezési lehetőségeinek jogszabályi megalapozására, a Budapesti Közlekedési Központ hatékony működésének jogszabályi támogatására.

A törvény szabályozási keretei az állami és önkormányzati tulajdonú közlekedési szolgáltatók egységes vagyonkezelése mellett továbbra is fenntartja a kis- és középvállalkozások részvételének lehetőségét, illetve igazodik az EU által az egyes személyszállítási alágazatokra előírt piaci modellhez.

3. A működés, az eszközfelhasználás és a menetrendek összehangolása

A törvény rögzíti a menetrendek egységes eljárás mentén történő előkészítésének, összehangolásának, valamint a közlekedési szolgáltatók együttműködésére vonatkozó kötelezettségeket. E kötelezettségek körében kitér az eddig különböző közforrásokból vásárolt személyszállító eszközök (közösségi buszok, iskolabuszok) koordinálatlan működésének összehangolására is.

Több évtizedes elmaradást pótolva a törvény rögzíti az alapellátás minőségi, mennyiségi és funkcionális paramétereit, valamint a közszolgáltatások nyújtásának mennyiségi és minőségi meghatározására, illetve ellenőrzésére vonatkozó szabályokat.

A törvény a közlekedési közszolgáltatások összehangolásának módszertani szabályai mellett rögzíti az alágazatok közötti együttműködés szabályát, ennek keretében - ahol ez a rendelkező infrastruktúrára tekintettel lehetséges - a kötöttpályás közlekedés elsőbbségét írva elő.

4. Fejlesztések összehangolása

A törvény előírja, hogy személyszállítási közszolgáltatásokat érintő, közforrásból finanszírozott fejlesztések kizárólag a Kormány által jóváhagyott, országosan egységes fejlesztési koncepció mentén valósíthatóak meg, biztosítva ezzel a szigetszerű fejlesztések kizárását és a Kormány által jóváhagyott közlekedéspolitikai elvekkel összhangban álló egységes beruházási politika érvényesülését.

Ennek kiemelt jelentősége van a járműflották típusegységességéhez kapcsolódó költségmegtakarítások, valamint a személyszállításhoz kapcsolódó közlekedési, energetikai és informatikai jellegű hálózatok átjárhatósága és kompatibilitása szempontjából. A járműbeszerzések terén így jelentősen megnő az esélye a nagyobb sorozatban történő gyártás/összeszerelés hazai kapacitásának kiaknázásának, fejlesztésének.

5. Egységes, hosszú távra kiszámítható finanszírozás, a korrupció visszaszorítása

A többcsatornás, de egységes elvek mentén működő, új finanszírozási rendszer alkalmas arra, hogy átlátható módon elkülönítésre kerüljenek a lakosság részére szociálpolitikai céllal nyújtott utazási kedvezményekre, valamint a személyszállítás infrastruktúra működtetésére, illetve a személyszállítási szolgáltatások ellentételezésére fordított források. Az új gazdasági szabályozás törvényi szinten rögzíti azokat a feltételeket, amelyek a közforrások hatékony felhasználására, valamint azok ellenőrzésére vonatkoznak.

A személyszállítási szolgáltatások - mint valamennyi jelentős beruházási igényű szolgáltatás - jelentős, de hosszútávon kiszámítható - a helyi és a helyközi közlekedésben összesen éves szinten közel 350-400 Mrd. forintos - finanszírozási igényt és kötelezettséget jelent az államháztartás számára. Az új finanszírozási szabályokkal az államháztartási finanszírozási keretek e finanszírozási szinten történő középtávú előzetes rögzítésével előre tervezhetővé válik mind a szolgáltatók, mind az államháztartás számára a közösségi közlekedés finanszírozási igénye, determinálva ezzel a fejlesztési lehetőségeket, csökkentve a szolgáltatók likviditási egyensúlyának pénzpiacokról történő finanszírozásával kapcsolatos tranzakciós költségeket.

A törvény - az eddigi szabályozás hiányosságát pótolva - új megközelítésben foglalkozik a helyi személyszállítási közszolgáltatások finanszírozásával. A törvény olyan új finanszírozási modellt rögzít, amely a Fővárosi Önkormányzat gazdálkodási egyensúlyának veszélyeztetése nélkül arányosabbá teszi a megyei jogú városok és az egyéb vidéki települések helyi közlekedésének támogatását.

Kifejezetten a bliccelés, a jegyértékesítéssel kapcsolatos korrupció és közvagyon rongálásának visszaszorítását célozza a jegyvizsgálati rendszerekre vonatkozó egységes ellenőrzési rendszerek törvényi szintű definiálása, továbbá az adatkezelési, közrend- és vagyonvédelmi, valamint megfigyelési szabályok szigorítása.

6. Versenyképesség növelése

A menetrendek összehangolásán és a minőségi szolgáltatásokon túl a versenyképesség további kulcsa, hogy az utasok számára elfogadható árú egységes szolgáltatási környezet jelenjen meg, illetve a kontraproduktív támogatási módok szűnjenek meg.

A közlekedési közszolgáltatás árképzése terén olyan - az egyéni közlekedés költségeihez viszonyított - árképzési elveket rögzít a törvény, amelyek jelentősen növelik a közösségi közlekedés versenyképességét.

A törvény kötelezően előírja, hogy a legnagyobb mobilitási igényt jelentő területeken, azaz Budapest és a megyei jogú városok, valamint elővárosuk tekintetében egységes ár-, jegy- és bérletrendszer kerüljön kialakításra.

A személyszállítási közszolgáltatásokhoz történő hozzáférés kulcsa az utasok egységes tájékoztatása, informálása az igénybe vehető szolgáltatásokról, az egységes ár- és áralkalmazási feltételrendszer, amelynek feltételei immáron törvényi szinten kerülnek szabályozásra.

A munkavállalói jogérvényesítés valamint a gazdasági és társadalmi mobilitáshoz kapcsolódó alkotmányos alapjogok kölcsönös érvényesülésének és kiegyensúlyozásának előmozdítására a törvény rögzíti a közlekedési személyszállítási közszolgáltatások tekintetében sztrájk esetére alkalmazandó még elégséges szolgáltatás legalacsonyabb szintjét, valamint a munkavállalói érdekképviseletek és a munkáltató közötti előzetes megállapodás elmaradása esetén követendő eljárásrendet.

A munkábajárás költségtérítésének törvényi szintű újradefiniálása a közösségi közlekedést igénybe vevő fizetőképes kereslet megerősítését szolgálja (pl. egyéni közlekedésre vonatkozó támogatások korlátozása).

7. Szociálpolitika és közlekedéspolitika

A törvény közvetlenül nem érinti a szociálpolitikai alapon biztosított utazási kedvezményeket, illetve a vasúti dolgozók utazási kedvezményeit, azonban a szabályozás jellegéből adódóan a jövőre nézve adott a mozgástér a kedvezmények rendszerének korszerűsítésére.

-----STARTING---POINT---RESZLETES---

Az 1. §-hoz

A törvény hatálya kiterjed a Magyarország területén végzett belföldi és nemzetközi közúti és vasúti személyszállítási szolgáltatásokra, ide értve a saját számlás személyszállítást is, valamint az azokkal összefüggő jogokra és kötelezettségekre. Az út és hídpótló szerepe miatt a törvény hatálya kiterjed a komp- és révközlekedés keretében végzett személyszállítási közszolgáltatásokra, valamint - nemzetközi példákra tekintettel az elővárosi és helyi közlekedésben kialakítható funkciói miatt - a helyi vagy az elővárosi közlekedési rendszerben integráltan működő menetrend szerinti vízi közlekedésre is.

A törvény nevesítetten foglalkozik az iskolabusszal, vagy közösségi busszal végzett személyszállítási szolgáltatásokkal, mint a személyszállítási közszolgáltatások rendszerébe integrálható szolgáltatásokkal.

A törvény hatálya nem terjed ki az idegenforgalmi szolgáltatás részeként végzett vízi személyszállítási szolgáltatásra, függetlenül annak menetrend szerinti jellegétől, mivel e szolgáltatások túlnyomó többségükben nem személyszállítási, hanem idegenforgalmi, vagy egyéb piaci célú szolgáltatásokat foglalnak magukba.

A törvény hatálya nem terjed ki továbbá a különleges szállítási igénnyel rendelkező utascsoportok részére biztosított, nem közforgalmú személyszállítási szolgáltatásokra (betegszállítás, szállító szolgálatok), mivel ezek a szolgáltatások első sorban az egészségügyi és szociális szolgáltatások körébe tartoznak.

A 2. §-hoz

Az értelmező rendelkezések a hazai és európai uniós jogi és szakmai fogalomalkalmazással összhangban alakítják ki a törvény terminológiai rendszerét.

A 3. §-hoz

A személyszállítási szolgáltatások működtetéséhez szükséges infrastruktúrák (megállóhelyek, állomások, értékesítési pontok stb.), eszközök (pl. utastájékozatás), valamint a kapcsolódó szolgáltatások hatékonyabb és egységes működtetése, valamint a különböző szolgáltatók egyenlő elvek és arányos díjak mentén történő szabad hozzáférése érdekében a törvény együttműködési kötelezettséget ír elő e kapcsolódó infrastruktúrákat és szolgáltatásokat üzemeltető, illetve e személyszállítási szolgáltatásokat nyújtó vállalkozások között. Az együttműködés részletes szabályait a törvény keretei között az érintett felek közötti szerződéses viszony szabályozza.

A közforgalmú személyszállítási szolgáltatások hatékony összehangolása és az egyenlő elbánás elvének érvényesülése érdekében biztosítani kell a szolgáltatások nyújtásához igénybevett infrastrukturális elemekhez való hozzáférés általános szabályait és az együttműködés gazdasági feltételeit.

A 4-5. §-hoz

A törvény a személyszállítási szolgáltatásokkal kapcsolatos feladatokat és hatásköröket a hatályos törvényi szabályozással összhangban rögzíti.

Ennek keretében az személyszállítással kapcsolatos közlekedéspolitikai, valamint működési és fejlesztéspolitikai célrendszer kialakítása és koncepciók elkészítése kormányzati feladatként kerül meghatározásra, míg a helyi személyszállítás működtetésével, fejlesztésével kapcsolatos közlekedéspolitikai feladatokat a települési (fővárosi) önkormányzatra telepíti.

Az elővárosi, regionális és az országos személyszállítási szolgáltatásokhoz kapcsolódó szabályozási, megrendelői és finanszírozási feladatok a jövőben is állami felelősségi körben maradnak, míg a helyi személyszállítási szolgáltatásokkal kapcsolatos feladatokat a települési önkormányzat képviselő-testületének önként választott, a Főváros esetében a Fővárosi Önkormányzat Közgyűlésének kötelező feladata marad.

Noha a törvény elhatárolja az állami és önkormányzati feladatokat, kötelezettségként határozza meg a helyi és országos, elővárosi, regionális szolgáltatások összehangolását, illetve lehetővé teszi az állam és az önkormányzatok (vagy társulásaik) együttműködését a helyi, regionális vagy elővárosi szolgáltatások közös működtetése tekintetében.

A 6. §-hoz

A személyszállítási közszolgáltatásokat érintő, közforrásból finanszírozott fejlesztések kizárólag a Kormány által jóváhagyott, országosan egységes fejlesztési koncepció mentén valósíthatóak meg, biztosítva ezzel a szigetszerű fejlesztések kizárását és a Kormány által jóváhagyott közlekedéspolitikai elvekkel összhangban álló egységes beruházási politika érvényesülését.

Ennek kiemelt jelentősége van a járműflották típusegységességéhez kapcsolódó költségmegtakarítások, valamint a személyszállításhoz kapcsolódó közlekedési, energetikai és informatikai jellegű hálózatok átjárhatósága és kompatibilitása szempontjából. A járműbeszerzések terén így jelentősen megnő az esélye a nagyobb sorozatban történő gyártás/összeszerelés hazai kapacitásának kiaknázásának, fejlesztésének.

A 7. §-hoz

A § célja a közforgalmú személyszállítási szolgáltatások működésével kapcsolatban szükséges adat-megismerési és adatkezelési feladatok szabályozási kereteinek megteremtése.

Az (1) bekezdésben szereplő adatmegismerés célja, hogy a szerződéses viszonyban álló utas és közlekedési szolgáltató jogosulttá váljon a személyszállítási szerződés teljesítése érdekében a másik fél személyszállítási szolgáltatás teljesítéséhez szükséges adatának megismeréséhez. E megismerési körbe tartozik az utazási okmányok tartalmának megismerése, az utazási okmányok érvényességének ellenőrzése, illetve szerződésszegő magatartás esetén a szerződésszegő fél azonosíthatóságának biztosítása.

A (2)-(4) bekezdésben szereplő adatkezelési felhatalmazás célja, hogy megteremtse az elektronikus utazási okmányok, valamint az elektronikus jegy és bérletrendszer alkalmazásának törvényi szintű feltételeit. Az adatkezelés célja kettős, az elektronikus utazási okmánnyal rendelkező utas személyének azonosítása, valamint a közszolgáltatási utazási kedvezmény igénybevételével kapcsolatos jogosultságok rögzítése, illetve azonosíthatósága.

Az adatkezelés jellege nem általános, az adatkezelési jogosultság kizárólag a személyszállítási szerződés teljesítése érdekében szükséges adatokra terjed ki, célja kizárólag a személyszállítási szerződéshez kapcsolódó utazási jogosultság egyértelmű azonosítása, valamint az állam által finanszírozott kedvezményhez kötődő feltételek megléte.

A (2) bekezdésben szereplő adatkezelési hozzájárulás az utazási kedvezménnyel nem érintett utazások esetében adatkezelési hozzájárulással teszi lehetővé a perszonalizált elektronikus utazási okmány alkalmazását. Ez lehetővé teszi az utasok számára, hogy az elektronikus okmány elvesztése esetén - a bankkártyák esetében már kialakult gyakorlathoz hasonló módon - a kártya az utazási jogosultsággal együtt pótolhatóvá válik.

A (3) bekezdésben az utazási kedvezmény igénybevételével utazó személyek azonosíthatóságát és adatkezelését teszi lehetővé.

Az adatkör:

- személyazonosító adatok,

- a lakóhely/tartózkodási hely, amennyiben az a közszolgáltatási utazási kedvezmény teljesítéséhez szükséges (pl. lakóhely-tanintézet közötti kedvezmény esetén),

- a kedvezményre jogosító jogcím (az utazási kedvezményekről szóló jogszabály szerinti jogcím), valamint az azt alátámasztó okmány azonosítására vonatkozó adatok,

- meghatározott időre szóló kedvezményre jogosultság esetén a kedvezményre jogosultság időtartama.

A fenti adatok addig kerülhetnek a közlekedési szolgáltató által kezelésre, amíg azok a személyszállítási szerződés teljesítéséhez szükségesek.

Külön kezelendő a hosszabb utazási jogosultsággal rendelkező (féléves, éves bérlet), valamint azon személyek helyzete, akik kedvezményre jogosultsága jellegükből kifolyóan nem változnak (pl. 65 éven felüli személyek). E személyek esetében, ahol a személyszállítási közszolgáltatások hosszabb időtávú, folyamatos igénybevétele jellemző, indokolt, hogy az adatkezelés hosszabb távon valósuljon meg, lehetővé téve, hogy az utas az elektronikus közlekedési okmány teljes élettartalma alatt folyamatosan igénybe vehesse annak szolgáltatásait.

Egyes szolgáltatások esetében (1371/2007/EK rendelet) a szolgáltatók kárfelelőssége három éven belül évül el, ezért azokban az esetekben, amikor az utazási jogosultság kizárólag elektronikus úton került rögzítésre, az adatok megőrzése a kárfelelősség fennállása ideéig szükséges.

A 8. §-hoz

A közlekedési szolgáltatók a járművek épségének és az utasok életének, testi épségének, poggyászainak és értékeinek védelme érdekében kamerákkal kívánják megfigyelni a járművek belsejét, amely gyakorlat Európában már régen meghonosodott.

A 9. §-hoz

A vasúti közlekedést érintő engedélyezési kérdéseket a vasúti közlekedésről szóló 2005. évi CLXXXIII. törvény (a továbbiakban: Vtv), a vízi személyszállítási engedélyek kérdéskörét pedig a vízi közlekedésről szóló 2000. évi XLII. törvény (a továbbiakban: Vkt.) részletesen szabályozza. A közúti személyszállítási szolgáltatások tekintetében a közúti közlekedésről szóló törvény csak alacsonyabb szintű jogszabályok kiadására vonatkozó felhatalmazást tartalmaz, az engedélyezéssel kapcsolatos szabályok rendeleti szinten kerülnek szabályozásra. A szabályozás egységessége érdekében jelen törvény rögzíti a közúti személyszállítási szolgáltatással kapcsolatos tevékenység engedélyezésével kapcsolatos törvényi szinten rögzítendő szabályokat, míg a további részletes szabályok végrehajtási rendeleti szinten kerülnek rögzítésre.

A 10. §-hoz

A törvény a jelenleg hatályos szabályokkal összhangban tartalmazza az autóbusszal végzett személyszállítási szolgáltatásokkal kapcsolatos tevékenységi engedélyezési szabályokat.

A 11. §-hoz

Saját számlás személyszállításnak minősül a személyek haszonszerzési cél nélkül, nem üzletszerűen és az üzemeltető által nem főtevékenységként végzett szállítása, amennyiben

- az a személyszállítást végző üzemeltető tulajdonában lévő, tartósan bérelt vagy lízingelt járművel történik, és

- a járművet a személyszállítást végző üzemeltető, annak tagja, a vele munkaviszonyban vagy munkavégzésre irányuló egyéb jogviszonyban álló személy vezeti.

A törvény a gazdasági jelentőségére tekintettel törvényi szintre emeli a saját számlás személyszállítás engedélyezésével kapcsolatos eddig alacsonyabb szintű jogszabályokban szereplő szabályozási elemeket.

A 12. §-hoz

A törvény a gazdasági jelentőségére, valamint a jogbiztonság követelményére tekintettel törvényi szintre emeli a személytaxi szolgáltatási, valamint a személygépkocsival végzett személyszállítási szolgáltatási tevékenység engedélyezésével kapcsolatos szabályokat, azzal, hogy az engedélyezés részletes feltételeit továbbra is szakmai végrehajtási jogszabály tartalmazza.

A szabályozás lehetőséget nyit az önkormányzatok számára, hogy az utazók irányában nyújtott szolgáltatási szint javítása, a szolgáltatások biztonságának javítása, valamint a városi környezet védelme érdekében a Kormány által rendeleti szinten meghatározott feltételek mellett a járművek külső megjelenésével, környezetvédelmi besorolásával, valamint a személytaxi szolgáltatást közvetítő és szervező szolgáltatásokkal kapcsolatos műszaki, infókommunikációs és tőkeerő feltételek tekintetében további követelményeket írjon elő.

A 13. §-hoz

A törvény a gazdasági jelentőségére, valamint a jogbiztonság követelményére tekintettel törvényi szintre emeli a szerződéses személyszállítási szolgáltatás, valamint a különjárati személyszállítási szolgáltatási tevékenység engedélyezésével kapcsolatos szabályokat, azzal, hogy az engedélyezés részletes feltételeit továbbra is szakmai végrehajtási jogszabály tartalmazza.

Szerződéses személyszállításnak minősül a szállítás megrendelője és a szállítást végző gazdálkodó szervezet között létrejött szerződés alapján végzett különcélú menetrend szerinti személyszállítás.

Különjárati személyszállításnak minősül a személyszállítási szolgáltatás, ha a szállítás megrendelője vagy a szállítást végző gazdálkodó szervezet kezdeményezésére személyek előzetesen összeállított csoportjának szállítása olyan alkalmi jelleggel közlekedő járattal történik, amely nem felel meg sem a menetrend szerinti személyszállítás, sem a különcélú menetrend szerinti személyszállítás ismérveinek.

A 14. §-hoz

A helyi és regionális közösségi közlekedési rendszerek tekintetében jelentős kihívást jelent az olyan, ritkán lakott, vagy különleges településszerkezettel rendelkező szolgáltatási területek ellátása, amelyek a közösségi közlekedési forgalomra méretezett hagyományos eszközökkel nehezen megközelíthetőek, vagy amelyek fekvésük vagy utasforgalmuk miatt nem integrálhatóak közlekedési hálózatba. Úgyszintén e körbe tartozik a kisebb vagy különleges elhelyezkedésű települések különleges szállítási igénnyel rendelkező utazóközönsége (idős személyek, mozgáskorlátozott személyek stb.).

E területek és utascsoportok mobilitási lehetőségeinek javításával kapcsolatos kihívásra, az e célból indult egyéb társadalompolitikai intézkedések mellett a közösségi közlekedés az igényvezérelt közlekedési módok fejlesztésével adhat választ.

Az utas jelzésére induló, informatikai rendszerekkel támogatott, változó útvonalon és időpontokban közlekedő, kisebb befogadóképességű járművekkel működő közlekedési rendszerek hozzájárulhatnak az utazóközönség rugalmasabb és hatékonyabb kiszolgálásához, ennek feltételeit teremti meg a törvény az igényvezérelt személyszállítási szolgáltatások szabályozásának kialakításával.

A 15-16. §-hoz

A törvény - analóg módon a vasúti piacfelügyelet szabályaira - megteremti a közúti személyszállítási szolgáltatások piacfelügyeletének jogi kereteit, valamint együttműködési kötelezettséget ír elő a vasúti és közúti piacfelügyeletet végző szervezetek, valamint a hajózási hatóság között.

Hasonlóan a működési és tevékenységi engedélyek kérdéséhez a Vtv. átfogó jelleggel szabályozza a vasúti közlekedést érintő piacfelügyeleti kérdéseket, valamint a vasúti piacfelügyeletet végző vasúti igazgatási szerv működési szabályait, azonban a közúti személyszállítási szolgáltatások esetében nincs törvényi szinten rögzített piacfelügyeleti tevékenység.

A törvény e szakterületen is kialakítja a piacfelügyeleti tevékenység finanszírozásának fedezetét biztosító piacfelügyeleti díj szabályozási kereteit is.

Jelezni szükséges, hogy a törvény a jelenlegi intézményrendszer mentén rendezi a közlekedési szektor piacfelügyeleti kérdéseit, ugyanakkor mind a hazai piaci és gazdasági, mind az uniós szabályozási folyamatokra tekintettel legkésőbb középtávon a közösségi közlekedési szektor működését felügyelő egységes piacfelügyeleti szervezet kialakítása válik szükségessé. E piacfelügyeleti szerv kialakítása esetén a piacfelügyeleti tevékenységre vonatkozó szabályok ismételt áttekintése válik szükségessé.

A 17-18. §-hoz

A §-ok a vasúton és autóbuszon utazók jogainak védelmét szolgáló rendelkezéseket tartalmaznak, amelyek összefüggenek az 1371/2007/EK és a 181/2011/EU rendelet előírásaival és az azokban foglaltak hazai érvényesülését biztosítják más jogszabályokkal együtt.

A 19. §-hoz

A § a menetrend szerinti személyszállítás általános szabályrendszerét alakítja ki. Ennek keretében csak a vonatkozó jogszabályok alapján érvényes működési engedéllyel rendelkező közlekedési szolgáltató végezhet menetrend szerinti személyszállítási tevékenységet. A közlekedési szolgáltató a menetrend szerinti személyszállítással összefüggő, a vonatkozó jogszabályokkal összhangban álló általános szerződési (személyszállítási) feltételeit személyszállítási üzletszabályzat keretében köteles közzétenni.

A személyszállítási szolgáltatót a meghirdetett menetrend tekintetében működtetési (menetrend szerinti leközlekedtetés) és a járatok befogadó kapacitásáig szállítási (szerződéskötési) kötelezettség terheli.

A 20. §-hoz

A személyszállítási közszolgáltatások közös szabályai között rögzítésre kerül, hogy személyszállítási közszolgáltatás első sorban menetrend szerinti személyszállítási szolgáltatás keretében látható el. Bizonyos esetekben (hétvégén, nem csúcsforgalmi, peremidős időszakban stb.) személyszállítási közszolgáltatás igényvezérelt (az igények előzetes rögzítésén alapuló) személyszállítási szolgáltatás keretében is ellátható. Közös szabályként jelenik meg a menetrend, illetve a közszolgáltatási menetrend készítésére vonatkozó kötelezettség, valamint az egységes közszolgáltatási menetrend elkészítéséhez szükséges adatbiztosítással kapcsolatos részletes szabályok.

A 21-22. §-hoz

Mint az már az a 4-5. §-sal összefüggésben kifejtésre került, a törvény az országos, elővárosi, regionális közlekedés ellátási felelőseként az állam képviseletében eljáró közlekedésért felelős minisztert, míg a helyi közlekedés ellátási felelőseként a települési (fővárosi) önkormányzatot jelöli ki. A törvény e §-okban lehetőséget biztosít arra, hogy az önkormányzat jogszabályban (önkormányzati rendelet) - a szükséges források és feltételek biztosítása mellett - az ellátásért felelősséggel összefüggő feladatok részleges vagy teljes körű teljesítésére közlekedésszervező szervezetet (közlekedésszervező) jelöljön ki. Amennyiben több önkormányzat a személyszállítási közszolgáltatások biztosítása tekintetében történő együttműködés keretében a közszolgáltatások megszervezését közös szervezet igénybevételével kívánják megoldani, abban az esetben a törvény lehetővé teszi a több ellátásért felelős irányítása alatt álló közlekedésszervező intézmény létrehozását. Az önkormányzat(ok) mindként esetben szakmai felügyeletet gyakorolnak a közlekedésszervező szakmai tevékenysége felett, biztosítva ez által a működés ellenőrzését.

A közlekedésszervezőre delegált feladatok körét, a feladatok ellátásnak módját, valamint a feladat ellátásához szükséges források átadásának módját a kijelölő rendeletben, míg a további technikai jellegű részletszabályokat a feladatellátási szerződésben szükséges rögzíteni.

A közlekedésszervező a rá delegált feladatot nem delegálhatja más szervezetre, de a feladat ellátásába közreműködőket bevonhat.

A 23-24. §-hoz

A közlekedési szolgáltató kiválasztására vonatkozó szabályok tekintetében a törvény az 1370/2007/EK rendelet vonatkozó szabályait követi. Ez alapján a helyi személyszállítási közszolgáltatásokat, valamint az országos, elővárosi és regionális autóbusszal végzett személyszállítási közszolgáltatásokat ellátó közlekedési szolgáltató kiválasztására nyilvános pályáztatás útján kerülhet sor. A pályáztatás, valamint a jogorvoslat részletes szabályait a törvény az 1370/2007/EK rendelettel összhangban szabályozza.

A pályáztatás alól kivétel a helyi személyszállítási közszolgáltatások esetében, amennyiben a közlekedési szolgáltató a települési (fővárosi) önkormányzat belső szolgáltatójaként látja el a tevékenységet, ez esetben azonban a szolgáltató tevékenysége nem terjeszkedhet túl a település közigazgatási határán.

További kivételeket képeznek a pályáztatás alól, (1) amennyiben a szolgáltatás csak egy vonalra vagy járatra korlátozódik, és nincs pénzügyi ellentételezés, (2) a de minimis alá eső szolgáltatások, valamint (3) legfeljebb 2 évig terjedő időszakra a közszolgáltatás ellátásának megszakadását (vis maior) megakadályozandó célból közvetlen szerződés odaítéléssel megítélt szolgáltatás.

Az országos, regionális és elővárosi vasúti szolgáltatások esetében - összhangban az 1370/2007/EK rendelettel - a közlekedési szolgáltató kiválasztása tekintetében a törvény nem rögzít pályáztatási kötelezettséget, ez esetben a személyszállítási közszolgáltatások ellátására vonatkozó jogosultság odaítélésére pályáztatás nélküli, közvetlen odaítéléssel megvalósuló eljárásban kerülhet sor, bár a versenyeztetés alkalmazását ez esetben sem akadályozza a törvény.

A 25 §-hoz

A törvény a személyszállítási közszolgáltatási szerződéssel kapcsolatos szabályokat az 1370/2007/EK rendelettel összhangban állapítja meg. Személyszállítási közszolgáltatások megrendelésére, valamint a személyszállítási közszolgáltatásokkal felmerült bevételekkel nem fedezett indokolt költségek ellentételezésére kizárólag személyszállítási közszolgáltatás keretében, az abban rögzített szabályok szerint kerülhet sor.

A szerződés részletesen tartalmazza a személyszállítási közszolgáltatások teljesítésével kapcsolatos feltételeket, szabályokat, a személyszállítási közszolgáltatások minőségi és mennyiségi paramétereit, valamint részét képezi a közszolgáltatási menetrend. A szerződés tartalmazza a bevételekkel nem fedezett indokolt költségek kalkulációjának, valamint ellentételezésének módszertani és eljárásrendi szabályait.

A szerződés részét képezi a közszolgáltatások teljesítésének pénzügyi és minőségi/mennyiségi ellenőrzésével kapcsolatos szabályrendszer is.

A 26-28. §-hoz

A közlekedési közszolgáltatás tartalmának meghatározása a menetrend rögzítésén keresztül történik. A menetrend kialakításáért a hosszú távú közlekedéspolitikai célkitűzésekkel összhangban álló koncepciók mentén a miniszter felelős. Az ellátásért felelősök együttműködésének korábbi szabályozása - miniszteri rendelet szintjén - nem biztosította a közpénzek hatékony felhasználását. A szolgáltatások értékarányossága, valamint a közösségi közlekedés színvonalának és versenyképességének javítása érdekében az emelt komfortfokozatú szolgáltatások esetén rögzíteni szükséges azokat az alapvető jellemzőket, amelyek esetén jogos és méltányos a magasabb szolgáltatásért járó ellenszolgáltatás felszámítása.

A közszolgáltatási kötelezettség teljesítésének módjára és az igénybe vett közlekedési eszközre vonatkozóan nem lehet mechanikusan alkalmazható szabályt alkotni, mert igen összetett, közlekedés- és társadalompolitikai megfontolásokon túl számos más terület szempontjait is mérlegelni kell az ellátásért felelősnek a döntése során. Az ellátás biztonsága és a közpénzek hatékony felhasználása érdekében a kötelezően figyelembe veendő szempontokat a törvény rögzíti.

A közszolgáltatási menetrend kialakításakor annak mennyiségi és minőségi jellemzői egyaránt fontosak. Az alapellátásra vonatkozó szempontrendszer és mennyiségi jellemzők törvényi szintű meghatározásával minden település számára a közlekedési közszolgáltatásokhoz való hozzáférés biztosítottá válik. Ez a garancia azonban nem korlátlan, azt az infrastrukturális feltételek és az államháztartás mindenkori teherbíró-képessége határolja. A közszolgáltatás keretében az alapellátásnál magasabb szintet rögzíthet az ellátásért felelős, alacsonyabbat azonban nem, mert az már az iskolába való oda- és visszajutást, illetve munkába járást és hazautazást tenné lehetetlenné. Az alapellátás kialakítása során a menetrendszerű közlekedésen kívül a település lakói számára rendelkezésre álló szolgáltatásokat is figyelembe kell venni.

Az alapellátás mértékének meghatározásakor több megközelítés együttes alkalmazása célszerű. Elsőként az általános társadalompolitikai, közlekedésszervezési és a szolgáltatás minőségi kereteit kell rögzíteni. Ezt követően - az államháztartás teherbíró-képessége és az infrastrukturális adottságokon belül - az alapellátás által biztosítandó eljutási lehetőségek funkcionális meghatározása következik, figyelembe véve a járások kialakítását is. Alapvető elvárás, hogy a gyakorlatban kialakult közlekedési vonzásközpont átszállás nélkül legyen elérhető, míg az átszállások száma a megyeszékhely legfeljebb egy, a Fővárosba történő utazáskor legfeljebb kettő lehet. Szintén elvárás, hogy az interregionális kapcsolatok terén is a minél kevesebb átszállással növekedjen a közösségi közlekedés versenyképessége, vonzereje. Tekintettel arra, hogy az alapellátás elsődlegesen menetrendszerű közlekedéssel biztosított, így a menetrendi járatok legkisebb számának meghatározása az ellátásbiztonság eszközéül szolgál.

A 29. §-hoz

Közszolgáltatási kötelezettség az 1370/2007/EK rendelet 2. cikkének e) pontja alapján valamely illetékes hatóság által annak érdekében meghatározott vagy megállapított kötelezettség, hogy biztosítsa az olyan általános érdekű személyszállítási közszolgáltatások nyújtását, amelyeket egy szolgáltató - amennyiben saját gazdasági érdekeit venné figyelembe - ellenszolgáltatás nélkül nem, vagy nem olyan mértékben vagy nem ugyanolyan feltételekkel végezne el.

A szakasz részletesen rögzíti, hogy mely közszolgáltatások végzése, illetve milyen eljárási szabályok mentén írható elő az ellátásért felelős által közszolgáltatási kötelezettségként.

A közforrások hatékony felhasználása érdekében a törvény rögzíti, hogy az ellátásért felelős közszolgáltatási kötelezettséget abban az esetben tarthat fenn, vagy rendelhet el, ha

a) az adott közszolgáltatás biztosítását a lakosság érdeke megköveteli,

b) a közszolgáltatás gazdaságos ellátása más módon nem biztosítható, és

c) a szolgáltatónak kiegyenlíti a közszolgáltatási kötelezettségből eredő bevételekkel nem fedezett indokolt költségeit.

Mint az a közszolgáltatási szerződésre vonatkozó §-ok esetében már kifejtésre került, a közszolgáltatási kötelezettségként végzett személyszállítási közszolgáltatások körének, teljesítésének részletes szabályai, valamint a pénzügyi ellentételezés kalkulációs, módszertani és eljárási szabályai a közszolgáltatási szerződés keretében kerülnek rögzítésre.

A 30. §-hoz

A törvény az 1370/2007/EK rendeletben meghatározott szabályok mentén rögzíti a bevételekkel nem fedezett indokolt költségek számításának és megtérítésének szabályrendszerét.

A személyszállítási közszolgáltatásokat, a közszolgáltatási kötelezettségeket, valamint az ezek ellentételezésére vonatkozó kalkulációs szabályokat és eljárásrendeket a közszolgáltatási szerződésben kell rögzíteni. A szolgáltatásokat és kompenzációs rendszert (1) előre meghatározott, (2) objektív módon, (3) a személyszállítási közszolgáltatással felmerült, a hatályos számviteli jogszabályok és egyéb szabályok alapján számított, valós bevételek és költségeket figyelembe véve, (4) a hatékony gazdálkodást, a hatékony közpénzfelhasználást, és a közszolgáltatások fejlesztését ösztönző módon kell rögzíteni a szerződésben.

A közszolgáltatási ellentételezés összege pályáztatási (versenyeztetési) eljárásban odaítélt szerződések esetében a pályáztatási eljárásban kialakult összeg. A pályáztatás mellőzésével odaítélt közszolgáltatási szerződések esetében a személyszállítási közszolgáltatási tevékenységhez kapcsolódó, számvitelileg elhatárolt bevételek (és egyéb támogatások), valamint valós költségek különbözetének, valamint az iparágban szokásos, ésszerű nyereségnek (a hazai gyakorlat szerint 0-5%) az összege, szerződésben kell rögzíteni. A szolgáltatásokat és kompenzációs rendszert (1) előre meghatározott, (2) objektív módon, (3) a személyszállítási közszolgáltatással felmerült, a hatályos számviteli jogszabályok és egyéb szabályok alapján számított, valós bevételek és költségeket figyelembe véve, (4) a hatékony gazdálkodást, a hatékony közpénzfelhasználást, és a közszolgáltatások fejlesztését ösztönző módon kell rögzíteni a szerződésben.

A közszolgáltatási ellentételezés összege pályáztatási (versenyeztetési) eljárásban odaítélt szerződések esetében a pályáztatási eljárásban kialakult összeg. A pályáztatás mellőzésével odaítélt közszolgáltatási szerződések esetében a személyszállítási közszolgáltatási tevékenységhez kapcsolódó, számvitelileg elhatárolt bevételek (és egyéb támogatások), valamint valós költségek különbözetének, valamint az iparágban szokásos, ésszerű nyereségnek (a hazai gyakorlat szerint 0-5%) az összege.

A 31-32. §-hoz

A törvény megszűnteti a személyszállítási közszolgáltatások korábban hatósági árkörbe tartozását. Ennek indoka, hogy a közösségi közlekedés versenyképességének növelése érdekében a jelenleginél lényegesen differenciáltabb tarifa és kedvezményrendszer kialakítása szükséges, amely túlmutat a hatósági árrendszer körén. Az új díjmeghatározási rendszer a teljes hálózaton egységes díjszintek helyett a valós minőségi és keresleti mutatókhoz igazodó díjrendszer kialakítását és működtetését teszi lehetővé.

A közösségi közlekedés díjképzésének új módszere az ellátási felelősök döntési hatáskörébe utalja az díjak és díjszabási feltételek kialakítását, amelyet a közszolgáltatási szerződésben -közlekedésszervező által történő díjbeszedés esetén a feladat-ellátási szerződésben - kell rögzíteni.

A díjszabási elvek érvényesítésekor figyelembe veendő szempontok törvényi szintű rögzítésének célja, hogy a közösségi közlekedés egyes alrendszerei egységes működési elvek mentén kapcsolódjanak össze az utasok számára minél egyszerűbben átjárható rendszerré, miközben a műszaki fejlődés révén létrejövő új megoldások folyamatosan beépíthetők a már működő rendszerekbe.

Az új díjrendszer keretében az ellátási felelős továbbra is meghatározó döntési jogkörrel rendelkezik a díjak megállapítása tekintetében, azonban a díjak rendszerének és a díjképzés új elvei nagyobb mozgásteret biztosítanak közlekedéspolitikai célok érvényesítésére, és ezzel a közösségi közlekedés versenyképességét hivatott biztosítani. Ezzel párhuzamosan a társadalom- és szociálpolitikai szempontok a külön jogszabályban - a Kormány által - rögzített utazási kedvezmények rendszerén keresztül érvényesülnek.

Az országos, elővárosi és regionális személyszállítási közszolgáltatások díjainak kialakításakor - a korábbi költségalapú árképzéssel szemben - a közszolgáltatások egyéni közlekedési móddal való versenyképességére is tekintettel kell lenni, amely egyik központi eleme a közszolgáltatások díjának és az egyéni közlekedési alternatíva költségeinek viszonya.

A gazdasági és szabályozási környezet stabilitása érdekében a közszolgáltatások díja főszabályként évente egy alkalommal, az év elején módosítható.

A közpénzek átlátható felhasználását szolgálja az egyes nyilvántartási kötelezettségek egyértelmű rögzítése.

A 33-34. §-hoz

Szociálpolitikai megfontolásból a Kormány jogosult meghatározni egyes utascsoportok részére biztosított kedvezmények mértékét és az igénybevétel részletes szabályait. E kedvezmények kizárólag a közszolgáltatás keretében nyújtott közlekedési szolgáltatások esetén vehetők igénybe. E kedvezmények állam által történő ellentételezésére az ellátásért felelősök, a közszolgáltatást nyújtó közlekedési szolgáltató mellett a közlekedésszervező jogosult.

Az állam által nyújtott szociálpolitikai menetdíj támogatás egyedi nyilvántartási szabályokat követel meg. A visszaélések esélyének és a közlekedési szolgáltatók által az ellátásért felelős felé érvényesített év közbeni finanszírozási teher mérséklése érdekében az országos, elővárosi és regionális, illetve a helyi személyszállítási közszolgáltatás terén eltérő szabályrendszer indokolt.

A helyi közlekedésben a szociálpolitikai menetdíj támogatás - mivel ott az utazások tételes rögzítése aránytalanul nagy terhet jelentene - a települések demográfiai összetétele alapján, a településen nyújtott közlekedési közszolgáltatások mennyiségének figyelembe vétele mellett a költségvetésben meghatározott pénzügyi keretek között igényelhető.

A szociálpolitikai menetdíj támogatások folyósításának eljárási szabályai tekintetében az adózás rendjéről szóló törvény az irányadó.

A 35. §-hoz

A személyszállítási közszolgáltatások megfelelő működésének, valamint a közpénzek hatékony és jogszerű felhasználásának kulcseleme a korábbi §-ok alapján megrendelt személyszállítási közszolgáltatások mennyiségi és minőségi teljesülésének, valamint a személyszállítási közszolgáltatási szerződések megfelelő végrehajtásának nyomon követése (monitoring tevékenység), szükség szerint a szerződés szerinti teljesítés kikényszerítése.

Kulcselemek különösen:

- tisztaság,

- pontosság,

- menetrend szerinti mennyiségi és minőségi paraméterek,

- megfelelő utastájékoztatás.

E folyamatokkal összefüggésben a közszolgáltatási szerződések szakmai teljesülésének ellenőrzése mellett kiemelkedő jelentősége van a személyszállítási közszolgáltatásokkal összefüggő gazdasági tevékenység, valamint a közpénzek felhasználásával összefüggő pénzügyi/gazdálkodási tevékenység ellenőrzésének (kontrolling tevékenység).

A személyszállítási közszolgáltatások bevételekkel nem fedezett indokolt költségei ellentételezésével összefüggő szabályokat e törvény korábbi §-ai az 1370/2007/EK rendelettel összefüggésben rögzítették.

A közpénzek hatékony felhasználásnak is kulcseleme, hogy a törvény a szolgáltatási szintek mérésével, valamint a pénzügyi gazdálkodással kapcsolatos szerződési rendelkezések megtartatása érdekében szankciós rendszer kikötését teszi kötelezővé a közszolgáltatási szerződésben. A törvény a személyszállítási bevételek szolgáltatók általi hatékony beszedését biztosítja a jegyellenőrök vizsgálati tevékenységének elektronikus módon történő regisztrálására és nyilvántartására vonatkozó kötelezettséggel.

A 36. §-hoz

E rendelkezés a munkáltatói költségtérítés szabályozási kereteit tartalmazza. Ennek érdekében a szabályozás - az adópolitikai és bérpolitikai célokkal való összhangot biztosítandó - a költségtérítéssel kapcsolatos részletszabályokat továbbra is a Kormány jogalkotási feladatkörébe utalja.

Így a 2012. évben a munkáltatói költségtérítés szabályai nem változnak, ugyanakkor a törvényben szereplő egységes jegy és bérletrendszer bevezetése esetén az érintettek bevonásával lehetőség nyílik a munkáltatói költségtérítés rendszerének átfogó felülvizsgálatára, ami a közösségi közlekedést igénybe vevő fizetőképes kereslet megerősítését szolgálja.

A 37. §-hoz

A § a Vtv. jelenlegi szabályozásával azonos tartalommal és jogosulti kör számára biztosítja a vasúti dolgozók vasúti menetkedvezményekre való jogosultságát, és írja elő az azokhoz kapcsolódó eljárási szabályokat.

A 38. §-hoz

A törvény központi eleme a személyszállítási közszolgáltatások, valamint az azokhoz kapcsolódó pénzügyi és egyéb erőforrások, eszközök egységes elvek mentén történő összehangolása, valamint a közlekedési szolgáltatók együttműködésére vonatkozó kötelezettségek egységesítése, előírása. E kötelezettségek részeként a törvény előírja az eddig különböző közforrásokból vásárolt, önkormányzati üzemeltetés alatt álló, menetrend szerinti személyszállításra alkalmas személyszállító eszközök (közösségi buszok, iskolabuszok) működésének összehangolását is. Az különböző szolgáltatások közötti együttműködés szabályait végrehajtási jogszabály fogja szabályozni 2013. január 1-jétől.

A 39. §-hoz

Az elmúlt évek jogalkalmazási gyakorlata alapján szükséges a sztrájkról szóló 1989. évi VII. törvény, a közlekedési közszolgáltatásokra vonatkozó pontosítása, kiegészítése. Tekintettel a közösségi közlekedési hálózat az alapvető életviszonyokat érintő, illetve a nemzetgazdaságban betöltött szerepére, a sztrájkhoz való általános jog korlátozása nélkül, annak jogszerű alkalmazhatósága érdekében a még elégséges szolgáltatásokra vonatkozóan az egyes személyszállítási közszolgáltatásokat tekintve rögzül az a szolgáltatási mennyiség, amely alatti mértékben az érintett felek jogszerűen nem állapodhatnak meg. Ennek abszolút alsó korlátját az alapellátás szintje jelöli ki.

A törvényi szabályozás a még elégséges szolgáltatás minimális szintjének, valamint a munkavállalói érdekképviseletek és a munkáltató közötti előzetes megállapodás elmaradása esetén követendő eljárásrend rögzítésével előmozdítja a munkavállalói jogérvényesítés és a gazdasági és társadalmi mobilitáshoz kapcsolódó alkotmányos alapjogok kölcsönös érvényesülését és kiegyensúlyozását.

A törvényben a még elégséges szolgáltatás szintje olyan szintre került beállításra, amely sztrájk esetén a lakosság és az utazóközönség számára az ellátási és közlekedésbiztonsági szempontból még elfogadható minimális feltételeket biztosítja. E körben ki kell emelni, hogy a meghatározott még elégséges szolgáltatási arányok (hely és elővárosi közlekedés esetén 66%, a regionális és országos közlekedés esetén 50%) arra tekintettel kerültek megállapításra, hogy a utasforgalom túlnyomó többsége a csúcsidei időszakokban (reggel 6-8 óra, 12-14 óra, 16-18 óra) zajlik le, ebben az időszakban a forgalmasabb vonalakon és viszonylatokban a járművek kihasználtsága gyakran meghaladja a 100%-ot. Erre tekintettel a közlekedésbiztonsági és ellátási szempontból elfogadható még elégséges szolgáltatás legszűkebb keresztmetszetét a legnagyobb kapacitási időszakokra méretezve szükséges kialakítani.

A 40-41. §-hoz

A § nemzetközi vasúti és autóbuszos közlekedésre vonatkozó szabályok alapján rögzíti a nemzetközi személyszállítás szabályrendszerét. Az 1073/2009/EK rendelet alapján az autóbusszal végzett nemzetközi személyszállítás, valamint a 2007/58/EK irányelv alapján a vasúti nemzetközi személyszállítás liberalizált tevékenység, ezért azt a hivatkozott jogszabályok alapján, a megfelelő engedélyek birtokában bármely EU területén honos gazdálkodó szervezet végezheti.

A 42. §-hoz

A különcélú menetrend szerinti személyszállítás az utazás célja alapján meghatározott utaskör menetrend alapján végzett szállítása más utasok kizárásával. E szolgáltatás járati engedély birtokában végezhető, amely abban az esetben adható ki, ha nem jár más közlekedési szolgáltató közszolgáltatási szerződésben foglalt jogainak sérelmével, továbbá működőképességének veszélyeztetésével.

A 43. §-hoz

A közforgalmú kötöttpályás közlekedést helyettesítő autóbuszjáratokkal kapcsolatos szabályozás célja, hogy a vasúti üzemmel kapcsolatos technológiai/műszaki vagy egyéb okokból szünetelő kötöttpályás közlekedés közúti szolgáltatásokkal történő átmeneti helyettesítése az engedélyek és a közszolgáltatási szerződések módosítása nélkül is megvalósulhasson. A vasúti társaság 2 hónapig saját hatáskörben, 2 hónapon túl helyi személyszállítás esetén a települési önkormányzat polgármestere, Fővárosban a főpolgármester, országos, elővárosi vagy regionális szolgáltatás esetében a miniszter engedélyével üzemeltethet helyettesítő autóbuszjáratot vasúti szolgáltatás helyett.

A 44. §-hoz

Az Európai Unió tagállamában bejegyzett közlekedési szolgáltató - ide nem értve a Magyarországon székhellyel (lakóhellyel) rendelkező közlekedési szolgáltatót - belföldi menetrend szerinti közúti személyszállítási szolgáltatást (kabotázs) az 1073/2009/EK rendelet által meghatározott körben és az ott meghatározott feltételek betartása mellett végezhet.

A 45-48. §-hoz

A 91/440/EK irányelv alapján 2010. január 1-jétől a vasúti személyszállítási szolgáltatások esetében is megnyílt a kabotázs lehetősége. Ez esetben vasúti igazgatási szerv a vasúti személyszállítási közszolgáltatási szerződésben rögzített kötelezettségek ellentételezésének biztosítása érdekében pénzügyi ellentételezési kötelezettséget állapíthat meg olyan vasúti társaságok terhére, amelyek nem közszolgáltatásnak minősülő vasúti személyszállítási szolgáltatást nyújtanak két olyan meghatározott belföldi állomás között, amely szakaszra más vasúti társaság hatályos vasúti személyszállítási közszolgáltatási szerződéssel rendelkezik.

A pénzügyi ellentételezés keretében kifizetett összeg nem haladhatja meg az érintett közszolgáltatási kötelezettségek során felmerült költségek egészének vagy egy részének fedezéséhez szükséges mértéket, figyelembe véve a vonatkozó bevételeket és az említett kötelezettségek teljesítéséből származó ágazatban elérhető ésszerű nyereséget is.

-----STARTING---POINT---VEGE---

A 49. §-hoz

Felhatalmazó rendelkezéseket tartalmaz.

Az 50-59. §-hoz

Hatályba léptető, jogharmonizációs, deregulációs, valamint átmeneti rendelkezéseket tartalmaz.