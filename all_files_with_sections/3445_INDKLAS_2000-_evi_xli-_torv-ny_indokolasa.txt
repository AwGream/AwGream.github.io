2000. évi XLI. törvény indokolása

a lakások és helyiségek bérletére, valamint az elidegenítésükre vonatkozó egyes szabályokról szóló 1993. évi LXXVIII. törvény módosításáról

-----STARTING---POINT---ALTALANOS--- 

A lakások és helyiségek bérletére, valamint az elidegenítésükre vonatkozó egyes szabályokról szóló 1993. évi LXXVIII. törvény 1993. december 31-i hatálybalépésével egyidejűleg megszűnt a lehetősége annak, hogy a lakást vagy nem lakás céljára szolgáló helyiséget önkényesen elfoglaló személyekkel szemben a lakás felett rendelkezni jogosult közigazgatási eljárás útján lépjen fel.

A jelenlegi szabályok szerint a szabálysértési jogszabályok tartalmaznak szankciót az önkényes beköltözőkkel szemben. Az önkényesen elfoglalt lakás kiürítése iránt a bírósági végrehajtásról szóló 1994. évi LIII. törvény 183. § (1) bekezdése értelmében bírósághoz kell fordulni minden esetben. A bíróság az önkényesen elfoglalt lakás kiürítését nem peres eljárás során hozott végzésben rendeli el.

Különösen azokban a nagyobb városokban - elsősorban a fővárosban - ahol jelentős számban vannak önkormányzati bérlakások, az önkormányzatok számára jelentős érdeksérelmet okoz, hogy a peres eljárásoknál ugyan gyorsabb, de mégis akár fél, egy évig is elhúzódó nem peres eljárásban kell megoldaniuk az önkényesen elfoglalt lakás kiürítését. Ha ehhez még hozzászámítjuk a végrehajtás idejét, az önkormányzatok érdekei még jobban sérülnek. A különböző beruházások, rekonstrukciók miatt kiürített lakások esetén fordul elő, hogy nagyobb számban önkényes lakásfoglalók veszik birtokba a lakásokat, akiknél egyértelmű, hogy semmilyen jogcímmel nem rendelkeznek a lakás használatára. Kisebb méretekben, de előfordul önkényes lakásfoglalás a magántulajdonban lévő lakások esetében is.

A törvény célja, hogy közigazgatási eszközt is biztosítson a tulajdonosok számára az önkényes lakásfoglalókkal szemben. A törvény nem szünteti meg az önkényesen elfoglalt lakások kiürítésének bírói útját, de választási lehetőséget ad a tulajdonosoknak, hogy a bírósági eljárásnál gyorsabb intézkedést, közigazgatási védelmet igényeljenek.

-----STARTING---POINT---RESZLETES---

Az 1-2. §-hoz

A törvény a birtokháborítási eljárások analógiájára a jegyző számára biztosít hatáskört az önkényes lakásfoglalókkal szembeni eljárásra. A kérelmet kizárólag a lakás tulajdonosa terjesztheti elő. A tulajdonos választhat, hogy a nem peres eljárás útját vagy a jegyzői eljárást választja. Ebből következően fennáll a lehetősége, hogy ne a jegyzőhöz, hanem a bírósághoz forduljon.

A jegyző csak akkor járhat el, ha a lakás önkényes elfoglalásától számított 60 napon belül kéri a tulajdonos a lakás kiürítésének elrendelését. Ezen határidőn belül előterjesztett kérelem esetén sem járhat el a jegyző, ha korábban a lakás kiürítése iránti bírósági eljárás már megindult vagy a bírósági végrehajtási eljárás már folyamatban van.

A jegyző kizárólag a lakáskiürítés elrendelésének kérdésében dönthet, s szemben a birtokháborítási eljárásokkal, a hasznok, károk és költségek tekintetében nem. A jegyző az államigazgatási eljárás általános szabályairól szóló törvény alapján jár el. A határozat ellen közigazgatási úton nincs helye jogorvoslatnak, de a jegyző határozatát sérelmesnek tartó fél a másik fél ellen bírósághoz keresetet terjeszthet elő, melyben kérheti a jegyző határozatának megváltoztatását. A közigazgatás tehát nem áll perben, hanem a közigazgatási határozat indirekt felülvizsgálata történik a bíróság által.

A törvény a közigazgatási eljárás hatékonysága érdekében szoros határidőket állapít meg. A határozat végrehajtásáról a jegyző gondoskodik.

Garanciális okból tartalmazza a törvény, hogy az önkényes lakásfoglaló ingóságait megfelelő módon kell elhelyezni. A megfelelő elhelyezéshez szükséges helyiségről a végrehajtást kérő köteles gondoskodni. A törvény lehetőséget ad a kötelezettnek arra, hogy jelölne meg azt a helyet, ahová a végrehajtás során az ingóságai elszállításra kerülnek.

Tekintve, hogy gyakran előfordul nem lakás céljára szolgáló helyiségek, illetve közös használatra szolgáló helyiségek önkényes elfoglalása is, a törvény ezek tekintetében is lehetővé teszi a közigazgatási eljárás kérelmezését.

A 3. §-hoz

A törvény szabályai kivételt jelentenek a módosított törvény 91. § (1) bekezdésében foglalt azon általános szabály alól, mely szerint a lakás és helyiség kiürítésével kapcsolatos határozat végrehajtásának elrendelése és foganatosítása a bírósági végrehajtásra tartozik. A 91. § (1) bekezdését ezért összhangba kell hozni az új 90/A. §-ban foglalt szabályokkal.

-----STARTING---POINT---VEGE---

A 4. §-hoz

A törvény rendezi a törvény hatálybalépésekor már fennálló önkényes lakásfoglalások esetén megindítható közigazgatási eljárás határidejét. Ez esetben is szoros határidőt állapít meg. Ha a törvény hatálybalépésétől számított 60 napon belül nem kérik a jegyző eljárását, az önkényes lakásfoglalóval szemben már nem peres eljárást kell megindítani.

A törvény számol azzal, hogy a közigazgatás fellépését elsősorban a tulajdonos önkormányzatok igénylik. Az adott tulajdonos önkormányzat jegyzőjével szemben így a kizárási ok generálisan fennáll. Ezért az államigazgatási eljárás szabályairól szóló 1957. évi IV. törvény 19. § (8) bekezdésének kiegészítésével a törvény a közigazgatási hivatal vezetőjének feladatává teszi, hogy a kizárási ok bejelentése nélkül is mintegy generális jelleggel jelöljék ki azokat a jegyzőket, akik az önkényesen elfoglalt önkormányzati tulajdonú lakás kiürítése iránti kérelem ügyében eljárnak. A nem önkormányzati tulajdonú lakások, helyiségek esetében ez a probléma nem áll fenn, így az ingatlan fekvése szerint illetékes jegyzők az eljárást lefolytathatják.