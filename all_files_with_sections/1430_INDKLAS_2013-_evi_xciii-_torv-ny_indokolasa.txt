2013. évi XCIII. törvény indokolása

egyes rendészeti tárgyú törvények módosításáról

-----STARTING---POINT---ALTALANOS--- 

A törvény tartalmazza egy részről az egyes migrációs, illetve menekültügyi tárgyú törvények módosítását, másrészt a szabálysértési jogterülettel összefüggő módosításokat.

I. Az egyes migrációs, illetve menekültügyi tárgyú törvények módosítása

1. A Közös Európai Menekültügyi Rendszer megteremtésének elősegítése érdekében szükséges az uniós irányelvek és rendeletek módosításának megfelelően a hazai migrációs és menedékjogi szabályozást is módosítani annak érdekében, hogy Magyarország eleget tehessen az uniós jogból fakadó kötelezettségeinek. A Közös Európai Menekültügyi Rendszer második szakaszának kiépítése nem zárult le 2012 végével, de a korábbi uniós minimumszabályok felülvizsgálata már számos esetben konkrét eredményeket hozott. A menekültügyi csomag irányelvei közül elsőként a harmadik országbeli állampolgárok és hontalan személyek nemzetközi védelemre jogosultként való elismerésre, az egységes menekült- vagy kiegészítő védelmet biztosító jogállásra, valamint a nyújtott védelem tartalmára vonatkozó szabályokról szóló, 2011. december 13-i 2011/95/EU európai parlamenti és tanácsi irányelv (a továbbiakban: Kvalifikációs irányelv) került elfogadásra, amelynek átültetésének határideje 2013. december 21-jén jár le. Szükséges ezért a benne foglalt szabályoknak történő megfelelés érdekében a vonatkozó hazai jogszabályok megfelelő módosítása. A magyar menekültügyi jogszabályok nagyrészt megfelelnek a Kvalifikációs irányelv rendelkezéseinek, így a módosítások pontosító jellegűek.

A Közös Európai Menekültügyi Rendszer kiépítése keretében politikai megállapodás született további uniós jogszabályokról. Kihirdetésük - technikai okokból - még nem történt meg, de szövegükben a társ-jogalkotók politikai megállapodást értek el, azok véglegesnek tekinthetők, így indokolt, hogy rendelkezéseikre figyelemmel valósuljon meg a hatályos magyar menekültügyi jogszabályok felülvizsgálata. Ezek a következő uniós jogi aktusok:

Az Európai Bizottság 2008 (815) számú végleges javaslata a nemzetközi védelmet kérelmezők befogadására vonatkozó szabályok megállapításáról a menedékkérők befogadása minimumszabályainak megállapításáról szóló 2003. január 27-i 2003/9/EK tanácsi irányelv (a továbbiakban: Befogadási irányelv) átdolgozása. Az Európai Bizottság 2008 (820) számú javaslata az egy harmadik ország állampolgára, illetve hontalan személy által a tagállamok egyikében benyújtott nemzetközi védelem iránti kérelem megvizsgálásáért felelős tagállam meghatározására vonatkozó feltételek és eljárási szabályok megállapításáról szóló [átdolgozott 343/2003/EK rendelet (a továbbiakban: Dublini Rendelet)] és a 2008 (825) számú végleges javaslat az átdolgozott Dublini Rendelet hatékony alkalmazása érdekében az ujjnyomatok összehasonlítására és az EURODAC rendszerhez a tagállamok rendészeti szervei és az EUROPOL részére biztosított, rendészeti célú hozzáférés biztosítására irányuló európai parlamenti és tanácsi rendeletek [átdolgozott 2725/2000/EK rendelet (a továbbiakban: EURODAC Rendelet)] szintén a menekültügyi csomag részét képezik. A rendelet közvetlenül alkalmazandó és közvetlen hatállyal bíró uniós jogi eszköz, így az abban foglalt rendelkezések átültetése nem szükséges, csupán végrehajtási rendelkezések megalkotása indokolt e két rendelet tekintetében.

2. Az Európai Bizottság 2012 tavaszán ún. EU Pilot eljárást (3322-12-HOME EU Pilot) indított, majd kötelezettségszegési eljárás megindítása várható Magyarország ellen. Ennek során több ponton hiányosságokat fogalmazott meg a magyar menekültügyi szabályozással kapcsolatban. Ennek megfelelően indokolt a hazai szabályozás korrekciója, különös tekintettel arra, hogy a bizottsági megkeresések nem teljesítése kötelezettségszegési eljárás is folytatását és végső soron az Európai Unió Bírósága általi elmarasztalást eredményezheti. Erre tekintettel 2013. során a menekültügyi jogszabályok átfogó, jogharmonizációt célzó áttekintése és módosítása valósul meg. Az EU Pilot eljárásban, illetve a kötelezettségszegési ismertetett bizottsági megállapítások leginkább a befogadás anyagi feltételeivel és különösen menedékkérők őrizetével kapcsolatosan jeleztek érdemi kifogásokat. E kifogások egy részét a menekültügyi, illetve a migrációs jogszabályok 2012. évi CLXXXI. törvénnyel megvalósított módosítása rendezte. A Bizottság kifogásaira, és az Európai Unió Bírósága C-357/09. számú (Kadzoev) ügyben hozott ítéletének (különösen az ítélet 45. pontjának) megállapításaira tekintettel szükséges a menekültügyi jogszabályok átfogó felülvizsgálata során - a legutóbbi jogszabály-módosítás alkalmával megerősített garanciákat megőrizve - a menekültügyi őrizet bevezetése, feltételeinek rögzítése törvényi szinten. A Bizottság kifogására figyelemmel a menekültügyi őrizet önálló jogintézményként való bevezetése szükséges, mely megfelelő jogalapot hoz létre a menedékkérők őrizetbe vételére vonatkozóan. A menedékkérők őrizetére vonatkozó szabályokat, az őrizet sajátos jellegére és nagyrészt eltérő céljára tekintettel, az idegenrendészeti szabályozástól világosan el kell különíteni. A menekültügyi őrizet szabályait az átdolgozott Befogadási irányelv rendelkezéseire figyelemmel szükséges meghatározni. A Befogadási irányelv a korábbi uniós szabályozásnál jóval részletesebben rögzíti az őrizet szabályait, jelentősen erősíti a kérelmezőket megillető garanciákat. Előírja az őrizet alternatíváinak (kijelölt helyen való tartózkodás, jelentkezési kötelezettség, vagy pénzügyi garanciavállalás) jogszabályban rögzítését, meghatározza az őrizet elrendelésének okait, továbbá az őrizet maximális időtartamát, valamint a kapcsolódó, az uniós joggal összhangban lévő eljárási garanciáknak a rögzítésére is sor kerül. Az őrizet időtartamának lényegesen rövidebbnek kell lennie, mint az idegenrendészeti eljárásban elrendelt őrizetnek. A menekültügyi őrizetet a jelenlegi őrzött szállásoktól eltérő és speciális elhelyezési körülményeket (épületen belül szabad mozgás, művelődési és sportolási lehetőségek) biztosító intézményben kell végrehajtani. A menedékkérők engedély nélküli távozása és a menekültügyi eljárással való visszaélés magas arányára tekintettel szükséges a menekültügyi őrizet mielőbbi, 2013. július 1-jei bevezetése.

Az Európai Bizottság a befogadás anyagi feltételeinek korlátozása vagy megvonása vonatkozásában is megfogalmazott hiányosságokat. Úgy ítélte meg, hogy az anyagi támogatás korlátozásáról vagy megvonásáról szóló nemzeti jogszabályok bizonyos rendelkezései nincsenek összhangban a Befogadási irányelv 16. cikkével és/vagy nem szerepelnek azok között. Ennek megfelelően indokolt a hazai szabályozás korrekciója, különös tekintettel arra, hogy a bizottsági megkeresések nem teljesítése kötelezettségszegési eljárás megindítását is eredményezheti.

A menekültügyi őrizet bevezetésével indokolt az is, hogy a dublini eljárásban történő átadást biztosító őrizet szabályai a menekültügyi őrizettel egységesen, a menekültügyi joganyagban legyenek meghatározva. Erre akkor kerül sor, ha az eljárás során kiderül, hogy egy másik tagállam illetékes a menedékkérelem elbírálására. A dublini átadások biztosítására alkalmazott őrizettel kapcsolatban ugyanakkor ki kell emelni, hogy azok a Dublini Rendelet átdolgozott változatában a korábbiaknál jóval részletesebben lettek meghatározva. A rendelet közvetlenül alkalmazandó uniós jogi eszköz, így az abban foglalt rendelkezések átültetése nem szükséges, csupán végrehajtási rendelkezések megalkotására van lehetőség.

Az Európai Unió Bizottsága kifogásolta, hogy rendkívül széles körben kerül sor a dublini eljárás szerint Magyarország által átvett vagy visszavett személyek őrizetbe vételére. Az migrációs és menekültügyi jogszabályok 2012. évi módosítását követően azt az ismételt kérelmezőt, akinek előző kérelme tárgyában a kérelem írásbeli visszavonása esetét kivéve jogerős megszüntető döntés született, és az ismételt kérelem elfogadhatatlanságát vagy nyilvánvaló megalapozatlanságát nem állapította meg a menekültügyi hatóság, megilleti a területen maradás joga, őrizetbe vételére nem kerül sor, az esetek többségében befogadó állomáson kerül elhelyezésre. A szabályozás nem tesz különbséget ún. „dublini eljárás” során Magyarországnak átadott, valamint menedékjogi kérelmet egyéb módon benyújtó menedékkérők között.

3. Az Európai Parlament és a Tanács 2011. december 13-án fogadta el a 2011/98/EU irányelvet (a továbbiakban: Összevont engedély Irányelv), amelynek célja, hogy egyetlen közigazgatási rendelkezés keretében a tartózkodási és a munkavállalási engedélyt is magában foglaló összevont engedély kerüljön kiállításra. Összevont engedély kiadását az irányelv nemcsak az elsődlegesen munkavállalás céljából hazánkba érkező harmadik országbeli állampolgárok számára írja elő, hanem azon harmadik országbeli állampolgárok munkavállalását és tartózkodását is összevont engedélyezés keretében kívánja engedélyeztetni, akik elsődlegesen más nem keresőtevékenység - például családegyesítés - céljából tartózkodnak Magyarországon.

Több tagállam bevezetett már ilyen eljárási egyszerűsítést, amely mind a migránsok, mind a munkáltatóik számára hatékonyabb eljárást eredményezett, és a tartózkodás és munkavállalás jogszerűségének ellenőrzése is könnyebbé vált. Az Összevont engedély Irányelv megalkotásának célja a tagállami eljárások összehangolása, valamint az összevont engedéllyel rendelkező harmadik országbeli állampolgárok jogainak harmonizációja volt, ugyanakkor a beutazási és tartózkodási feltételek tekintetében az irányelv nem törekszik harmonizációra.

Az Összevont engedély Irányelv átültetésének határideje 2013. december 25-én jár le. Ezért szükséges a benne foglalt szabályoknak történő teljes körű megfelelés érdekében a vonatkozó hazai jogszabályok megfelelő módosítása.

4. Az Európai Bizottság jelenleg végzi a harmadik országbeli állampolgárok magas szintű képzettséget igénylő munkavállalás céljából való belépésének és tartózkodásának feltételeiről szóló, 2009. május 25-i 2009/50/EK tanácsi irányelv átültetésének értékelését. Az értékelést előkészítő, a Bizottság által megbízott cég előzetes észrevételei alapján jelzett, a családegyesítéssel kapcsolatos rendelkezéseket érintő, helytállónak bizonyuló kritikákat célszerű mielőbb orvosolni. Az értékelő cég észrevételei alapján szükséges továbbá egyes definíciók jogbiztonság érdekében történő pontosítása, így az előterjesztés e jogszabály-módosítási igényeknek is eleget tesz.

5. A fentiek mellett az előterjesztésben szereplő módosítások biztosítják, hogy a hontalanként elismert személyeket az Egyesült Nemzetek Szervezete keretében New Yorkban, 1954. szeptember 28-án létrejött, a Hontalan Személyek Jogállásáról szóló Egyezményben biztosított egyenlő bánásmód megillesse az Egyezmény 23. és 24. cikkei tekintetében is.

6. A Schengeni Végrehajtási Egyezmény a fuvarozókat sújtandó pénzügyi szankciókkal (bírsággal) kapcsolatos rendelkezései teljes, hazánk légi határainak 2012. februári schengeni értékelésén született ajánlásoknak való megfelelés érdekében szükséges a migrációs tárgyú törvények módosítása.

7. Az Európai Bizottság a 2013. február 21-én küldött hivatalos felszólításával az Európai Unió működéséről szóló szerződés 258. cikke alapján a vízumjogorvoslat hazai rendszerével kapcsolatban ún. kötelezettségszegési eljárást indított Magyarországgal szemben. Az ebben megfogalmazottak alapján szükséges kiegészítéseket is elvégzi a törvény.

8. A menedékjogról szóló 2007. évi LXXX. törvény (a továbbiakban: Met.) és a végrehajtására kiadott 301/2007. (XI. 9.) Korm. rendelet (a továbbiakban: Metvhr.) 2010. évi átfogó módosítását követően - amely a támogatások magasabb szintű rendszerét a hasonló helyzetben lévő magyar állampolgárokat megillető támogatásokhoz igazította - több bírálat érte nemzetközi és hazai civil szervezetek részéről a menekült-integrációs rendszert.

A nemzetközi védelemben részesített külföldiek társadalmi integrációját elősegítő támogatási rendszerrel kapcsolatban fontos hangsúlyozni, hogy e tárgykört illetően nincs kötelezően alkalmazandó uniós jogi norma, ezen intézkedések mibenlétének meghatározása tagállami hatáskörbe tartozik. Jelenleg az Európai Unión belül sincs olyan integrációs modell, amely példaértékű és egységesen alkalmazható lenne valamennyi tagállam esetében.

A Met. és a Metvhr. szabályai az adható ellátásokat és támogatásokat a rászorultság elve alapján biztosítják, figyelembe véve a magyar nyelvet nem beszélő, többnyire hasznosítható iskolai végzettséggel és szakképzettséggel, valamint kapcsolati hálóval és megfelelő anyagi kondíciókkal nem rendelkező, nemzetközi védelemben részesített külföldiek speciális helyzetét.

A tapasztalatok azt mutatják, hogy a jelenlegi támogatási rendszer egyrészt nem erősíti kellőképpen a támogatásban részesülő saját felelősségét, másfelől az egyébként a rendelkezésre álló költségvetési ráfordítások összege elaprózódik azáltal, hogy a jelenlegi szabályozás az egyéni szükségletektől függetlenül számos integrációs célt azonos mértékben támogat.

A módosítások nagyobb hangsúlyt fektetnek az egyén felelősségére.

9. A törvény az EU jognak való megfelelés mellett javítja a magyar migrációs joganyag koherenciáját, növelve ezzel a jogbiztonságot, továbbá megkönnyíti a nemzetközi védelemben részesített külföldiek társadalmi beilleszkedését, megkönnyíti a legális migrációt, ezzel erősíti a gazdasági és társadalmi kohéziót.

II. A szabálysértésekről, a szabálysértési eljárásról és a szabálysértési nyilvántartási rendszerről szóló 2012. évi II. törvényhez kapcsolódó módosítás

A szabálysértésekről, a szabálysértési eljárásról és a szabálysértési nyilvántartási rendszerről szóló 2012. évi II. törvényhez (a továbbiakban: Szabs. tv.) kapcsolódó módosítás 2012. április 15-én lépett hatályba. A hatálybalépése óta felmerült jogalkalmazási tapasztalatok jogalkotásba történő átültetése. Szükséges továbbá a törvény hatályba lépését követően felmerült esetleges jogi értelmezési kérdések rendezése, pontosítása.

Az Alkotmánybíróság 38/2012. (XI. 14.) AB határozatával és 39/2012. (XII. 6.) AB határozatával összefüggésben merült fel, hogy a Szabs. tv. nem szabályozza azt a büntetőeljárásban ismert jogintézményt, miszerint a befizetett pénzbírság, helyszíni bírság, szabálysértési költség visszafizetésének meghatározott feltételekkel helye van. Szintén hasonlóan a büntetőeljáráshoz, ugyancsak indokolt megteremteni a kártalanítás jogintézményét a szabálysértési eljárásban az elzárás illetve a közérdekű munka vonatkozásában.

Ezáltal akkor, ha a jogerősen befejezett szabálysértési eljárás rendkívüli jogorvoslat keretében történt felülvizsgálata eredményeként az elkövető felelősségét nem állapítják meg és az eljárást megszüntetik, az érintett személy - a polgári jog szabályaival összhangban - a vele szemben alkalmazott hátrányos jogkövetkezmények miatt keletkezett, ám nem jogellenesen okozott kárának megfizetésére tarthat igényt.

A törvény módosítását indokolja a szabálysértési nyilvántartási rendszerhez kapcsolódó adatszolgáltatás rendjének megváltozása. Indokolja továbbá, hogy a statisztikai adatszolgáltatáshoz a szabálysértési hatóságoknak eddig külön nyilvántartást vagy feljegyzést kellett vezetni azokról az adatokról, amelyeket a nyilvántartás részére nem kellett megküldeni, de azokból statisztikai adatokat kell szolgáltatni. A szabálysértési nyilvántartási rendszerben kezelendő adatok köre többek között annak figyelembevételével került kibővítésre, hogy az adatközlők a nyilvántartás részére történő adatszolgáltatással egyidejűleg tudjanak olyan adatokat is közölni, amelyek alapján elkészíthetőek a kért statisztikai kimutatások. Az adatközlési kötelezettséggel kapcsolatos feladatok növekednek ugyan, azonban a statisztikai adatszolgáltatással kapcsolatos feladatok alól a szabálysértési hatóságok mentesülnek.

A törvény egyebekben jellemzően technikai pontosításokat tartalmaz.

-----STARTING---POINT---RESZLETES---

Az 1-2. §-hoz

Az illetékekről szóló törvény szerint a rendőrhatósági kényszerintézkedéssel szembeni panasz illetékmentes, azonban nem szabályozza a más hatóságok által alkalmazott kényszerintézkedéssel szembeni panasz illetékmentességét. Ez szükséges lenne azonban az egyes rendészeti feladatokat ellátók, a személy- és vagyonőrök, a vám- és pénzügyőrök vonatkozásában is.

A szabálysértéssel okozott kár megtérítése érdekében indított végrehajtási eljárásban pedig illetékfeljegyzési jogot célszerű biztosítani az eljárás kezdeményezője részére.

A 3-7. §-hoz

A törvény a foglalkoztatás elősegítéséről és a munkanélküliek ellátásáról szóló 1991. évi IV. törvényt (a továbbiakban: Flt.) módosítja a harmadik országbeli állampolgárok valamely tagállam területén való tartózkodására és munkavállalására vonatkozó összevont engedélyre irányuló összevont kérelmezési eljárásról, valamint a harmadik országból származó, valamely tagállam területén jogszerűen tartózkodó munkavállalók közös jogairól szóló 2011. december 11-i 2011/98/EU irányelv szabályainak átültetése céljából.

Az irányelv szabályai átültetésének eredményeként átalakul a harmadik országbeli állampolgárok magyarországi foglalkoztatásának engedélyezési rendszere. A magyarországi foglakoztatásra vonatkozó engedélyt - egy szűk kivételtől eltekintve - az összevont kérelmezési eljárás eredményeként kiadott tartózkodási engedély tartalmazza, amelynek kiadása az idegenrendészeti hatóság feladata.

A törvény ennek megfelelően módosítja az Flt. szabályait és megteremti az összhangot az irányelv rendelkezéseivel.

A 8. §-hoz

Szükséges az egyes ágazati jogszabályok módosítása, tekintettel arra, hogy fenti törvények a Kvalifikációs irányelvnek és a Befogadási irányelvnek, illetve az Összevont engedély Irányelvnek való megfelelést is szolgálják.

A 9. §-hoz

A módosítással a jelenleg hatályos szabályozáshoz képest jelentősen bővül a szabálysértési hatóságok adat-megismerési joga, illetve megteremtődik az előkészítő eljárást folytató hatóság adatigénylésének törvényes lehetősége. Erre az eljárások hatékony lefolytatása, eredményessége érdekében van szükség, tiszteletben tartva az adatkezelés célhoz kötöttségének elvét.

A 10-15. §-hoz

A módosítások jogharmonizációs célúak, jogalkalmazási szempontból egyértelműsítik a különféle jogállású külföldiek hozzáférését egyes őket megillető szociális szolgáltatásokhoz, valamint nyilvántartásba vételüket egyszerűsítik. A nemzetközi védelemben részesített személyek társadalmi beilleszkedésének folyamatát az integrációs szerződésben foglaltak figyelembe vételével az érintett lakóhelye szerint illetékes családsegítő szolgálat segíti.

A 16. §-hoz

Az Alkotmánybíróság megvizsgálta a Rendőrségről szóló 1994. évi XXXIV. törvény 34/A. §-ának alaptörvény-ellenességét és az erre irányuló indítványt elutasította. Hangsúlyozta azonban, hogy a 34/A. § (1) bekezdése a normavilágosság alkotmányos követelményének nem felel meg, ezért a közérthetőség kedvéért - tartalmi változtatás nélkül - a szöveg átfogalmazásra került.

A 17. §-hoz

A személyek határátlépésére irányadó szabályok közösségi kódexének (Schengeni határ-ellenőrzési kódex) létrehozásáról szóló, 2006. március 15-i, 562/2006/EK európai parlamenti és tanácsi rendelet (a továbbiakban: Rendelet) VI. melléklet 3. pont 3.1.2. alpontjában foglalt előírás értelmében a hajó kapitánya, vagy annak hiányában a hajótulajdonost a hajó felszerelésére vonatkozó kötelességével kapcsolatos minden ügyben képviselő személy vagy társaság („a hajótulajdonos képviselője”) két példányban listát készít a személyzetről és az utasokról, amelyet legkésőbb a kikötőbe érkezéskor átad a határőröknek; ha vis maior miatt a listát vagy listákat nem lehet a határőrökhöz eljuttatni, akkor egy példányt el kell küldeni a megfelelő határátkelőhelynek vagy hajózási hatóságnak, akik azt haladéktalanul továbbítják a határőröknek.

Tekintettel arra, hogy a Rendőrségről szóló 1994. évi XXXIV. törvény (a továbbiakban: Rtv.) 91/M. §-ában foglalt, az ún. utasadatok rendőrség általi igénylésére és kezelésére feljogosító előírások tárgyi hatálya pillanatnyilag kizárólag a légi személyszállítás során keletkező utasadatok körére terjed ki, az Rtv. 77. § (1) bekezdés b) pontjában rögzített általános adatkezelési felhatalmazás ugyanakkor nem rendelkezik kellő részletességgel az adatkezelés kereteiről, az Rtv. szóbanforgó rendelkezésének a közúti, vasúti, valamint vízi személyszállítás körében keletkező utasadatokra történő kiterjesztése vált szükségessé, amelynek esetleges elmaradása esetén nem lenne lehetőség az utasadatok rendőrség általi jogszerű kezelésére.

Minderre tekintettel - a közúti, vasúti, illetve vízi közlekedésben résztevők határátlépésének elősegítése, a határátlépés időtartamának csökkentése, valamint a határforgalom-ellenőrzés kulturáltabbá tétele érdekében - a hiányzó garanciális rendelkezéseket is felvonultató, kifejezetten a szóban forgó utasadatok kezelésére feljogosító különös adatkezelési előírás Rtv.-ben történő rögzítése indokolt, amely módosítás ugyanakkor nem teremt adatszolgáltatási kötelezettséget a fuvarozók, illetve az utazásszervezők számára: mivel az utasadatokataz azokat önként szolgáltatni elmulasztóktól a hatóság nem követelheti, az adatszolgáltatás esetleges elmaradása így értelemszerűen szankciókat sem vonhat maga után.

A 18. §-hoz

Az 1687/2012. (XII. 29.) Korm. határozat 1. pontjában a Kormány felhívta a feladat- és hatáskörrel rendelkező minisztereket, hogy vizsgálják meg a polgárok személyi adatainak és lakcímének nyilvántartásáról szóló 1992. évi LXVI. törvény szerinti értesítési címek nyilvántartása alkalmazásának az ágazatukba tartozó hatósági és más eljárásokba való illeszthetőségét és a szükséges jogszabály-módosításokat készítsék elő. Ennek megfelelően az Rtv. módosítása indokolt, tekintettel arra, hogy az értesítési cím alkalmazásának kifejezett célja a hivatali kapcsolattartás eredményességének előmozdítása, ezért megkönnyítheti az eljárások lefolytatását.

A 19. §-hoz

A hatályos Szabs. tv. 141. § (11) bekezdése értelmében az okozott kár értékét - ha az arra kötelezett határidőn belül nem fizeti meg - adók módjára kell behajtani. Az adózás rendjéről szóló törvény 4. § (2) bekezdése szerint a végrehajtás és az ezzel összefüggő nyilvántartás tekintetében a törvény rendelkezéseit kell alkalmazni azokra a köztartozásokra, továbbá igazgatási és bírósági szolgáltatás díjaira, amelyekre törvény az adók módjára való behajtást rendeli el (adók módjára behajtandó köztartozás). A köztartozás fogalmát az Art. 178. § 20. pontja határozza meg úgy, hogy a törvényben meghatározott, az államháztartás alrendszereinek költségvetéseiből ellátandó feladatok fedezetére előírt fizetési kötelezettség. Köztartozás az is, ha az államháztartás alrendszereinek költségvetése terhére jogosulatlanul igénybe vett vagy rendeltetésétől eltérően felhasznált támogatás stb. megfizetését elrendelik.

Megállapítható, hogy károkozás esetén a tartozás jogosultja egyrészt nem a behajtást kérő hatóság, hanem a sértett magánszemély, másrészt az elkövető tartozása az Art.-ben definiált köztartozás tartalmi elemeinek sem felel meg, így az okozott kár adók módjára történő végrehajtása aggályos. Mindezek miatt szükséges, hogy a bírósági végrehajtásról szóló törvény rendelkezései alapján legyen lehetőség az okozott kár értékének megfizetésére kötelezésre.

A 20-23. §-hoz

A hatályos nemzetbiztonsági szolgálatokról szóló 1995. évi CXXV. törvény (a továbbiakban: Nbtv.) nem áll összhangban a minősített adatot, az ország alapvető biztonsági, nemzetbiztonsági érdekeit érintő vagy a különleges biztonsági intézkedést igénylő beszerzések sajátos szabályairól szóló 218/2011. (X. 19.) Korm. rendelet (a továbbiakban: Korm. rendelet) cégellenőrzésekre vonatkozó szabályaival, ezért indokolt az Nbtv. módosítása. A Korm. rendeletben meghatározott jegyzéket az Alkotmányvédelmi Hivatal (a továbbiakban: AH) vezeti. A jegyzéken azon cégek szerepelnek, amelyek az AH vagy a Katonai Nemzetbiztonsági Szolgálat (a továbbiakban: KNBSZ) által végzett cégellenőrzésen megfeleltek. A Korm. rendelet 11. § (3) bekezdése alapján a nemzetbiztonsági szolgálatok saját beszerzéseik tekintetében, az egyes beszerzésekhez kapcsolódóan az ajánlattételi felhívás megküldését megelőzően jogosultak a jegyzékben megjelenített gazdasági szereplőket kiegészítő ellenőrzéseknek alávetni. A Korm. rendelet alapján tehát az AH és a KNBSZ végzi az általános cégellenőrzési feladatokat, valamint a saját beszerzéseik tekintetében kiegészítő ellenőrzést folytathatnak le. A Korm. rendelet alapján saját beszerzéseik tekintetében kiegészítő ellenőrzést folytathat le még az Információs Hivatal és a Nemzetbiztonsági Szakszolgálat is. Tekintettel arra, hogy a Korm. rendelet nem kötelező jelleggel határozza meg a kiegészítő ellenőrzés lefolytatását, ezért szükséges az Nbtv. 4. § j) pontjának, valamint a 8. § (1) bekezdés g) pontjának módosítása is.

A 24. §-hoz

Szükséges, hogy a személyazonosító jel helyébe lépő azonosítási módokról és az azonosító kódok használatáról szóló törvény a szabálysértési nyilvántartó szervet ne csak a 32. §-ban, hanem a 36. §-ban is nevesítse, ezáltal biztosítva azt, hogy a személyi azonosító az adatigénylők részére problémamentesen szolgáltatható legyen. A törvény 32. § r) pontja alapján a szabálysértési nyilvántartó kezelheti a személyi azonosítót, azonban a 36. § alapján nem továbbíthatja és ez nincs összhangban a Szabs. tv. azon rendelkezésével, amely szerint meghatározott adatigénylők jogosultak a személyi azonosító megismerésére (átvételére) a szabálysértési nyilvántartási rendszerből.

A 25-32. §-hoz

A tűz elleni védekezésről, a műszaki mentésről és a tűzoltóságról szóló 1996. évi XXXI. törvény (a továbbiakban: Ttv.) módosításának indoka az építési termékek forgalmazására vonatkozó harmonizált feltételek megállapításáról és a 89/106/EGK tanácsi irányelv hatályon kívül helyezéséről szóló 2011. március 9-i 305/2011/EU európai parlamenti és tanácsi rendelet (a továbbiakban: EU rendelet) 2013. július 1-i hatálybalépése.

A módosítás átláthatóbbá teszi az építési termékek, tűzoltó-technikai termékek, tűz- vagy robbanásveszélyes készülékek, gépek, berendezések forgalomba hozatalára, forgalmazására, beépítésére vonatkozó előírásokat és összhangba hozza a Ttv.-t az európai uniós jogszabályokkal.

A módosítás lényege az építési termék fogalmának megfeleltetése az EU rendeletnek. A fogalom módosítása magával vonja az Országos Katasztrófavédelmi Főigazgatóság (a továbbiakban: BM OKF) által végzett forgalomba hozatali engedélyezési eljárások számának csökkenését (az építési terméknek minősülő áruk esetén a BM OKF - tűzvédelmi szempontú - engedélyezést a továbbiakban nem végez, csak a kizárólag tűzoltó-technikai terméknek minősülő termékek esetében. Az építési termékek esetében a tűzvédelmi szempontok vizsgálata az EU rendeletben meghatározottak szerint történik.).

Az értelmező rendelkezések egyes pontjainak módosítását és a t)-u) pontok alatt új fogalmak bevezetését a Ttv. legutolsó módosítását követően megjelent és hatályba lépő európai uniós és magyar jogszabályok indokolják. A változtatások részletesen:

A Ttv. értelmező rendelkezései közül:

- A tűzvédelmi megfelelőségi tanúsítvány fogalmának pontosítását a tűzoltó-technikai termék, építési termék, szabvány, tűzvédelmi, biztonságossági követelmény fogalmának módosítása, a 2008/768/EK határozat „megfelelőség-értékelő szervezet” fogalmának használata, továbbá a fogalom egyszerűsítése indokolja.

- A tűzoltó-technikai termék fogalmának átdolgozását az az elhatározás vezérelte, hogy az építési terméknek minősülő tűzoltó-technikai termékek kikerüljenek a tűzoltó-technikai termék fogalom alól, hiszen az EU rendelet és a kapcsolódó magyar jogszabályok a megfelelőségük, teljesítményük igazolására vonatkozó szabályokat tartalmazzák és a gyártókban, forgalmazókban, felhasználókban, hatóságokban bizonytalanságot okozott, hogy adott termék melyik fogalomba tartozik és megfelelőségét hogyan kell igazolni (tűzvédelmi megfelelőségi tanúsítvány, vagy megfelelőségi igazolás). A módosítással szűkült a fogalom hatálya alá tartozó termékek köre.

Az európai uniós és a magyar jogszabályok harmonizációja céljából az építési termék fogalmát indokolt megfeleltetni az EU rendeletnek. A fogalom módosítása magával vonja a BM OKF által a tűzoltó-technikai termékekkel összefüggésben végzett forgalomba hozatali engedélyezési eljárások számának csökkenését.

- A szabvány fogalmát indokolt kibővíteni a 2012. október 25-én kiadott 1025/2012/EU rendeletnek megfelelően, tekintettel arra, hogy tűzvédelmi, biztonságossági követelményt, vagyis a termékre jellemző tulajdonságot nem csak honosított harmonizált szabvány állapíthat meg, hanem nemzetközi, európai, harmonizált vagy nemzeti szabvány is. Ezek közül - a nemzetközi szabványok kivételével, amíg be nem vezetik nemzeti szabványként - véleményünk szerint bármelyik elfogadható Magyarországon a termék tulajdonságainak, vizsgálatainak, megfelelőség értékelésének meghatározására. A Magyar Szabványügyi Testület a legtöbb esetben a szabványokat nemzeti szabványként is kiadja. Mindemellett a szabványok alkalmazása továbbra sem kötelező, de az annak megfelelő termék elfogadtatása egyszerűbb. A módosítással biztosítható a Ttv. európai uniós és a magyar jogszabályokkal való harmonizációja. A nemzetközi szabványok feltétel nélküli elfogadása, az országok eltérő szabályozási háttere, a szabványok kidolgozásában való részvétel és a szükséges harmonizáció hiánya miatt nem indokolt.

- A tűzvédelmi, biztonságossági követelmény fogalmának módosítását a Ttv. „szabvány” fogalmával való harmonizálás és a más jogszabályokban - a BM Országos Katasztrófavédelmi Főigazgatóság piacfelügyeleti eljárásának részletes szabályairól szóló 367/2012. (XII. 17.) Korm. rendeletben, továbbá a piacfelügyeleti tevékenység részletes szabályairól szóló 6/2013. (I. 18.) Korm. rendeletben - szereplő fogalmakkal megegyező fogalomhasználat indokolja.

- A megfelelőségi igazolás fogalmának a teljesítménynyilatkozatra történő cseréjét a 305/2011/EU rendelet és az azzal összhangban, 2013. július 1-jei hatályba lépéssel kiadásra kerülő, az építési termék építménybe történő betervezésének és beépítésének, ennek során a teljesítmény igazolásának részletes szabályairól szóló Korm. rendelet bevezetése és az egységes fogalomhasználat indokolja.

- A t) pontban a műszaki előírás fogalmának meghatározását a Ttv. 13. §-ban történő használat indokolja, összhangban a 1025/2012/EU rendelettel.

A korábbi fogalom-meghatározáshoz képest bővebb a tűzvédelmi, biztonságossági követelmény definíciója, amely a termékek szabad áramlását kívánja elősegíteni. Az 1025/2012/EU rendelet 2. cikk 1. pontja alapján egyik szabvány alkalmazása sem kötelező:

„1. „szabvány”: egy elismert szabványügyi testület által ismételt vagy folyamatos alkalmazás céljára elfogadott műszaki előírás, amelynek betartása nem kötelező és amely a következő kategóriák valamelyikébe tartozik:”

- Az u) pontban az építményszerkezet (épület- vagy műtárgyszerkezet) fogalmának meghatározását az indokolja, hogy Magyarországon nem csak az építési termékekre, hanem az épületszerkezetekre is vannak követelmények, különösen tűzvédelmi szempontból (OTSZ), jelenleg azonban mindenki számára közérthető módon egyik jogszabályban sem jelenik meg az épületszerkezet fogalma és az egyes épületszerkezetekkel szemben támasztott követelményeknek való megfelelés igazolása. Az építményszerkezet (épület- vagy műtárgyszerkezet) fogalmának és a megfelelőség igazolás módszereinek meghatározása feloldja a jelenlegi bizonytalan állapotot és egyértelmű jogszabályi kereteket biztosít.

Az áruk és egyes szolgáltatások szabad áramlásának biztosításával összefüggésben egyes európai uniós jogi aktusokban előírt bejelentési, értesítési, tájékoztatási és jelentéstételi kötelezettségek teljesítéséről szóló 102/2009. (V. 11.) Korm. rendelet alapján notifikációs kötelezettség a törvény vonatkozásában az alábbiak miatt nem áll fenn.

A Korm. rendelet 2. § (1) f) pontja alapján a műszaki tartalmú jogszabály: műszaki leírást, illetve egyéb követelményt tartalmazó, valamint az információs társadalommal összefüggő szolgáltatásra vonatkozó jogszabály, továbbá az a jogszabály, amely valamely termék gyártását, behozatalát, forgalmazását vagy használatát, vagy valamely információs társadalommal összefüggő szolgáltatás nyújtását vagy használatát, illetve valamely szolgáltató létrehozását megtiltja. Ezek a kritériumok a módosítás kapcsán nem teljesülnek, mert a vonatkozó műszaki szabályokat más jogszabályok, pl. az Országos Tűzvédelmi Szabályzatról szóló (egyébként a notifikáción átesett) 28/2011. (IX. 6.) BM rendelet, vagy a tűzvédelmi megfelelőségi tanúsítvány beszerzésére vonatkozó szabályokról szóló 22/2009. (VII. 23.) ÖM rendelet tartalmazza.

A normaszöveg tehát - párhuzamosan érvényesülve az uniós szabályozás átültetését szolgáló más jogszabályokkal - lényegében könnyítést jelent a jelenlegi szabályokhoz képest.

A Ttv. 13. és 13/A. §-ának módosításához:

- Ttv. 13. § (1)-(2) bekezdés: A szakasz módosítását alapvetően az EU rendelet 2013. július 1-jei hatálybalépése indokolja, valamint ezzel összefüggésben a tűzoltó-technikai termék fogalmának módosítása. A korábbi meghatározáshoz képest a használat és készenlétben tartás kikerül a teljesítménynyilatkozat és a tűzvédelmi megfelelőségi tanúsítvány hatóköréből. Amennyiben egy terméket jogszerűen helyeztek forgalomba, annak készenlétben tartásához, használatához nem szükséges a teljesítménynyilatkozat, tűzvédelmi megfelelőségi tanúsítvány meghosszabbítása. Amennyiben a technológiai fejlődés, biztonsági elvárások ezt esetleg indokolnák, a jogalkotónak lehetősége van más jogszabályban meghatározni, hogy mely konkrét termékek esetében kell a termék megfelelőségét a hatályos jogszabályok, szabványok szerint igazolni.

Más jogszabályi előírás hiányában elegendő csak a forgalomba hozatalhoz, forgalmazáshoz és a beépítéshez a termék megfelelőségének igazolása.

Az (1) bekezdés alapvetően az építési termékek, épületszerkezetek megfelelőségének igazolására vonatkozik, amelyet az EU rendelet és a vonatkozó kormányrendelet alapján kell megtenni. Az épületszerkezet fogalmát és a műszaki tulajdonság igazolásának lehetőségeit indokolt a Ttv.-ben rögzíteni.

A (2) bekezdés a tűzoltó-technikai termékek megfelelőség-igazolási módszereit sorolja fel. Ez alapján azokra a tűzoltó-technikai termékekre - az építési terméknek minősülő tűzoltó-technikai termék kivételével - kell tűzvédelmi megfelelőségi tanúsítványt beszerezni, amelyek jelenleg a 22/2009. (VII. 23.) ÖM rendelet 1. mellékletében szerepelnek (ba) pont), ebben a korábbi szabályozáshoz képest nincs változás.

Tekintettel arra, hogy a tűzoltó-technikai termékek köre többféle és sok esetben van tűzvédelmi, biztonságossági követelmény (EU irányelv / rendelet, szabvány), amely meghatározza, hogy az EU-ban hogyan lehet a terméket jogszerűen forgalomba hozni, indokolt azokat a termékek megfelelőségének vizsgálata során figyelembe venni. Ezen felül, ha a termékre van tűzvédelmi, biztonságossági követelmény, de abban nincs meghatározva, hogy a termék megfelelőségét hogyan kell igazolni, az EU határozat (a termékek forgalomba hozatalának közös keretrendszeréről, valamint a 93/465/EGK tanácsi határozat hatályon kívül helyezéséről szóló 2008. július 9-i 2008/768/EK európai parlamenti és tanácsi határozat) alapvetően az EK-megfelelőségi nyilatkozatot határozza meg a megfelelőség igazolására alkalmas dokumentumként. Ezt veszi át a Ttv. 13. § (2) bekezdése is, így előfordulhat, hogy nem szükséges tűzvédelmi megfelelőségi tanúsítvány beszerzése a termékre, ami a forgalmazóknak könnyebbség, azonban a felhasználók biztonsága ezzel nem sérül, hiszen a termékre vonatkozó tűzvédelmi, biztonságossági követelményeknek való megfelelőséget igazolni kell.

Azokban az esetekben, amikor a tűzoltó-technikai termékre nincs tűzvédelmi, biztonságossági követelmény (meglévő előírás), vagy a tűzvédelmi megfelelőségi tanúsítvány beszerzése nem lehetséges (van követelmény, de nincs olyan kijelölt, vagy bejelentett szervezet, amely jogosult vagy képes lenne a tűzvédelmi megfelelőségi tanúsítvány kiadására) a tűzvédelmi hatóság (BM OKF) ad ki a vizsgálatok alapján forgalmazási engedélyt.

A Ttv. 13. § (2) b) pontjának célja alapvetően lehetővé teszi a gyártóknak, forgalmazóknak, hogy a tűzoltó-technikai termékek megfelelőségét a termékek forgalomba hozatalának közös keretrendszeréről, valamint a 93/465/EGK tanácsi határozat hatályon kívül helyezéséről szóló 2008. július 9-i 2008/768/EK európai parlamenti és tanács határozat alapján megalkotott jogszabályok, szabványok alapján igazolják. Ennek megfelelően a b) pontban csak a más jogszabályban meghatározott megfelelőségértékelési eljárás meghivatkozása történik, vagyis, ha a tűzoltó-technikai termék nevezetesen egy gép, akkor annak megfelelőségét a gépekre vonatkozó irányelv szerint, az ott leírt módon a gyártó, forgalmazó megteheti. Amennyiben a tűzoltó-technikai termék egyben nyomástartó berendezés is, akkor a megfelelőségét a nyomástartó berendezésekre vonatkozó irányelv szerint megteheti.

A b) és c) pontok között az a különbség, hogy a b) pontban meghatározott esetben van valamilyen tűzvédelmi, biztonságossági követelmény, ami alapján a megfelelőség igazolható, a c) pontban meghatározott esetben pedig nincs tűzvédelmi, biztonságossági követelmény, vagy nincs olyan kijelölt tanúsító szervezet, amely a tűzvédelmi tanúsítványt ki tudná adni - amennyiben azt az a) pont szerinti külön jogszabály előírja.

A 13. § (1)-(3) bekezdéseiben szereplő termékek felsorolását az indokolja, hogy a BM OKF piacfelügyeleti tevékenységét ezen termékek vonatkozásában megalapozza.

Ha egy tűzoltó-technikai terméket az EU más tagállamában már jogszerűen forgalomba hoztak, ott alkalmazható a Ttv. 13. § (5) bekezdése a kölcsönös elismerésről.

Összességében a hatályos Ttv.-hez képest a szabályok enyhítése történik.

A § további módosításainak célja:

- Az Európai Közösség létrehozásáról szóló szerződésnek az áruk szabad áramlását biztosító rendelkezéseihez kapcsolódó kölcsönös elismerés alkalmazásáról szóló 2009. évi VII. törvénnyel való összhang megteremtése, továbbá a szöveg érthetőségének javítása.

- A tűzvédelmi hatósági feladatokat ellátó szervezetekről, a tűzvédelmi bírságról és a tűzvédelemmel foglalkozók kötelező élet- és balesetbiztosításáról szóló 259/2011. (XII. 7.) Korm. rendelet 1. § (3) bekezdés d) pontja a BM OKF hatáskörébe utalja a védelem egyenértékűségének vizsgálatát. A Ttv. az a külön jogszabály, ami meghatározza, hogy a kölcsönös elismeréssel érintett termékek esetén a BM OKF jogosult vizsgálni az egyenértékűséget.

- Annak meghatározása, hogy mikor kell a vizsgálatoknál a tűzvédelmi megfelelőségi tanúsítvány beszerzésére vonatkozó előírásokat alkalmazni. Eddig a forgalmazási engedély kiadásához szükséges vizsgálatoknál volt erre szükség, ezután a szabály kiterjed azokra az esetekre is, amikor a tűzvédelmi, biztonságossági követelmény nem határozza meg a megfelelőségi igazolás módját, ezért vizsgálaton alapuló megfelelőségi nyilatkozattal kell igazolni a termék megfelelőségét.

A Ttv. 13/A. § módosítását az EU rendelet, a fogalmak és a 13. § változásai, valamint az előírások összhangba hozatala (forgalomba hozatal, forgalmazás, beépítés használata egységesen mindenhol) indokolja.

A 47. § (2) bekezdés 16. pontjában adott felhatalmazás módosítását a 4. § k) pontjában a szabvány fogalmának változása, továbbá az az eset indokolja, ha a tűzoltó-technikai termékre vonatkozóan csak részben - bizonyos tulajdonságok meghatározására - van tűzvédelmi, biztonságossági követelmény.

Összhangban a 13. §-sal, amely tartalmazza a tűz- vagy robbanásveszélyes készülék, gép, berendezés forgalomba hozatalára vonatkozó szabályokat, indokolt módosítani a 20. § (2) bekezdését, amely jelenleg szintén tartalmaz előírást a tűz- vagy robbanásveszélyes készülékre, gépre, berendezésre.

A 12. § (1) bekezdés d) pontjában rögzített, a tűzátjelzés fogadása, tűzjelző vagy tűzoltó központok, valamint tűzjelző és tűzoltó központok távfelügyelete tevékenységek, a beépített tűzjelző vagy tűzoltó berendezés engedélyezési és használatbavételi eljárásának lefolytatása során az első fokú tűzvédelmi hatóság (katasztrófavédelmi kirendeltség) látókörébe kerülnek. A tűzvédelmi hatóság az eljárás során ellenőrizni tudja, hogy adott tűzjelző berendezés karbantartó, vagy távfelügyeleti szolgáltató a jogszabályi előírásoknak (OTSZ, szabványok) megfelel-e.

A katasztrófavédelmi igazgatóságok mint tűzvédelmi hatóságok 2013. január 2-től a tűzátjelzés fogadása, tűzjelző vagy tűzoltó központok, valamint tűzjelző és tűzoltó központok távfelügyelete tevékenységet végzők szolgáltatás-felügyeletét is ellátják, de egyben szolgáltatási tevékenységet (tűz- és hibaátjelzés fogadás) is végezhetnek. Az összeférhetetlenség kizárása és az eljárásokban más katasztrófavédelmi igazgatóság kijelölésének elkerülése is indokolja e pont hatályon kívül helyezését.

A 33-36. §-hoz

A harmadik országbeli állampolgárok magyarországi foglakoztatásának engedélyezésével kapcsolatos törvényi szabályokat az Flt. 7. §-a tartalmazza. A 2011/98/EU irányelv szabályai átültetésének eredményeként alapvetően megváltozik az engedélyezés rendszere. Ennek megfelelően a törvény módosítja a munkaügyi ellenőrzésről szóló törvénynek a harmadik országbeli állampolgárok foglalkoztatásának ellenőrzésével kapcsolatos szabályait, visszautalva az Flt. 7. §-ának rendelkezéseire. A módosítások alapvetően technikai jellegűek, fogalompontosításokat tartalmaznak, érdemben az ellenőrzés rendszere az irányelv átültetése kapcsán nem változik.

A 37-38. §-hoz

A társadalombiztosítási jogszabály módosítására egyrészt szövegpontosítás, másrészt a hontalan személyek jogállásáról szóló egyezmény és uniós normák átültetése érdekében kerül sor.

A 39. §-hoz

Tekintettel arra, hogy a menekültügyi és az idegenrendészeti hatóság a külföldiek személyes szabadságának korlátozása érdekében speciális intézményeket működtet, elsősorban a rend fenntartása, a magatartási szabályok betartásának biztosítása, valamint az objektum védelme érdekében indokolt a fegyveres biztonsági őrségről szóló törvény kiegészítése.

A 40. §-hoz

A szabálysértési hatóságoknak az útiokmány-nyilvántartásból a külföldre utazásról szóló 1998. évi XII. törvény nem biztosít adatszolgáltatási jogosultságot. Az adatigénylés elsősorban az okmányszámon történő adatigénylés (útlevél) jogszabályi feltételeinek biztosítása miatt szükséges.

A 41-45. §-hoz

Szükséges az egyes ágazati jogszabályok módosítása, tekintettel arra, hogy fenti törvények az Kvalifikációs irányelvnek és a Befogadási irányelvnek, illetve az Összevont engedély Irányelvnek való megfelelést is szolgálják.

A 46-48. §-hoz

A Magyarország helyi önkormányzatairól szóló 2011. évi CLXXXIX. törvény 23. § (4) bekezdés 1. pontja és az (5) bekezdés 4. pontja eltérő rendelkezést tartalmaz a közterület-felügyeletről szóló törvény 3. §-ában foglaltakhoz képest, ezért indokolt az összhang megteremtése.

A 49-51. §-hoz

Szükséges az egyes ágazati jogszabályok módosítása, tekintettel arra, hogy fenti törvények az Kvalifikációs irányelvnek és a Befogadási irányelvnek, illetve az Összevont engedély Irányelvnek való megfelelést is szolgálják.

Az 52. §-hoz

Az elővezetési költséget meg nem fizetése esetén - mint eljárási költséget - adók módjára kell végrehajtani. Az adózás rendjéről szóló törvény 161. § (1) bekezdése alapján a végrehajtásra csak akkor van lehetőség, ha a behajtani kívánt összeg meghaladja a 10 000 forintot. Az elővezetéssel felmerült költség mértékéről szóló rendelet szerint az elővezetési költség minimálisan 7 000 forint. Az ORFK tájékoztatása alapján 2012. évben a rendőri szervek által foganatosított elővezetések megközelítőleges száma 16 000 eset volt, melynek felmerült költsége kb. 200 millió forint. A felszámított elővezetési díjaknak hozzávetőlegesen 10%-ában a díjak 11%-át fizették meg önkéntesen vagy az adóhatóság közreműködésével. Mindezek miatt szükséges, hogy a 10 000 forint alatti elővezetési költség önkéntes megfizetésének elmulasztása esetén lehetőség legyen annak behajtására.

Az 53-54., az 58. és a 73. §-hoz

Az Európai Bizottság a 2013. február 21-én küldött hivatalos felszólításával az Európai Unió működéséről szóló szerződés 258. cikke alapján a vízumjogorvoslat hazai rendszerével kapcsolatban ún. kötelezettségszegési eljárást indított Magyarországgal szemben. A Bizottság álláspontja szerint a közösségi vízumkódex létrehozásáról szóló 810/2009/EK európai parlamenti és tanácsi rendeletnek (a továbbiakban: a Vízumkódex) a vízum elutasításával/megsemmisítésével/visszavonásával szembeni jogorvoslati jog biztosítására vonatkozó kötelezettségnek a magyar jog nem felel meg. A migrációs joganyagban biztosított megoldás, amely a konzuli tisztviselő által elbírált, elutasított vízumkérelmek esetében a külügyminisztert, míg a vízum visszavonása/megsemmisítése esetén a rendőrség másodfokon eljáró szervét, illetve a Bevándorlási és Állampolgársági Hivatalt mint központi hatóságot jelöli ki a fellebbezések elbírálásáért felelős hatóságként, s ezen túl nem teremti meg a bírósági felülvizsgálat lehetőségét, nem áll összhangban az Európai Unióról szóló szerződés 19. cikk (1) bekezdésével, az Európai Unió Alapjogi Chartájának 47. cikkével, valamint a Vízumkódex 32. cikk (3) bekezdésével, 34. cikk (7) bekezdésével és 35. cikk (7) bekezdésével. Az EU Alapjogi Charta 47. cikke így rendelkezik: „mindenkinek, akinek az Unió joga által biztosított jogait és szabadságait megsértették, az e cikkben megállapított feltételek mellett joga van a bíróság előtti hatékony jogorvoslathoz.” A Chartához tartoznak magyarázatok, amelyek bár nem bírnak jogilag kötelező erővel, az értelmezés értékes eszközei, amelyek célja a Charta rendelkezéseinek megvilágítása. A Charta 47. cikkéhez fűzött magyarázat megállapítja, hogy az (1) bekezdés az Emberi Jogok Európai Egyezménye 13. cikkén alapul, majd hozzáteszi: az uniós jogban ugyanakkor a védelem szélesebb körű, mivel az uniós alapjogi katalógus bíróság előtti hatékony jogorvoslathoz való jogot biztosít. Erre tekintettel szükséges megteremteni a magyar jogban is a másodfokú, elutasító közigazgatási határozat elleni bírói felülvizsgálat lehetőségét. Az Szmtv. és Harmtv. módosítások ezt teremtik meg, nemperes eljárások formájában. A Fővárosi Közigazgatási és Munkaügyi Bíróság kizárólagos illetékességének meghatározását indokolja egyrészt, hogy a konzuli tisztviselő által elsőfokon elbírált elutasító döntések esetén az elbíráló szerv székhelye nem Magyarországon található, valamint másodfokon a külügyminiszter hatáskörébe tartozik a döntés.

A Schengeni Végrehajtási Egyezmény 26. cikk (1) bekezdés b) pontja, illetve (3) bekezdése együttes olvasata értemében a légi vagy vízi úton, illetve menetrend szerint közlekedő autóbuszjárattal közúton személyszállítással foglalkozó fuvarozó „köteles megtenni minden szükséges intézkedést, hogy megbizonyosodjék arról, hogy a légi vagy tengeri úton szállított külföldi rendelkezik-e a Szerződő Felek területére történő beutazáshoz szükséges úti okmányokkal.” Ennek elmulasztása esetén a Schengeni Végrehajtási Egyezménybe foglalt rendelkezések kiegészítéséről szóló, 2001. június 28-i 2001/51/EK tanácsi irányelvben meghatározott mértékű pénzügyi szankciók kiszabására nyílik lehetőség (ennek mértéke 3000-5000 euró lehet szállított személyenként), amelyet a magyar jog közrendvédelmi bírság jogintézménye formájában ültetett át (Szmtv. 65. §, illetve Harmtv. 69. §). A 2012. februári, a légi határok tekintetében lefolytatott schengeni értékelésen megfogalmazott ajánlás a fuvarozókkal szembeni kiszabott bírság hiányát rótta fel Magyarországnak. E gyakorlat oka főként arra vezethető vissza, hogy a közrendvédelmi bírság kiszabására pro forma csak az úti okmány hiánya esetén kerülhet sor, más, pl. a vízum hiánya vagy annak hamis vagy meghamisított volta nem válthatja ki az uniós jog, így az azt implementáló hatályos magyar jog szerint sem a fuvarozók felelősségét. Mindazonáltal a 2001/51/EK irányelv értelmében a tagállamoknak nyílik arra lehetőségük, hogy további kötelezettségeket is előírjanak a fuvarozók számára, illetve a Schengeni Végrehajtási Egyezményben rögzített kötelezettségeket nem teljesítő fuvarozókra más típusú szankciókat magukban foglaló egyéb intézkedéseket fogadjanak el. Erre tekintettel indokolt annak a többletkötelezettségnek a megjelenítése, hogy az úti okmány mellett a fent említett fuvarozóknak a harmadik országbeli állampolgár három hónapot meg nem haladó tartózkodásra jogosító vízumát is ellenőrizniük kell (annak érvényességéről meg kell bizonyosodniuk), s ha e kötelezettségüknek nem tesznek eleget, közrendvédelmi bírsággal sújthatók. Az Sztmv. és a Harmtv. érintett rendelkezéseinek kiegészítése ezt a célt szolgálja. A Harmtv. hatálybalépést megelőzően a magyar migrációs joganyag (2001. évi XXXIX. törvény) a kényszerintézkedések között már tartalmazta a fuvarozók számára kiszabható bírság lehetőségét vízum hiányában is.

Az 55. §-hoz

A szabad mozgás és tartózkodás jogával rendelkező személyek beutazásáról és tartózkodásáról szóló 2007. évi I. törvény nem biztosítja a szabálysértési hatóságnak a központi idegenrendészeti nyilvántartásból történő adatigénylést. Szükséges, hogy a szabálysértési hatóságok feladatuk ellátásával összefüggésben adatigénylésre jogosultként legyenek meghatározva.

Az 56. és a 60. §-hoz

Az intézmény és program akkreditációs kifejezés a felnőttképzésről szóló 2001. évi CI. törvény hatálya alá tartozó felnőttképzési intézménnyel összefüggésben használt jogi kifejezés és az iskolarendszeren kívüli képzési formák esetében értelmezhető. A köznevelési intézmények iskolái államilag elismert bizonyítványok kiadására jogosultak. A köznevelési intézményekkel összefüggésben, törvényben nevesített formában államilag elismert intézmény az, amelyet külföldi ország vagy nemzetközi szervezet a sajátjaként elismer és az oktatásért felelős miniszter (a nemzeti köznevelésről szóló 2011. évi CXC. törvény 90. § (1) bekezdés) nyilvántartásba veszi és engedélyezi a magyarországi működését. A köznevelés információs rendszer intézménytörzsében nyilván kell tartani a köznevelési feladatot ellátó köznevelési intézményeket, így a pontosabb meghatározás érdekében indokoltak a fenti kiegészítések.

A törvény jelenlegi 21. § (1) bekezdésében foglalt rendelkezés nem csak a köznevelés, a felsőoktatás tekintetében sem pontos, mivel általánosságban nem akkreditált felsőoktatási intézmények, hanem államilag elismert felsőoktatási intézmények vannak a nemzeti felsőoktatásról szóló 2011. évi CCIV. törvény (a továbbiakban: Nftv.) alapján. Az államilag elismert felsőoktatási intézmények felsorolását az Nftv. 1. számú melléklete tartalmazza.

Továbbá az Nftv. 3. § (4) bekezdése akkreditált intézményről rendelkezik a felnőttképzést folytató felsőoktatási intézmények esetén, azonban a 2007. évi II. törvény jelenlegi 21. § (1) bekezdése az „akkreditált felsőfokú oktatási intézmény” kifejezés ellenére nem jelenti, illetve jelentheti azt, hogy (csak) a felnőttképzést folytató felsőoktatási intézményekről van szó. A fenti módosítás következtében egyértelművé válik, hogy tanulmányi célból tartózkodási engedélyt az kaphat, aki államilag elismert felsőoktatási intézmény teljes idejű nappali képzése keretében folytat tanulmányokat. Az Nftv. 17. § (2) bekezdése szabályozza a teljes idejű nappali képzést.

A hatásköri szabályok megváltozása okán indokolt a rendelkezés módosítása.

Az 57. §-hoz

A harmadik országbeli állampolgárok magas szintű képzettséget igénylő munkavállalás céljából való belépésének és tartózkodásának feltételeiről szóló 2009. május 25-i 2009/50/EK tanácsi irányelv (a továbbiakban: Kék Kártya Irányelv) 2. cikk g) pontja a felsőfokú szakmai képesítések definíciójában egy kötelező és egy opcionális fordulatot tartalmaz. A módosítással a hazai szabályozás egyértelműsíti, hogy Magyarország kizárólag a kötelező elemét ülteti át a definíciónak, azaz hogy a felsőfokú képesítés nem helyettesíthető azzal összehasonlítható szakmai tapasztalattal.

Tekintettel arra, hogy az EU Kék Kártya a Kék Kártya Irányelv által meghatározott olyan speciális engedély, amely a birtokosát tartózkodásra és munkavállalásra is jogosítja, és a harmadik országok állampolgárai tartózkodási engedélye egységes formátumának megállapításáról szóló, 2002. június 13-i 1030/2002/EK tanácsi rendeletnek megfelelően kell kiállítani, indokolt a fogalom pontosítása, melyben kifejezetten megjelenik, hogy az EU Kék Kártya egy speciális tartózkodási engedély típus.

Tekintettel arra, hogy az összevont engedély az Összevont engedély Irányelv által meghatározott olyan tartózkodási engedély, amely a birtokosát tartózkodásra és meghatározott foglalkoztatóval foglalkoztatási jogviszony létesítésére is jogosítja - és a jogharmonizációs kötelezettség okán kerül bevezetésre - indokolt ezen fogalom meghatározása. Az összevont kérelmezési eljárás fogalmának meghatározására szintén jogharmonizációs kötelezettségre tekintettel van szükség.

Az 59. §-hoz

A Kék Kártya Irányelv 15. cikk (5) bekezdés szerint a 2003/86/EK irányelv 13. cikkének (2) és (3) bekezdésétől eltérve, a családtagoknak megadott tartózkodási engedély érvényességi időtartama - amennyiben úti okmányaik érvényességi időtartama ezt lehetővé teszi - azonos az EU kék kártya birtokosa számára kiállított tartózkodási engedély időtartamával.

A Kék Kártya Irányelv 16. cikk (6) bekezdése értelmében többek között a 15. cikk rendelkezéseit a 17. cikk (2) bekezdésében említett megjegyzéssel ellátott huzamos tartózkodási engedély birtokosai tekintetében adott esetben továbbra is alkalmazni kell azt követően, hogy az EU Kék Kártya birtokosa számára kiállították az EK letelepedési engedélyt.

A 61. §-hoz

A gyakorlati tapasztalatok azt mutatják, hogy sok esetben az önkéntes tevékenység folytatására egy évnél hosszabb időtartamban kerül sor. A harmadik országok állampolgárai tanulmányok folytatása, diákcsere, javadalmazás nélküli gyakorlat, illetve önkéntes szolgálat céljából történő beutazásának feltételeiről szóló 2004/114/EK tanácsi irányelv 15. cikke lehetővé teszi, hogy amennyiben a közérdekű önkéntes tevékenység időtartama meghaladja az egy évet, a tartózkodási engedély érvényességi ideje az önkéntes tevékenység időtartamához igazodjon, indokolt a módosítás.

A 62. §-hoz

Amennyiben a harmadik országbeli állampolgárral szemben elrendelt kiutasítás és beutazási és tartózkodási tilalom a kiutasítás végrehajthatóvá válásától számított tizenkét hónap elteltével nem került végrehajtásra, és az idegenrendészeti hatóság az elrendelt kiutasítás visszavonta, meg kell teremteni humanitárius tartózkodási engedély kiadásával a külföldi jogszerű tartózkodásának lehetőségét. Ennek feltétele azonban az, hogy a külföldi jogkövető magatartást tanúsítson és együttműködjön a hatóságokkal az eljárás során. A humanitárius tartózkodási engedély érvényességi ideje egy év, mely hosszabbítható, amennyiben a külföldi továbbra sem rendelkezik a tartózkodás általános feltételeivel. A humanitárius tartózkodási engedéllyel rendelkező külföldi az általános szabályok szerint munkát vállalhat, melynek révén létfenntartásáról gondoskodni tud, amelyhez fontos közbiztonsági érdek is fűződik.

A 63. §-hoz

A rendelkezés az Összevont engedély Irányelv 3. cikkének történő megfelelést szolgálja, amely szabályozza, hogy mely esetekben alkalmazhatóak és mely személyi körre nem alkalmazhatóak az összevont engedély kiadására és meghosszabbítására vonatkozó szabályok. Emellett az irányelvnek megfelelően szükséges meghatározni az eljárásra irányadó ügyintézési határidőt, valamint szabályozni kell az összevont kérelmezési eljárás keretében kiadott tartózkodási engedély érvényességi idejét is. Az összevont kérelmezési eljárást a harmadik országbeli állampolgár indítja el belföldön a regionális igazgatósánál, külföldön pedig a konzuli tisztviselőnél a tartózkodási engedély kérelmezés szabályai szerint. Az eljárásban annak megítélése, hogy a kérelmező adott foglalkoztatónál történő foglalkoztatása foglalkoztatáspolitikai érdekből támogatott-e, a szakhatóságként eljáró Nemzeti Munkaügyi Hivatal és a Kormányhivatalok keretében működő munkaügyi hatóságok feladata.

A 64. §-hoz

A nemzeti letelepedési engedély kedvezményes kiadása feltételeinek módosítását a jogalkalmazási tapasztalatok indokolják. A kiskorú gyermek mindenek felett álló érdekét szolgálja, hogy a szülei nemzeti letelepedését követően azonnal, várakozási idő nélkül nemzeti letelepedési engedélyt kaphasson.

A 65. §-hoz

A harmadik országbeli állampolgárral szemben elrendelt idegenrendészeti kiutasítás, valamint beutazási és tartózkodási tilalom hivatalból történő felülvizsgálata lehetőségének jogszabályi megteremtése indokolt azon kiutasítások esetén, melynek végrehajtására tizenkét hónapig nem került sor. A jogalkalmazási gyakorlat alapján nagyon kevés számban fordul elő olyan kitoloncolás, amelyet ezen időtartamon túl is végre lehet hajtani. Ugyanakkor méltánytalan lenne, hogy a külföldi bizonytalan helyzetben legyen és ne tudjon saját létfenntartásáról gondoskodni. A visszavonás feltétele a tizenkét hónapot követően, hogy a külföldinek nem felróható a kiutasítás végrehajtásának akadálya, vagyis a kitoloncolás végrehajtása érdekében a hatósággal folyamatosan együttműködött.

A 66. §-hoz

A menekültügyi őrizet a Met.-ben kerül szabályozásra, és ezen őrizeti típus magában foglalja a dublini eljárás során történő átadás vagy visszaadás érdekében elrendelt őrizetet is. A fentiek érdekében szükséges az idegenrendészeti őrizetre vonatkozó szabályok módosítása. Indokolt továbbá az őrizet megszüntetési okok kiegészítése azzal is, ha a harmadik országbeli állampolgár menedékjogi kérelmet terjeszt elő és területen maradási joggal rendelkezik, illetve, ha menekültügyi őrizet hatálya alá kerül.

A 67. §-hoz

A menekültügyi őrizettel kapcsolatos bírósági eljárásra vonatkozó szabályokkal való összhang megteremtése érdekében indokolt a módosítás.

A 68. §-hoz

Az idegenrendészeti őrizet hatálya alatt álló harmadik országbeli állampolgár köteles a tartására és ellátására fordított költséget megtéríteni. Indokolt azonban kivétel megteremtése ezen szabályozás alól abban az esetben, ha nemzetközi védelemben részesíti a harmadik országbeli állampolgárt a menekültügyi hatóság vagy a bíróság, illetve ha befogadotti jogállás megállapítására kerül sor. Ezen szabályozás a jelenlegi jogalkalmazási gyakorlatot is tükrözi.

A 69. §-hoz

A Harmtv. jelenleg nem tartalmazza a kijelölt helyen való tartózkodás megszüntetésének eseteit. A jogalkalmazás során felmerült e hiányosság pótlásának az igénye, tekintettel arra, hogy a Ket.-ben meghatározott eljárás megszüntetési esetek e speciális, végrehajtási jellegű intézmény esetében nem alkalmazhatóak.

A 70. §-hoz

A hatályos törvény indokolatlanul hosszú ideig biztosítja az illegálisan Magyarországon tartózkodóknak és a befogadottaknak a közösségi szálláson, illetve a befogadó állomáson történő tartózkodás lehetőségét, amely alapesetben tizennyolc hónapig is eltarthat, s ezen időtartam meghosszabbításának gyakorlatilag nincs felső határa. Ez idő alatt a közösségi szálláson és befogadó állomáson kijelölt helyen tartózkodók számára ezen elhelyezést és ellátást az állam a központi költségvetésből biztosítja. Ez a szabályozás jelenleg is az elismert menekültekhez és oltalmazottakhoz képest is jóval kedvezőbb, tekintettel arra, hogy ezen személyi kör jelenleg is csak hat hónapig maradhat a befogadó állomáson, mely időtartam főszabály szerint további legfeljebb hat hónappal hosszabbítható. Tekintettel arra, hogy a jogi szabályozás a nemzetközi védelem alatt állók vonatkozásában két hónapra csökkenti a befogadó állomáson történő tartózkodás lehetőségét, ezért indokolt a befogadottak és a kitoloncolás végrehajtására várók esetében is a közösségi szálláson és befogadó állomáson történő tartózkodási hely kijelölésének időtartamát két hónapra csökkenteni. Indokolt továbbá szabályozni azt is, hogy a kijelölt tartózkodási hely a meghatározott település közigazgatási területére is kiterjedhet. E tekintetben megállapítható olyan magatartási szabály is a kijelölt tartózkodási helyet elrendelő határozatban, hogy a külföldi a meghatározott megyei szintű közigazgatási területet nem hagyhatja el. Emellett egyéb magatartási szabály is előírható (pl.: meghatározott időszakonként személyes megjelenési kötelezettség előírása).

A 71. §-hoz

A jelenleg hatályos törvény lehetővé teszi a kijelölt helyen tartózkodók számára, hogy érvényes munkavállalási engedély birtokában keresőtevékenységet folytassanak az idegenrendészeti hatóság engedélyével. Figyelemmel azonban arra, hogy a munkavállalási engedélyezés rendszere az összevont kérelmezési eljárásra tekintettel átalakul, célszerű a jogszabály szövegének pontosítása, a munkavállalásra vonatkozó szabályokra történő utalással.

A 72. §-hoz

A rendelkezés technikai jellegű pontosítást tartalmaz.

A 74. §-hoz

A hatásköri szabályok megváltozása okán indokolt a rendelkezés módosítása.

A 75. §-hoz

Tekintettel arra, hogy az összevont kérelmezési eljárás során a tartózkodási engedély és a munkavállalásra jogosító engedély egy eljárásban kerül kiadásra, az idegenrendészeti hatóságnak olyan adatokat is kezelnie kell, melyek a foglalkoztatóhoz, illetve a foglalkoztatási jogviszonyhoz kapcsolódnak. Fentiek alapján szükséges a Harmtv. 96. § (1) bekezdés e) pontjában foglaltak pontosítása, az adatok konkrét meghatározása.

A 76. §-hoz

A Schengeni Információs Rendszer második generációja keretében történő információcseréről, továbbá egyes rendészeti tárgyú törvények ezzel, valamint a Magyary Egyszerűsítési Programmal összefüggő módosításáról szóló 2012. évi CLXXXI. törvény 2013. január 1-i hatállyal módosította a Harmtv. 66. §-át, mellyel a külföldre utazásról szóló 1998. évi XII. törvény (a továbbiakban: Utv.) szabályozásával összhangban a korábbi külföldre utazási tilalom jogintézményét külföldre utazási korlátozásra módosította. A Harmtv. 103. §-ában ez a módosítás nem történt meg, ezt pótolja a módosítás.

A 77. §-hoz

A harmadik országbeli állampolgárok beutazásáról és tartózkodásáról szóló 2007. évi II. törvény nem biztosítja a szabálysértési hatóságnak a központi idegenrendészeti nyilvántartásból történő adatigénylést. Szükséges, hogy a szabálysértési hatóságok feladatuk ellátásával összefüggésben adatigénylésre jogosultként legyenek meghatározva.

A 78. §-hoz

A 2013. évi VIII. törvénnyel kihirdetett, Magyarország Kormánya és Georgia Kormánya között a bűnözés megelőzésében és leküzdésében történő együttműködésről szóló Megállapodás 5. cikk (1) bekezdés k) pontja alapján a magyar bűnüldöző szervek a partnerországtól érkezett megkeresés alapján átadhatják a Magyarország területén történő tartózkodásra jogosító okmányokra vonatkozó adatokat. Ezen adatok az idegenrendészeti résznyilvántartásokban szerepelnek, melyeket feladataik ellátása céljából a nyomozó hatóságok, illetve a vámhatóság a Harmtv. 106. § (1) bekezdés b) és g) pontja alapján átvehetnek. Ezen adatok külföldre történő továbbításának jogalapja azonban sem a Rendőrségről szóló 1994. évi XXXIV. törvényben, sem a Harmtv.-ben, sem a bűnüldöző szervek nemzetközi együttműködéséről szóló 2002. évi LIV. törvényben nem biztosítottak. A Harmtv. 107. §-a jelenleg csak azt az esetet szabályozza, amely szerint az idegenrendészeti hatóság ad át külföldi bűnüldöző szervnek, határőrizeti, idegenrendészeti, stb. szervnek az idegenrendészeti résznyilvántartásokból adatokat. A nemzetközi szerződésben vállalt kötelezettség és a belső jog összhangjának megteremtése érdekében szükséges a Harmtv. 107. § kiegészítése egy új (3) bekezdéssel.

A 79-83. §-hoz

Felhatalmazó és átmeneti rendelkezések, jogharmonizációs záradék, valamint hatályon kívül helyező rendelkezések.

A 84. §-hoz

A módosítás az új Kvalifikációs irányelv 2. cikk j) pontjával való összhang megteremtését szolgálja: a kiskorúaknak biztosított garanciák erősítése érdekében szélesíti a családtagok fogalmát, kiterjesztve arra a felnőtt személyre is, aki a külföldiért jogszabály vagy az érintett tagállam gyakorlata alapján felelős.

A menekültügyi eljárás olyan személyhez kötődő speciális eljárás, amelyben nélkülözhetetlen a menedéket kérő közreműködése. A rendelkezésre állást a jogszabály többféle intézkedés bevezetésével kívánja biztosítani, melyek fogalmát a Met.-ben szükséges meghatározni. A rendelkezésre állást biztosító intézkedés, mint a menekültügyi őrizet alternatívája jelenik meg.

Szükséges továbbá a dublini eljárás - mint speciális menekültügyi eljárásokhoz kapcsolódó eljárás - fogalmának értelmező rendelkezések közötti definiálása is. Az integrációs szerződés mint új fogalom bevezetésre kerül az értelmező rendelkezések közé.

A 85. §-hoz

Az új Befogadási irányelv azzal kívánja erősíteni a kérelmezők jogosítványait a munkavállalás terén, hogy a korábbi szabályozáshoz képest már a kérelem benyújtásától számított legfeljebb kilenc hónap elteltével biztosítani rendeli a kérelmezők munkaerő-piaci hozzáférését, amelyet a menekültügyi eljárás jogerős lezárásáig garantálni szükséges.

A menedékjogról szóló 2007. évi LXXX. törvény 5. § (1) bekezdés d) pontjának jelenlegi szövege hiányos, ezért indokolt a törvényben szereplő „nemzetközi” szót követően a szervezettel kifejezés beillesztése.

A 86-87. §-hoz

A módosítás a Kvalifikációs irányelv 25. cikk (2) bekezdésével való összhang megteremtését célozza. Ez alapján: „A tagállamok a területükön kívüli utazást lehetővé tevő okmányokat állítanak ki a kiegészítő védelemben részesülő olyan személyek számára, akik nem kaphatnak nemzeti útlevelet, kivéve, amennyiben ennek kényszerítő nemzetbiztonsági vagy közrendi okok ellentmondanak.” A közrendi, nemzetbiztonsági ok szerepeltetését a státusz-visszavonási ügyek is indokolhatják. Ezen szabályozás az új Kvalifikációs irányelv rendelkezésein alapul. Az úti okmány kiállítására és érvénytelenítésére a külföldre utazásról szóló 1998. évi XII. törvény és a Ket. szabályai irányadóak.

A Met. 10. § (3) bekezdés b)-c) pontjainak módosítását indokolja, hogy a Met. rendelkezései közül kikerülnek a menekültek és oltalmazottak számára az elismerést követően nyújtható, társadalmi beilleszkedésüket elősegítő támogatásokkal kapcsolatos szabályok, így indokolt különbséget tenni a menekültügyi hatóság által biztosítandó ellátások és támogatások, valamint a más törvény hatálya alá tartozó támogatások között.

A 88. §-hoz

A Befogadási irányelv 17. cikk (4) bekezdése lehetővé teszi, hogy a tagállam a menedékkérőtől anyagi hozzájárulást követeljen meg, amennyiben a befogadás anyagi feltételeire, valamint az egészségügyi ellátás biztosítására kellő fedezettel rendelkezik. A tagállam, amennyiben úgy biztosítja a menedékkérőnek a befogadás anyagi feltételeit és az egészségügyi ellátást, hogy közben erre a menedékkérő fedezettel rendelkezik, a tagállam a menedékkérőtől visszatérítést kérhet. A rászorultság szabályaira vonatkozóan a Metvhr. rendelkezéseit kell alapul venni.

A 89. §-hoz

Tekintettel az őrizettel kapcsolatos jogszabály-módosításokra, indokolt a rendelkezés pontosítása. A menedékjogot kérelmező külföldiek a törvénymódosítást követően menekültügyi őrizetben, befogadó állomáson vagy magánszálláson kerülhetnek elhelyezésre, kiutasítást előkészítő őrizetben pedig abban az esetben, ha területen maradási joguk már nem biztosított, erre az esetre az irányelv rendelkezései nem alkalmazandók. Fentieken kívül a menedékkérő akkor lehet fogvatartott, ha büntetés-végrehajtási intézményben tartózkodik, azonban ebben az esetben az irányelv rendelkezéseit szintén nem kell alkalmazni

A 90-91. §-hoz

Az átdolgozott Befogadási irányelv csak az anyagi feltételek korlátozásának és megvonásának lehetőségét ismeri, így az uniós joggal való összhang biztosítása érdekében indokolt ennek egyértelmű megjelölése, valamint a korábbi szabályozásból a megtagadás lehetőségét törölni szükséges.

A jelenleg hatályos magyar szabályozás a befogadás anyagi feltételeinek korlátozásán, illetve megvonásán túl megengedi azok megtagadását is, ez pedig a Bizottság egyik fő kifogása volt az EU Pilot ügy kapcsán. A Befogadási irányelv 16. cikk (1) bekezdése (átdolgozott irányelv 20. cikk (1) bekezdés) kimerítő módon részletezi a korlátozást vagy megvonást megengedő indokokat.

A befogadási feltételekről szóló irányelv szerint ezekben az esetekben a tagállamok szankciót határozhatnak meg az ilyen súlyos szabályszegést elkövetők ellen. A Bizottság úgy véli, hogy csak a Befogadási irányelvben taxatív módon felsorolt esetekben alkalmazható a feltételek megvonása, illetve korlátozása, azok között pedig nem szerepelnek a (2) bekezdés szerinti magatartások, ezért indokolt azoknak külön bekezdésben történő szabályozása.

Ha az elismerést kérő a magatartási szabályokat súlyosan vagy erőszakosan megsérti, szankcióként a menekültügyi hatóság más befogadó intézményben helyezheti el.

Az elismerést kérő köteles feltárni valamennyi rendelkezésre álló pénzügyi forrást.

A 92. §-hoz

A menedékkérők őrizetbe vételére vonatkozó szabályokat jelenleg az idegenrendészeti joganyag tartalmazza. A menekültügyi őrizet jogintézményét az idegenrendészeti szabályozástól elkülönítve, az átdolgozott Befogadási irányelv rendelkezéseire figyelemmel szükséges meghatározni. Az új Befogadási irányelv kimerítő felsorolásban meghatározza a menedékkérőkkel szembeni őrizet elrendelésének okait. Az őrizetbe vétel törvényben szereplő esetei megfelelnek az irányelvben meghatározottaknak, figyelemmel arra, hogy az irányelv hatálya a menedékjogi jogszabályok alapján a területen maradási jogot élvező menedékkérőkre terjed ki, tehát nem érinti azon külföldieket akiknek az ügyében a menekültügyi hatóság korábban jogerős elutasító döntést hozott, és azokat akik menedékkérelmüket írásban visszavonták.

A szabadságkorlátozásra vonatkozó hatósági és bírósági döntéseknek egyedi mérlegelésen kell alapulnia, melynek szempontjait (pl. a menedékkérő egészségügyi állapota, életkora, magyar állampolgárral fennálló igazolt családi kapcsolata stb.) végrehajtási jogszabályban célszerű megállapítani. A menekültügyi őrizet legfeljebb hetvenkét órára rendelhető el, amelyet az őrizet helye szerint illetékes járásbíróság legfeljebb hatvan nappal meghosszabbíthat. A menekültügyi őrizet felülvizsgálatával kapcsolatos feladatok nem befolyásolják a bíróságok ügyterhét, tekintettel arra, hogy ugyanazon bíróságok fognak eljárni a menekültügyi őrizet tárgyában, mint amelyek eljárnak jelenleg az idegenrendészeti őrizet felülvizsgálatával kapcsolatos ügyekben, melyre tekintettel az ügyszám nem növekszik, csak a jogalap változik. Az őrizet időtartamának további meghosszabbítására irányuló indítvány esetén figyelemmel kell lenni arra, hogy őrizet összidőtartama nem haladhatja meg a hat hónapot, kiskorú gyermekkel rendelkező család esetében a harminc napot. A menekültügyi hatóság az indítványát megindokolja.

Az új jogintézmény mellett biztosítani szükséges a szabadságkorlátozás alternatíváit is. Ilyen a rendszeres jelentkezési kötelezettség, a kijelölt helyen való tartózkodásra kötelezés, valamint a menekültügyi óvadék intézményének bevezetése, amelyet iránymutatásában az ENSZ Menekültügyi Főbiztosság is szorgalmaz. Ezen lehetőségek alkalmazását a menekültügyi hatóság hatáskörébe indokolt utalni.

Az új Befogadási irányelv 11. cikke értelmében kiskorúakat kizárólag végső esetben lehet őrizetbe venni, azt követően, hogy megállapítást nyert, hogy kevésbé kényszerítő jellegű alternatív intézkedések alkalmazása nem lenne hatékony. Az irányelv előírja továbbá, hogy az őrizetben tartott családok számára magánéletet garantáló külön szálláshelyet kell biztosítani.

A szabályozás értelmében kísérő nélküli kiskorú külföldivel szemben őrizet nem rendelhető el. A kísérő nélküli kiskorú külföldiek gyermekvédelmi intézményben kerülnek elhelyezésre.

A rendelkezésre állást biztosító intézkedések alkalmazását és a legfeljebb 72 óra időtartamú menekültügyi őrizetet a menekültügyi hatóság rendelheti el. A menekültügyi hatóság nem csak a kérelem regisztrálását követően, hanem az eljárás valamennyi szakaszában vizsgálja, hogy a kérelmező rendelkezésre állása érdekében szükséges-e a menekültügyi őrizet elrendelése. A szabadság korlátozás hosszabbításáról a menekültügyi hatóság kezdeményezése alapján, indokolással ellátott indítványra a járásbíróság dönt. A rendelkezésre állást biztosító intézkedések, valamint a menekültügyi őrizet elrendelésével, meghosszabbításával szemben a kérelmező kifogással élhet, melyet a kérelmező tartózkodási helye szerint illetékes járásbíróság bírál el. A kifogás elbírálása során tisztázandó kérdés, hogy az elrendelő hatóság eleget tett-e a 31/E. § és 31/F. §-ban foglalt kötelezettségeinek. A Befogadási irányelv előírja, hogy amennyiben az őrizetet közigazgatási hatóságok rendelik el, gondoskodni kell arról, hogy az őrizet jogszerűségének bírósági felülvizsgálatát hivatalból és/vagy a kérelmező kérésére mielőbb elvégezzék. A felülvizsgálatra nyitva álló határidő meghatározását a nemzeti jogban kell rögzíteni, amely a törvény szerint 8 nap. Az irányelv az őrizet jogszerűtlenségének megállapítása esetére kötelezően előírja a kérelmező szabadítását. A törvényben ez az eset a menekültügyi őrizet kötelező megszüntetésének esetei között került szabályozásra azzal, hogy az elrendelés oka megszűnt.

A Befogadási irányelv 9. cikk (6) bekezdése előírja, hogy az őrizetbe vételt elrendelő intézkedés igazságügyi szerv általi felülvizsgálata esetén a tagállamoknak biztosítaniuk kell, hogy a kérelmezők ingyenes jogi segítségnyújtást és képviseletet vehessenek igénybe. Az ingyenes jogi segítségnyújtást és képviseletet ellátó személy képzettségével és összeférhetetlenségével szemben támasztott követelményeket a nemzeti jognak kell meghatároznia. A jogi segítségnyújtás és képviselet igénybevételére irányadó eljárások meghatározása ugyancsak a nemzeti jogalkotás körébe tartozik. A törvény az irányelvben foglaltaknak megfelelően előírja, hogy a képviseletet csak jogi képviselő láthatja el a bírósági eljárás során, ezen kívül rendelkezik az ügygondnok kirendelésének esetéről is. Az irányelv előírja továbbá, hogy az őrizetbe vett személyeket haladéktalanul és írásban tájékoztatni kell az őrizetbe vétel indokairól, az őrizetbe vételt elrendelő intézkedés megtámadására vonatkozó eljárásokról, az ingyenes jogi segítségnyújtás és képviselet kérelmezésének lehetőségéről. A törvény szerint a menekültügyi őrizet elrendelése határozattal történik.

A Befogadási irányelv 10. cikk (5) bekezdése előírja, hogy az őrizetben lévő kérelmezőt rendszeresen tájékoztatni kell a létesítményben alkalmazott szabályokról, valamint jogaikról és kötelességeikről olyan nyelven, amelyet megért vagy ésszerűen feltételezhető, hogy megért. A törvény az irányelv rendelkezéseinek megfelelően vezette be a menekültügyi hatóság számára előírt tájékoztatási kötelezettséget kiegészítve azzal, hogy ideiglenes intézkedésként haladéktalanul gondoskodni kell a felügyelet nélkül maradt vagy eltartott családtagok elhelyezéséről, továbbá az őrizetlenül hagyott értéktárgyak biztonságba helyezéséről.

A menekültügyi őrizetet a jelenlegi őrzött szállásoktól még megnevezésében is eltérő és speciális elhelyezési körülményeket biztosító intézményben kell végrehajtani, figyelemmel a Befogadási irányelvben meghatározott körülményekre. A menekültügyi őrizetet elrendelő határozat alakiságára vonatkozó tartalmi és formai követelmények vonatkozásában a közigazgatási hatósági eljárás és szolgáltatás általános szabályairól szóló 2004. évi CXL. törvény az irányadó.

A menedékjogi őrizet bevezetésével indokolt, hogy a dublini eljárásban történő átadást biztosító őrizetnek jelenleg a Harmtv., illetve a harmadik országbeli állampolgárok beutazásáról és tartózkodásáról szóló 2007. évi II. törvény végrehajtásáról szóló 114/2007. (V. 24.) Korm. rendeletben (a továbbiakban: Harmvhr.) szereplő szabályai a menekültügyi őrizettel egységesen, a menekültügyi joganyagban legyenek meghatározva. A dublini átadások biztosítására alkalmazott őrizettel kapcsolatban ugyanakkor ki kell emelni, hogy azok a Dublini Rendelet átdolgozott változatában a korábbiaknál jóval részletesebben lettek meghatározva. A rendelet közvetlenül alkalmazandó uniós jogi eszköz, így az abban foglalt rendelkezések átültetése nem szükséges, csupán végrehajtási rendelkezések megalkotására van lehetőség.

A 93-95. §-hoz

Figyelembe véve az önálló életvitel mielőbbi megkezdéséhez fűződő érdeket, célszerű a lehető legrövidebb ideig lehetővé tenni a menekültek, oltalmazottak befogadó állomáson történő elhelyezését. Mivel a hosszú távú intézményi elhelyezés gátolja a hatékony beilleszkedést, ezért a befogadó állomáson eltölthető 60 napos időtartam legfontosabb célja az integrációs szerződés előkészítése.

A hatályos szabályozás alapján nem egyértelmű, hogy mely támogatások esetében kellett a menekültügyi hatóságnak alakszerű határozatot hoznia. Egyes támogatások igénybevételéhez - így például az utazási kedvezmények igénybevétele esetében - a menekültügyi hatóság igazolást állít ki, ezért célszerű ezt a kérdést is egyértelműen rendezni.

A befogadó állomáson nyújtott elhelyezés 60 napos időtartama alatt a menekült és az oltalmazott kizárólag olyan ellátási formákat vehet igénybe, amellyel kapcsolatos döntéshozatal a menekültügyi hatóság hatáskörébe tartozik. Az elismerést követően a nemzetközi védelemben részesített külföldiek amennyiben nem kötik meg az integrációs szerződést, abban az esetben is jogosultak rászorultságuk esetén 6 hónapig meghatározott támogatás igénylésére.

A 96. §-hoz

A nemzetközi védelemben részesített külföldiek társadalmi beilleszkedése kapcsán indokolt, hogy a menekültügyi hatóság a családsegítő szolgálat útján folyamatosan kapcsolatot tartson a menekültként vagy oltalmazottként elismert külföldivel és kövesse a külföldi szociális körülményeiben bekövetkezett változásokat. A már megkezdett beilleszkedési folyamatok fontossága és súlya megköveteli, hogy a lakóhely csak nyomós okból változzon. A menekültkénti vagy oltalmazottkénti elismeréstől számított négy hónap megfelelő időt jelent arra, hogy a nemzetközi védelemben részesített külföldi már a befogadó állomáson tartózkodása alatt, kormánytisztviselők és szociális munkások, továbbá akár civil szervezetek segítségével teremtse meg az önálló életvitel megkezdésének feltételét, majd kiköltözését követően az integrációs szerződésben foglaltak szerint a lakóhely szerint illetékes családsegítő szolgálat nyújt segítséget a társadalmi beilleszkedéshez.

A 97. §-hoz

A személyazonosság megállapítása érdekében, összhangban a Harmtv. 53. §-ával indokolt a menekültügyi őrizetbe vett menedékkérő ujjnyomatát rögzíteni.

A 98. §-hoz

Tekintettel arra, hogy a Befogadási irányelv szerint a menekültügyi őrizet elrendelésére csak az irányelvben meghatározott esetekben és csak akkor van lehetőség, ha az intézkedés célja egyéb, a rendelkezésre állást biztosító intézkedés alkalmazásával nem valósítható meg, a kérelmező elhelyezésére főszabály szerint befogadó állomáson vagy magánszálláson kerül sor. A törvényben szereplő menekültügyi őrizet kialakításával szükséges a Met. 48. §-ának módosítása.

A 99. §-hoz

Tekintettel arra, hogy a dublini eljárás fogalma a jogszabály korábbi szakaszaiban már meghatározásra került, ezért indokolt a törvény 49. §-ában foglalt rendelkezések koherenciájának megteremtése.

A 100. §-hoz

Tekintettel arra, hogy a menedékjogról szóló 2007. évi LXXX. törvény 51. § (1) bekezdése elütést tartalmaz, ezért indokolt a „bizonyítania” szó beillesztése.

A 101. §-hoz

A módosítás indoka a jogszabályhely pontosítása.

A 102. §-hoz

A módosítás az új Kvalifikációs irányelv 7. cikkével való összhang megteremtését célozza, annak szó szerinti átvételével.

A 103. §-hoz

A jogorvoslati kérelem előterjesztésére rendelkezésre álló határidő nyolc napban kerül meghatározásra, tekintettel arra, hogy a jelenlegi 15 napos határidő indokolatlanul elhúzza az eljárás jogerős befejezését és a függő jogi helyzet indokolatlan feszültséget generál. A Met. 54. §-a alapján területen maradási joggal nem rendelkező menedékkérő őrizetbe vételére azt követően is sor kerülhet, hogy nemzetközi védelemre vonatkozó ismételt kérelmét előterjesztette. Erre tekintettel a „korábban” (elrendelt személyi szabadságot korlátozó intézkedés) kitétel további alkalmazása indokolatlan, az őrizet elrendelése nem szükségszerűen előzi meg a menedékkérelem benyújtását.

A 104. §-hoz

A rendelkezésre állást biztosító eszközökkel kapcsolatos adatoknak a menekültügyi nyilvántartásban történő kezelése érdekében szükséges a Met. adatkezelésre vonatkozó rendelkezéseinek kiegészítése.

A bűnüldöző szervek és az Europol EURODAC rendszerhez való hozzáférésének szükségességét indokolja az, hogy a terrorista cselekmények elkövetői könnyen kihasználhatják a menekültügyi rendszert és azt, hogy illegális migránsként vagy menedékkérőként eltitkolhatják valódi személyazonosságukat. (Magyarországon 2007 és 2011 között több esetben előfordult az, hogy terrorcselekmény elkövetésével gyanúsított vagy terrorizmusban érintett személy kért menedékjogot.)

A 2011. első félévi magyar EU-elnökség erőfeszítéseinek eredményeként az EURODAC-adatbázishoz való bűnüldözői hozzáférésre vonatkozó tagállami igény jogosságát és fontosságát a Bizottság elismerte a migrációról szóló 2011. május 4-i közleményében. A közlemény 16. oldalán az e) pont alatt ugyanis az szerepel, hogy a közös menekültügyi rendszernek rendelkeznie kell egy olyan EURODAC-adatbázisról, ami továbbra is elősegíti a dublini rendszer hatékonyságát, és ugyanakkor - rendkívül szigorú feltételek mellett - a bűnüldöző hatóságok egyéb igényeit is kielégíti.

Az átdolgozott EURODAC Rendelet hatályba lépésével egyidejűleg szükséges lesz a Met. adatkezelésre vonatkozó X. fejezetének módosítása, annak érdekében, hogy a menekültügyi hatóság eleget tehessen az EURODAC Rendeletben meghatározott adatszolgáltatási kötelezettségnek. A rendelet értelmében az EURODAC rendszerhez a tagállamok rendészeti szervei és az EUROPOL részére biztosított lesz a rendészeti célú hozzáférés.

A rendelet módosításának céljai közt szerepel továbbá, hogy biztosítsa az EURODAC Rendelet és a menekültügy terén időközben elfogadott közösségi vívmányok összhangját, javítsa az EURODAC Rendelet végrehajtásának hatékonyságát, új igazgatási keretet hozzon létre, fokozottabban vegye figyelembe a személyes adatok tiszteletben tartásának követelményét, valamint - az időközben bekövetkezett tényszerű fejleményekre figyelemmel - naprakésszé tegyen néhány rendelkezést. Hazánkban az EURODAC Rendelet alkalmazása során a menedékkérők ujjnyomatát a Bevándorlási és Állampolgársági Hivatal, mint menekültügyi hatóság, a külső határok jogellenes átlépése miatt elfogott külföldiek ujjnyomatát, valamint a Magyarország területén illegálisan tartózkodó külföldiek ujjnyomatát a Bevándorlási és Állampolgársági Hivatal és a Rendőrség rögzíti. Az adatfeldolgozó szerv mindhárom kategóriába tartozó adatok tekintetében a Bűnügyi Szakértői és Kutatóintézet. Az adatoknak az EURODAC központi egységhez történő továbbításáért, az adatok fogadásáért, illetve azok összehasonlításért a Bűnügyi Szakértői és Kutatóintézet felel. A rendelet általános hatállyal bír, teljes egészében kötelező és közvetlenül alkalmazandó valamennyi tagállamban, ezért elegendő a Met. adatszolgáltatásra vonatkozó szabályainak kiegészítése.

A 105. §-hoz

Az irányelv előírja a tagállamoknak, hogy tájékoztassák a Bizottságot a rendelkezésekből fakadó kötelezettségek teljesítéséért felelős hatóságokról, továbbá valamennyi releváns információról.

A 106. §-hoz

Átmeneti rendelkezések.

A 107. §-hoz

Az átdolgozott Dublini Rendelet 33. cikke meghatároz egy korai előrejelző, készenléti és válságkezelési mechanizmust az Európai Menekültügyi Támogatási Hivatal (EASO) és a tagállamok együttműködésével..Ezek megvalósításához szükség van felhatalmazó rendelkezések bevezetésére a Met.-ben.

A 108. §-hoz

A jogalkotásról szóló 2010. évi CXXV. törvény 30. § (1) bekezdés b) pontjában szereplő felhatalmazás alapján a törvény a jogszabályszerkesztésről szóló 61/2009. (XII. 14.) IRM rendelet 91. § (1) bekezdésével összhangban, az IRM rendelet 1. számú melléklete 11. pontja előírásainak megfelelő jogharmonizációs záradékkal zárul. A záradék a törvény által harmonizált uniós jogi normákat sorolja fel.

A 109. §-hoz

A cím kiegészül a menekültügyi őrizet kifejezéssel.

A 110-111. §-hoz

A Közös Európai Menekültügyi Rendszer második szakaszának kiépítése keretében az Európai Parlament elfogadta a 2011/95/EK irányelvet (új Kvalifikációs irányelv), amely hatályon kívül helyezi a 2004/83/EK tanácsi irányelvet. Ennek megfelelően nem szükséges a 2004/83/EK irányelv szerepeltetése a jogharmonizációs záradékban.

A 112-114. §-hoz

A határátkelőhely és az ideiglenes határátkelőhely megnyitásáról és működtetéséről, valamint a határátlépési pontról szóló 332/2007. (XII. 13.) Korm. rendelet hatálybalépése óta eltelt időszak tapasztalatai szerint a jogszabálynak a határátkelőhely rendjével kapcsolatos részletes szabályokkal történő kiegészítése vált szükségessé.

A határátkelőhely rendje az államhatár rendjének részét képezi, amely a határforgalomra, a határátkelőhelyen történő tartózkodásra vonatkozó előírások betartatása révén biztosítja

- a személyek, a járművek és a szállítmányok zavartalan, gyors és hatékony ellenőrzését,

- a határforgalom és a közlekedés biztonságát,

- a nemzetközi szerződésekben foglalt feladatok végrehajtását, valamint

- a határforgalom-ellenőrzésben részt vevő szervekkel a folyamatos együttműködést.

Mivel a határátkelőhely rendjének szabályai nemcsak a rendőrség hivatásos állományú tagjaira vonatkoznak, hanem minden magyar és külföldi állampolgárra, aki a határátkelőhely területén tartózkodik, a 332/2007. (XII. 13.) Korm. rendelet erről szóló módosításához törvényi felhatalmazás szükséges. Ugyanakkor az államhatárról szóló 2007. évi LXXXIX. törvény nem tartalmazza a szükséges felhatalmazást a határátkelőhely rendje kötelező tartalmának, megállapítása módjának, részletes eljárási szabályainak és feltételeinek a Kormány általi megállapításához.

Az államhatárról szóló 2007. évi LXXXIX. törvény módosításának célja a határátkelőhely rendje fogalmának meghatározása, kötelező jellegének kimondása és a Kormány felhatalmazása a határátkelőhely rendje kötelező tartalmának, megállapítása módjának, részletes eljárási szabályainak és feltételeinek rendelettel történő megállapításához.

A 115-116. §-hoz

Az erdőről, az erdő védelméről és az erdőgazdálkodásról szóló törvény jelenleg a megjelölt szabályszegések esetére erdővédelmi bírság kiszabásáról rendelkezik. Ez azonban leszűkíti a jogszerűtlenséget észlelő hatósági személy közvetlen és azonnali intézkedési lehetőségét. Hatékonyabb és így nagyobb visszatartó erejű tehát, ha az elkövető ilyen esetekben szabálysértési bírsággal sújtható. Emiatt az erdővédelmi törvényből a meghatározott szabályszegések bírságolásának hatályon kívül helyezése szükséges.

A 117-119. §-hoz

Szükséges az egyes ágazati jogszabályok módosítása, tekintettel arra, hogy fenti törvények az Kvalifikációs irányelvnek és a Befogadási irányelvnek, illetve az Összevont engedély Irányelvnek való megfelelést is szolgálják.

A 120. §-hoz

A törvény megfogalmazása szerint a szabálysértés az a törvény által büntetni rendelt tevékenység vagy mulasztás, amely veszélyes a társadalomra. A társadalomra veszélyesség fogalmának meghatározásánál azonban a Szabs. tv. 1. § (2) bekezdésének a) és b) pontja között szereplő „és” kötőszó azt a látszatot kelti, mintha az adott cselekmény vagy mulasztás csak akkor minősülhetne társadalomra veszélyesnek, ha e tevékenységre, mulasztásra a Szabs. tv. szabálysértési elzárás büntetés kiszabását is lehetővé teszi vagy járművezetéstől eltiltás alkalmazását kötelezően elrendeli. A visszaesés alapján ugyan valamennyi szabálysértés elzárással is büntethetővé válhat, azonban ez nem szükségképpen következik be, hanem csak bizonyos feltételek fennállása esetén. Viszont visszaesés esetén a járművezetéstől eltiltásra csak akkor kerülhet sor, ha a közlekedési szabálysértést engedélyhez kötött járművezetés szabályainak megszegésével követték el. Ezáltal az 1. § (2) bekezdés b) pontja csak bizonyos feltételek fennállása esetén valósul meg, ezért a szűkítő feltétel elhagyása indokolt.

A 121. §-hoz

A rendelkezés értelmezésének pontosítása volt a cél.

A 122. §-hoz

A Szabs. tv. 10. § b) pontjának módosítása indokolt, mert a kizáró okok között a fogyatékos személyt ismét említi, holott az az a) pontban már felsorolásra került. A jogalkotó a védett személyek körét e rendelkezésben a fogyatékos személyt folyamatosan ápoló személyre kívánta kiterjeszteni, ezért a második fordulat pontosítása szükséges. A felsorolás struktúrája is átalakításra került.

A 123. §-hoz

A szabálysértési elzárásnál és a pénzbírságnál megfogalmazottakkal azonosan indokolt kiegészíteni a Szabs. tv.-t azzal, hogy a közérdekű munkánál is figyelembe kell venni az elrendelt személyi szabadságot korlátozó intézkedéseket.

A 124. §-hoz

Közveszély esetén a 7,5 tonna megengedett legnagyobb össztömeget meghaladó járművek vonatkozásában a szabálysértési szankciók szigorúbb alkalmazása szükséges az úton való haladásra [a közúti közlekedés szabályairól 1/1975. (II. 5.) KPM-BM együttes rendelet (a továbbiakban: KRESZ) 25. § (1) és (2) bekezdés], az előzésre és kikerülésre [KRESZ 34. § (1)-(8) bekezdés, 35. § (1) bekezdés, 37. § (6) bekezdés], valamint a lezárt útszakaszra történő behajtásra [KRESZ 14. § (14) bekezdés, 16. § (1) bekezdés z/4. pont, 20. § (4) bekezdés] vonatkozó szabályok tekintetében, mivel az ilyen járművek okozta fennakadások jelentősen akadályozzák a katasztrófavédelmi szervek mentési munkálatait. Elvárható, hogy a járművezetők fokozott felelősséggel vegyenek részt a közúti forgalomban.

A törvény kötelezően alkalmazni rendeli a járművezetéstől eltiltás intézkedés alkalmazását, amennyiben megállapítást nyer, hogy a járművel a felsorolt szabályokat megszegik.

A 125. §-hoz

A fiatalkorúak esetében a Szabs. tv.-ben meghatározott pénzbírságok maximuma túlzottnak tekinthető, ezért azt orvosolni kell. A fiatalkorúak esetében - hasonlóan az elzárás büntetés csökkentéséhez - a felnőtt korúakhoz képest alacsonyabb összegben került meghatározásra a kiszabható legmagasabb pénzbírság és helyszíni bírság.

A jogalkalmazás során eltérő értelmezési gyakorlat alakult ki a fiatalkorúak helyszíni bírságolásának vonatkozásában. A módosítás egyértelművé teszi, hogy a helyszíni bírságolásnak akadálya az, ha a fiatalkorú törvényes képviselője nem tartózkodik a helyszínen.

A törvény pontosítást végez, amely szerint nem csak közérdekű munkát nem lehet kiszabni a 16. életévet be nem töltött személlyel szemben, hanem a fiatalkorú a kiszabott pénzbírságot sem válthatja meg közérdekű munkával. E rendelkezések pontosítására a kiskorúak munkavégzésére vonatkozó korlátokat megállapító hazai jogszabályoknak és nemzetközi egyezményeknek való megfeleltetés érdekében volt szükség.

A 126. §-hoz

A katasztrófavédelemről és a hozzá kapcsolódó egyes törvények módosításáról szóló 2011. évi CXXVIII. törvény szerint a katasztrófavédelmi szerv megnevezése „hivatásos katasztrófavédelmi szerv”, ezért szükséges a katona fogalmának pontosítása.

A 127. §-hoz

A Szabs. tv. hatályos rendelkezései nem szabályozzák a társtettes, illetve a közvetett tettes fogalmát. Ezen hiányosságot a Btk. társtettes, illetve közvetett tettes fogalmára való utalással indokolt pótolni.

A 128. §-hoz

A Szabs. tv. 40. § (5) bekezdésében indokolt rögzíteni, hogy a szabálysértési hatóságok között felmerült hatásköri, illetékességi vita esetén az eljáró hatóságok kijelöléséről pontosan mely szerv dönt.

A 129. §-hoz

A szabálysértési ügyek gyorsabb, gördülékenyebb intézésének elősegítése érdekében célszerű biztosítani annak törvényi lehetőségét, hogy a törvényszék elnöke a szabálysértési ügyekben való eljárásra az általános szabályoktól eltérően más járásbíróság illetékességét állapíthassa meg. Erre elsősorban a járásbíróságok közötti munkateher megosztása érdekében van szükség. A Szabs. tv. hatályos rendelkezése a törvényszék elnöke számára ennek lehetőségét a szabálysértési elzárással is büntethető szabálysértés miatti eljárások tekintetében ma is biztosítja. A törvény lehetővé teszi, hogy a törvényszék valamennyi szabálysértési ügyben általánosan és egységesen az általános illetékességű járásbíróságtól eltérő más járásbíróságot jelöljön ki.

A 130. §-hoz

A Szabs. tv. 43. § (3) bekezdése pontosítja, hogy a szabálysértési hatóság mely járásbíróságnak küldi meg az ügy iratait, továbbá rögzíti, hogy a 42/A. §-ban foglaltak szerint azt kivételesen a kijelölt bíróságnak kell megküldeni.

A Szabs. tv. 43. § (4) bekezdés első mondatának pontosítása szükséges annak érdekében, hogy az maradéktalanul összhangban legyen az Ügyészségről szóló 2011. évi CLXIII. törvényben (a továbbiakban: Ütv.) meghatározott ügyészi törvényességi ellenőrzési szemlélettel. Az Ütv. 26. § (3) bekezdése alapján az ügyész a felhívást a szabálysértési hatóságnak a törvénysértés orvoslása iránt saját hatáskörben teendő intézkedése érdekében nyújtja be. A bíróság már nem a szabálysértési hatósághoz címzett ügyészi felhívásról dönt, hanem a fellépés megalapozottságáról, azaz arról, hogy az ügyész által a fellépésben megjelölt törvénysértés fennáll-e, s az ügyészi indítvány megalapozott-e. A (4) bekezdés második mondata technikai pontosítást tartalmaz.

A 131. §-hoz

Szükséges pontosítani, hogy az egyesítés, elkülönítés ellen nincs helye jogorvoslatnak. Az e tárgyakban hozott határozatok ugyanis nem érdemi, hanem elsősorban technikai jellegű határozatok, a bírósági végzések pedig pervezető végzésnek minősülnek, ezért szükségtelen külön jogorvoslati jog biztosítása velük szemben.

A 132. §-hoz

A szabálysértési hatóságok eltérő szervezeti felépítése miatt indokolt a szerv vezetőjével szemben bejelentett kizárási ok megjelenítése a törvényben.

A 133. §-hoz

Jelenleg nincs lehetőség az ismeretlen helyen tartózkodó személy felkutatása érdekében a rendőrség segítségét kérni, annak ellenére, hogy a lakcímellenőrzés sok esetben előmozdítaná a szabálysértési eljárás menetét. Ennek megteremtése érdekében szükséges a Rendőrségről szóló törvényben szabályozott intézkedési lehetőségnek megfelelő módosítás.

A 134. §-hoz

Kiegészül a tanú meghallgatásának rendje azzal, hogy ha a tanú adatainak zártan kezelését elrendelték, az eljárás alá vont személy csak akkor lehet jelen a tanú meghallgatásán, ha ehhez a tanú hozzájárult. Ez a rendelkezés javítja a polgárok együttműködési hajlandóságát azáltal, hogy nem kell attól tartaniuk, hogy az eljárás alá vont személlyel találkozniuk kell. Ha valaki kifejezetten kérte az adatainak a zártan kezelését, akkor tart attól, hogy az eljárás alá vont személy részéről valamilyen retorzió érheti.

A 135. §-hoz

A Szabs. tv. jelenleg nem biztosítja, hogy a tanú a vallomását írásban tegye meg, holott erre mind a Be., mind a Ket. szabályai lehetőséget biztosítanak. Költségkímélés szempontjából, valamint ideiglenesen vagy állandóan mozgásképtelen személyek tanúvallomásának beszerzése érdekében indokolt megteremteni ennek a lehetőségét a Szabs. tv.-ben is. A vallomás megtételének módját pontosan meg kell jelölni a normaszövegben, biztosítva ezzel a garanciális szabályok lefektetését.

A 136. §-hoz

A mai informatikai fejlődésnek megfelelően indokolt kiegészíteni az okiratok körét az okiratról készült kivonattal és az olyan tárggyal is, amely műszaki vagy más eljárással adatokat rögzít.

A 137. §-hoz

A Szabs. tv.-nek mindössze egyetlen rendelkezésében jelenik meg a szembesítés, a 71. § (3) bekezdésében. E rendelkezés kizárja az eljárás alá vont személy szembesítését arra a szabálysértési cselekményre nézve, amelyre az eljárás alá vont személy a vallomás tételét megtagadta, kivéve, ha előtte úgy dönt, hogy vallomást tesz. A szembesítés intézménye tehát nem ismeretlen a Szabs. tv. előtt, annak részletszabályait azonban szükségképpen rögzíteni kellett. A szembesítés, ahogyan egyébként a Szabs. tv. által szintén ismert szemle is, a Be.-ben bizonyítási eljárások, míg a szemlét a Szabs. tv. bizonyítási eszközként szabályozza. Tekintettel arra, hogy a Szabs. tv. kifejezetten nem tesz különbséget a bizonyítási eljárások és a bizonyítási eszközök között, így szükséges a szembesítés részletszabályait a Szabs. tv.-ben a szemlét követően elhelyezni.

A 138. §-hoz

A Szabs. tv. 72. § (7) bekezdése alapján az elővezetési költséget - sikertelen elővezetés esetén is - az elővezetett köteles megtéríteni. A hatályos Szabs. tv. a sikertelen elővezetéshez is fűz költségterhet, azonban a megfogalmazás pontosítása indokolt. A rendelkezés jelenlegi megfogalmazása ugyanis azt a téves látszatot kelti, mintha abban az esetben, ha egyáltalán nem sikerül az elővezetést foganatosítani, úgy a költség nem lenne felszámolható. Ezen felül külön indokolt rendelkezni arról, hogy különös méltánylást érdemlő okból mentesíthető az elkövető az elővezetési költség megfizetése alól. Különösen indokolt ez akkor, ha az elkövető elővezetését több alkalommal kísérlik meg.

A 139. §-hoz

A rendbírságolás alapját képező törvényi okok között a tanú és a szakértő vonatkozásában jelenleg csupán az szerepel, hogy amennyiben e személyek a vallomástételt vagy közreműködést, továbbá a véleménynyilvánítást figyelmeztetés ellenére is jogosulatlanul megtagadják, rendbírsággal sújthatók. Ebbe az esetkörbe azonban nem tartozik bele az a gyakorlatban számtalanszor előforduló probléma, hogy a tanú, esetleg a szakértő a szabályszerű idézése ellenére sem jelenik meg az eljárási cselekményen, vagy arról engedély nélkül távozik.

Indokolt továbbá szabályozni, hogy amennyiben a kiskorú gondozója nem gondoskodik arról, hogy a kiskorú mint tanú megjelenjen a meghallgatáson, rendbírsággal sújtható.

E szabályok deklarálása valamennyi eljárási jogi szabályozással összhangban vált szükségessé.

A 140. §-hoz

A gyakorlatban többször előfordult, hogy olyan feljelentést tettek a szabálysértési hatóságokhoz, amelyekben a szabálysértés már a feljelentés megküldésekor elévült. Ezekben az esetekben indokolatlan az eljárás megindítása és szükséges biztosítani, hogy a feljelentés elutasítására legyen lehetőség.

A 141. §-hoz

A Szabs. tv. 83. § (3) bekezdése meghatározza a szabálysértési eljárás megszüntetésének azokat a jogcímeit, amelyek esetén meg kell küldeni a határozatot az ügyésznek, s ezek között az elévülés nem szerepel. Az elévülés bekövetkezésének megítélése azonban esetenként nem egyértelmű és többször vezet az eljárás téves megszüntetéséhez. Ezért célszerű, ha az elévülés miatt hozott megszüntető határozatok is hivatalból megküldésre kerülnek az ügyésznek.

A 142. §-hoz

Szükséges pontosítani, hogy az idézés ellen nincs helye jogorvoslatnak. Emellett szabályozást igényelt a katona idézése is. Erre célszerűségi szempontok miatt volt szükség, mivel a katona nem feltétlenül a lakcímén érhető el, figyelemmel az ettől eltérő szolgálati helyére. Ezzel az eljárás egyszerűsítése, gyorsítása érhető el.

A 143. §-hoz

Indokolt a hirdetményi kézbesítés lehetőségének megteremtése annak érdekében, hogy a lakcím nélküli személyek, valamint a településszintű címmel rendelkező személyek, továbbá az ismeretlen helyen tartózkodó személyek esetében is kézbesíthető legyen a határozat. A kézbesítés hirdetményi formáját a Be. és a Ket. is ismeri és alkalmazza. Ezt a lehetőséget azonban szűk körben kell biztosítani az eljárási jogi garanciák tiszteletben tartásának igénye miatt. Ezért kizárólag az eljárást megszüntető és felfüggesztő határozatok vonatkozásában nyílik erre lehetőség.

A 144. §-hoz

Az eljárás gyorsítása érdekében lehetőséget kell biztosítani arra, hogy a bíróság a kárigény érvényesítését - abban az esetben, ha a kár összege vitatott, illetve az eljárás alá vont személy, valamint a sértett a megfizetés módjában nem tud megállapodni - egyéb törvényes útra utasíthatja.

A 145. §-hoz

Szükséges pontosítani, hogy a kiegészítés és a kijavítás ellen pontosan milyen jogorvoslati jog áll fenn.

A 146. §-hoz

A Szabs. tv. 98. §-ában az egyértelmű jogalkalmazás érdekében indokolt kifejezetten megjeleníteni, hogy mely körben van helye panasznak.

A 147. §-hoz

A Szabs. tv. 23. § (5) bekezdése rögzíti, hogy az ismételt elkövetésre vonatkozó rendelkezések alkalmazásakor nem lehet figyelembe venni, ha a szabálysértés elkövetése miatt helyszíni bírságot szabtak ki, azonban a helyszíni bírságolás alkalmazásánál a jogalkalmazás során bizonytalanságot okozott, hogy a szabálysértési eljárásban hozott döntést a helyszíni bírságolás során előéletként figyelembe kell-e venni, avagy sem. A pontosítás egyértelművé teszi, hogy a helyszíni bírságolásnál csak a kiszabott helyszíni bírságot, szabálysértési eljárásnál pedig csak az eljárás során történt felelősségre vonást lehet a visszaesés szempontjából figyelembe venni.

A 148. §-hoz

Gyakorlati problémát jelentett eddig, hogy amennyiben a gépjárművezető távollétében történt a helyszíni bírságolás és azt nem fizette meg, ezt követően megtették a szabálysértési feljelentést. Ha az eljárás keretében már magasabb összegű pénzbírság kiszabására került sor, úgy az elkövető ennek hatására befizette a helyszíni bírságot. Figyelemmel arra, hogy a feljelentés megtételével a helyszíni bírságolás és a bírság utólagos megfizetésének lehetősége megszűnt, ezért a helyszíni bírság visszafizetésének kötelezően helye van.

A 149. §-hoz

A Rendőrség Szolgálati Szabályzata tartalmazza, hogy a rendőr intézkedése során szóban figyelmeztetheti a helyszínen azt, aki olyan csekély súlyú szabálysértést követ el, ami miatt helyszíni bírság kiszabása is szükségtelen. Meg kellett teremteni ennek törvényi lehetőségét, ezért indokolt a módosítás. Ezáltal biztosított, hogy az állampolgárokkal szemben a legenyhébb joghátrány, a szóbeli figyelmeztetés alkalmazható legyen.

A 150. §-hoz

A Szabs. tv. rendszere következetesen az eljárás alá vont személynek és a képviselőjének is biztosítja a jogorvoslatot, ezért vált szükségessé a kiegészítés. Továbbá biztosítani kell, hogy az elkésett vagy nem a jogosult által előterjesztett kérelmet a szabálysértési hatóság érdemi vizsgálat nélkül elutasíthassa.

A 151. §-hoz

A Szabs. tv. 107. § (2) bekezdése szerint a bíróság ügydöntő végzésének indokolása - ha a törvény másképp nem rendelkezik - tartalmazza a tényállást, a bizonyítékok értékelését, a végzés rendelkezéseinek indokait és megjelöli a végzés alapjául szolgáló jogszabályokat.

A törvény a Be. szabályaihoz hasonlóan lehetőséget ad az ügydöntő határozat rövidített indokolására abban az esetben, ha a bíróság tárgyaláson hozott, kihirdetés útján közölt ügydöntő végzése a jogosultak jogorvoslati jogról való lemondása miatt nyomban jogerőre emelkedik.

Ezen túlmenően gyakorlati szempontból azt is szükséges volt pontosítani, hogy a nem érdemi, pervezetést szolgáló bírói döntésekkel szemben - hasonlóan más eljárási jogi szabályozásokhoz - nincs helye jogorvoslatnak.

A 152. §-hoz

A szabálysértési eljárásban hozott érdemi döntés ellen előterjesztett kifogás alapján indult bírósági eljárásban indokolt a súlyosítási tilalom rögzítése. Ez lehetővé teszi, hogy az első fokon már elbírált cselekményre vonatkozóan hozott döntést a bíróság a kifogás alapján kizárólag akkor változtathassa meg az eljárás alá vont személy terhére, ha a tárgyaláson új bizonyíték merült fel, amely alapján olyan új tény megállapítására került sor, amely súlyosabb minősítést, vagy a súlyosabb szankció kiszabását teszi indokolttá.

A 153. §-hoz

Tisztázni kellett, hogy az ún. „három csapás” szabályának bevezetésével előállt azon helyzetekben, amikor az ismételt elkövetésre a törvény már elzárás büntetést ír elő, nem kell előkészítő eljárást lefolytatni csupán az elzárással fenyegetettség ténye miatt. Ezeknél a cselekményeknél ugyanis - figyelemmel arra, hogy önmagukban nem elzárással büntethetőek - a törvény alapesetben sem tenné lehetővé és kötelezővé a bírósági eljárás rendőri előkészítését.

Szakmai szempontból indokolatlan azon jelenleg hatályos rendelkezés, amely alapján az ügyintézési határidőt az eljáró szerv indítványára a felettes rendőri szerv hosszabbítja meg. Egyszerűbb és a jogalkotó célját is szolgáló gyorsabb megoldás, ha ez a hatáskör az eljáró hatóság vezetőjéhez kerül. Jelenleg a határidő lejárta előtt az iratanyagot meg kell küldeni a felettes szerv részére, ezt követően a felettes szerv dönt az irat további jogi sorsáról, majd meghosszabbítás esetén visszaküldi azt az eljáró szerv részére. Mindez az eljárás indokolatlan elhúzódását eredményezi és az egyébként is rövid ügyintézési határidő jelentős mértékű csökkenéséhez vezet.

A Szabs. tv. 117. § (7) bekezdésének megfogalmazása pontatlan, ezért annak módosítása szükséges.

E törvényhelyen a „büntethetőséget kizáró vagy megszüntető ok” fogalma - amelyet a joggyakorlat is ugyanezen tartalommal értelmez - az eljárást megszüntető okokat kell, hogy jelentse. A Szabs. tv. 83. § (1) bekezdése tartalmazza mindazon anyagi jogi és eljárási jogi okokat, amelyek a szabálysértési eljárás lefolytatását, a szabálysértési felelősség megállapítását akadályozzák.

Az előkészítő eljárásra a szabálysértési hatóság eljárására vonatkozó általános szabályokat kell alkalmazni, ezért a (7) bekezdés alapján hozott eljárást megszüntető határozatát, amennyiben arra a 83. § (3) bekezdésében hivatkozott okok alapján kerül sor, meg kell küldenie az ügyésznek. A helyes értelmezés szerint a 98. § (1) bekezdése alapján biztosított panaszjog kiterjed a rendőrség által az előkészítő eljárás alapján hozott eljárást megszüntető határozatra is.

A törvény lehetővé teszi a tulajdon elleni szabálysértés elkövetésével gyanúsítható, ismeretlen helyen tartózkodó személy körözését, lakóhelyének megállapítása végett.

A 154. §-hoz

A Szabs. tv. 118. § (1) bekezdése lehetőséget biztosít a bíróság számára, hogy amennyiben a tényállás tisztázott, úgy az előkészítő eljárás iratai alapján meghallgatás nélküli eljárásban hozza meg határozatát. A törvényszöveg szerkesztéséből adódóan azonban úgy tűnik, mintha a bíróság a meghallgatás nélküli eljárásban, a rendelkezésre álló iratok alapján nem hozhatna határozatot az áttételről, az eljárás felfüggesztéséről és megszüntetéséről. Ezért ezt pontosítani kellett.

A 155. §-hoz

A Szabs. tv. 120. § (7) bekezdésében szabályozza az eljárást arra az esetre, ha a bíróság meghallgatás nélkül hozott határozatával szemben előterjesztett kérelemre tart tárgyalást.

A Szabs. tv. ugyanakkor nem tartalmaz egyértelmű szabályt arra vonatkozóan, hogy az új határozatnak rendelkezést kell tartalmaznia a bíróság korábbi határozatának hatályban tartására, megváltoztatására vagy hatályon kívül helyezésére vonatkozóan, emellett téves a benne szereplő merev hivatkozás is.

A 156. §-hoz

Rögzíteni szükséges, hogy a törvényszéki döntésekkel szemben további jogorvoslatnak nincs helye, mivel a szabálysértési eljárásban nem ismert a háromfokú jogorvoslati rendszer.

Szükséges, hogy a törvényszék tájékoztassa a járásbíróságot, hogy a határozatát mikor kézbesítette az eljárás alá vont személynek, mivel ehhez jogkövetkezmények fűződnek.

A 157. §-hoz

A Be. szabályaival összhangban szükséges pontosítani, hogy az ügyvéd kirendelése ellen nincs helye jogorvoslatnak, de ezzel egyidejűleg biztosítani kell a lehetőséget arra, hogy az eljárás alá vont személy a kirendelt ügyvéd helyett - kizárólag indokoltan, egy alkalommal, a joggal való visszaélés elkerülése érdekében - más ügyvédet kérjen.

A 158. §-hoz

A bíróság elé állítás esetében is előfordul, hogy gyorsított eljárásban nem lehet elbírálni a cselekményt, ahhoz további bizonyítási eljárás szükséges. Ezért szükség volt külön rendelkezni arról, hogy ilyen esetben a bíróság milyen eljárást alkalmaz.

A 159. §-hoz

A Szabs. tv. 126/A. § (1) bekezdésének átfogalmazása szükséges, mivel az mondatszerkesztési hibát tartalmazott.

A 160-161. §-hoz

A Szabs. tv. a meg nem fizetett pénzbírság, helyszíni bírság, valamint közérdekű munka szabálysértési elzárásra átváltoztatásáról rendelkező határozattal szemben nem biztosítja a rendes jogorvoslatot, ugyanakkor az átváltoztatásról rendelkező határozattal szemben perújítást sem lehet kezdeményezni. Erre tekintettel szükséges megteremteni a törvényi lehetőségét annak, hogy a bíróság átváltoztatásról rendelkező határozatával szemben perújításnak legyen helye, amelyet kizárólag az ügyész kezdeményezhet.

A 162. §-hoz

Az Alkotmánybíróság 38/2012. (XI. 14.) AB határozatával és 39/2012. (XII. 6.) AB határozatával összefüggésben merült fel, hogy a Szabs. tv. nem szabályozza azt a büntetőeljárásban ismert jogintézményt, miszerint a befizetett pénzbírság, helyszíni bírság, szabálysértési költség visszafizetésének meghatározott feltételekkel helye van. Szintén hasonlóan a büntetőeljáráshoz, ugyancsak indokolt megteremteni a kártalanítás jogintézményét a szabálysértési eljárásban az elzárás, illetve a közérdekű munka vonatkozásában.

Ezáltal akkor, ha a jogerősen befejezett szabálysértési eljárás rendkívüli jogorvoslat keretében történt felülvizsgálata eredményeként az elkövető felelősségét nem állapítják meg és az eljárást megszüntetik, az érintett személy - a polgári jog szabályaival összhangban - a vele szemben alkalmazott hátrányos jogkövetkezmények miatt keletkezett, ám nem jogellenesen okozott kárának megfizetésére tarthat igényt.

A 163. §-hoz

Indokolt, hogy a határozatról a fiatalkorú törvényes képviselője minden esetben értesüljön nemcsak akkor, ha az értesítésre nem jelent meg. A fiatalkorú meghallgatására nem minden esetben kerül sor. A határozatban foglalt jogorvoslati lehetőséggel pedig a törvényes képviselő az 53. § (1) bekezdése és a 105. § (1) bekezdése alapján általánosságban élhet.

A fiatalkorúakra vonatkozó szabályozás érzékenységére, a társadalomban betöltött speciális szerepükre tekintettel a külön szabályok bővítésére volt szükség a szembesítésükre vonatkozó pontos garanciális feltételek meghatározásával.

A 164. §-hoz

Szükséges a Szabs. tv. 138. § (1) bekezdés c) és d) pontjának pontosítása, mivel amennyiben több eljárás alá vont személy van és közülük nem mindenki kíván a jogorvoslati jogáról lemondani, vagy a meghallgatás tartása iránti kérelmét nem minden elkövető vonja vissza, a lemondani, illetve a kérelmet visszavonni szándékozóval szembeni határozat jogereje nem függhet az ő döntésüktől. A határozatnak a visszavonásról, illetve a lemondásról szóló nyilatkozatnak a szabálysértési hatóság, illetve bíróság által történő kézhezvételének napján kell jogerőre emelkednie.

A 165. §-hoz

A gyakorlatban számtalanszor problémát okoz, ha az elzárás végrehajtását azért nem lehet megkezdeni, mert az elkövető a büntetés-végrehajtási intézetben a bírósági felhívás ellenére a meghatározott időpontban nem jelentkezik. Amennyiben az érintett személy elővezetése sem foganatosítható, mert annak lakcíme ismeretlen vagy nem tartózkodik ott, a hatóság elrendelheti e személy körözését. A körözés célja az elkövető elfogása és a büntetés-végrehajtási intézetbe történő előállítása.

A 166. §-hoz

Nemcsak a bíróság által kiszabott elzárás büntetés, hanem az átváltoztatott elzárás végrehajtásának elhalasztását is lehetővé kell tenni.

A 167. §-hoz

Indokolt az általános szabály meghatározása, amely szerint a szabálysértési hatóságok saját hatáskörben hajtják végre az általuk kiszabott pénzbírságot és helyszíni bírságot.

A bíróság által hozott határozatokban kiszabott pénzbírság befizetésének ellenőrzése és végrehajtása az általános szabálysértési hatóság feladata. Pontosítást igényel, hogy nem csak a pénzbírság, hanem egyéb jogkövetkezmény - szabálysértési költség, rendbírság stb. - végrehajtása is az ő feladata.

A rendelkezés kiegészül azzal, hogy a bíróság tájékoztatja a szabálysértési hatóságot a jogerős határozat közlésének napjáról.

Azon helyszíni bírságot kiszabó szervek, amelyek nem tartoznak a (2) bekezdésben felsoroltak közé, a befizetésre nyitva álló határidőt követően továbbítják végrehajtásra az iratokat az általános szabálysértési hatósághoz.

Indokolt pontosítani, hogy mely bírósághoz kell továbbítani az elzárásra átváltoztatás végett az iratokat.

A pénzbírság, helyszíni bírság, közérdekű munka átváltoztatása iránt indult bírósági ügyekben a hatályos rendelkezés alapján általános szabály az, hogy a bíróság az indítványról tárgyaláson határoz. A bíróságok tapasztalatai szerint azonban az ilyen ügyekben kitűzött tárgyalásokon az elkövetők megjelenési aránya 10% alatt van. Az elkövetők rendelkezési jogának figyelembe vételével indokolt olyan szűrő beépítése, amely egyaránt szolgálja az elkövető tájékoztatását (és ezzel együtt ösztönzi önkéntes fizetését), illetve a tárgyalásra kerülő ügyek számát egyidejűleg csökkenti azáltal, hogy csak az elkövető kifejezett indítványa nyomán teszi kötelezővé a tárgyalást.

A Szabs. tv. 93. §-ában meghatározott szabálysértéssel okozott kár összegének végrehajtása szabálysértési költségként kezelendő, ezért meg nem fizetése esetén adók módjára történő behajtásnak van helye. Az adózás rendjéről szóló törvény (a továbbiakban: Art.) szerint a végrehajtás és az ezzel összefüggő nyilvántartás tekintetében e törvény rendelkezéseit kell alkalmazni azokra a köztartozásokra, amelyekre törvény az adók módjára való behajtást rendeli el. Az Art. meghatározza a köztartozás fogalmát, amelybe a szabálysértéssel okozott kár nem tartozik bele. Mindezek miatt szükséges a bírósági végrehajtásról szóló törvény módosítása is, hogy aszerint legyen végrehajtható a szabálysértéssel okozott kár.

Az alapvető jogalkotó szándékot figyelembe véve, a szabálysértés elkövetéséért az elkövető felelősséggel tartozik. Az ez alóli mentesülés sajátos esete teremtődött meg azzal, hogy bizonyos személyi kört a 10. §-ban foglaltak alapján kizárt mind a közérdekű munkavégzéséből, mind pedig az elzárás lehetőségéből. Ez gyakorlatilag a jogkövetkezmények alóli mentesülést jelenti, mely a jogpolitikai célokkal ellentétes irányba hat. Ezért szükséges, hogy azokban az esetekben, amikor a kiszabott pénzbírságot nem fizetik meg - a törvény általi kizárás miatt - nincs lehetőség annak közérdekű munkával történő ledolgozására, sem pedig elzárásra átváltoztatásra, lehetőség legyen a bírság adók módjára történő behajtására.

A 168. §-hoz

A Szabs. tv. 142. § (1) bekezdése szerint a meg nem fizetett pénzbírságot vagy helyszíni bírságot az elkövető megválthatja. Tekintettel arra, hogy a gépjárművezető távollététben kiszabott helyszíni bírságot a gépjármű üzembentartójával szemben szabják ki, aki nem azonos az elkövetővel, ezért az üzembentartó nem válthatja meg a büntetést közérdekű munkával. Biztosítja a módosítás azt is, hogy a 10. § c) és d) pontjában meghatározott személyek - ellentétben az a) és b) pontban foglaltakkal - is megválthatják a bírságot közérdekű munkával.

Elzárásra átváltoztatásra kerül sor abban az esetben is, ha az elkövető a foglalkoztathatósági szakvéleményt határidőben nem mutatja be, ezért a közérdekű munka végrehajtása nem kezdődhet meg.

A 169. §-hoz

A Szabs. tv. kimondja, hogy ha az elkövető munkakötelezettségének nem tesz eleget, a közérdekű munkát a bíróság szabálysértési elzárás büntetésre változtatja át, azonban nem egyértelműen határozza meg azt, hogy az átváltoztatásra irányuló eljárásra milyen szabályok vonatkoznak. A törvény ezért kimondja, hogy a bíróság ilyen esetben a meg nem fizetett pénzbírság, helyszíni bírság szabálysértési elzárásra átváltoztatásra irányuló eljárás szabályainak megfelelő alkalmazásával jár el.

A 170. §-hoz

A Szabs. tv. 144/A. § (2) bekezdésében meghatározott nyilvántartás együtt kezeli a foglalkoztatókat és az elkövetőket is. Szükséges ennek szétválasztása „foglalkoztatói” és „elkövetői” nyilvántartásra. A foglalkozás-egészségügyi alkalmasságra vonatkozó igazolás helyett a jövőben egységesen foglalkoztathatósági szakvélemény beszerzése válik szükségessé. A módosítás szerint a közérdekű munkára jelentkezőt érintő foglalkoztathatósági szakvélemény tekintetében is alkalmazni kell azt a - az egyszerűsített foglalkoztatásra vonatkozó foglalkoztathatósági szakvéleményre vonatkozó - rendelkezést, miszerint a foglalkoztathatósági szakvélemény a kiállításától számított egy évig érvényes és több foglalkoztatónál felhasználható. Kiegészül még a rendelkezés (5) bekezdése további kijelölhető foglalkoztatóval, az állam és a helyi önkormányzat kizárólagos gazdasági tevékenységet ellátó szervezettel, ha a feladata közfeladat vagy közszolgálat ellátására irányul.

A 171. §-hoz

A méltányossági kérelmek megalapozott elbírálásához szükséges, hogy az elkövető a kérelem alapjául szolgáló indokait okirattal igazolni tudja. Indokolt esetben további adatgyűjtés válhat szükségessé, amelynek végrehajtását a helyi önkormányzat jegyzője végzi.

A 172-178. §-hoz

A szabálysértési nyilvántartási rendszer módosítását indokolja a szabálysértési nyilvántartási rendszerhez kapcsolódó adatszolgáltatás rendjének megváltozása. Ezen túlmenően egyes adatok nyilvántartásának pontosítása, az adatközlő szervek módosítása is szükséges.

A személyi adatok változását a személyazonosító adatok nyilvántartása kronológiai sorrendben kell, hogy tartalmazza. Nyilvántartási adattartalomként lakó- és tartózkodási hely helyett indokolt a mindkettőt magában foglaló lakcímet, továbbá a személyiadat- és lakcímnyilvántartással összhangban az értesítési címet megjelölni.

A fentiek mellett a statisztikai adatszolgáltatáshoz a szabálysértési hatóságoknak eddig külön nyilvántartást vagy feljegyzést kellett vezetni azokról az adatokról, amelyeket a nyilvántartás részére nem kellett megküldeni, de azokból statisztikai adatokat kell szolgáltatni. A szabálysértési nyilvántartási rendszerben kezelendő adatok köre többek között annak figyelembevételével került kibővítésre, hogy az adatközlők a nyilvántartás részére történő adatszolgáltatással egyidejűleg tudjanak olyan adatokat is közölni, amelyek alapján elkészíthetőek a kért statisztikai kimutatások. Az adatközlési kötelezettséggel kapcsolatos feladatok ugyan növekednek, azonban a statisztikai adatszolgáltatással kapcsolatos feladatok alól ezek a szervek mentesülnek.

A Szabs. tv. 153. § (2) bekezdés m) pontjában megjelenő bővülő adattartalom indoka, hogy az elkövető szabálysértési előéletéről teljes körű és aktuális információk szerepeljenek minden szabálysértési eljárásban részt vevő szerv vagy személy számára, vagyis a jogalkotó célja az, hogy a szabálysértési eljárásban kezelendő valamennyi adatot az eljárásban, illetve a végrehajtás során közreműködő valamennyi szerv, hatóság a szabálysértési nyilvántartási rendszerből ismerhesse meg, valamint a gyakorlatban szükséges statisztikák egyetlen központi helyről és azonnal teljesíthető módon elkészíthetők legyenek.

Tekintettel arra, hogy a szabálysértési nyilvántartási rendszerben kezelendő adatok közhitelességét az elektronikus úton közvetlen hozzáférésre jogosult szervek, illetve személyek biztosítják, így elengedhetetlen annak ellenőrizhetősége, hogy adott tételt mely személy, milyen jogosultság alapján vezetett be a nyilvántartásba, törölt a nyilvántartásból, vagy valamely adaton módosított. Az adatokkal való visszaélés elkerülése, valamint az esetleges visszaélések miatti felelősségre vonás megalapozottságára tekintettel nélkülözhetetlen, hogy az adatokhoz közvetlenül hozzáférő személy személyazonossága és elérhetősége kétséget kizáróan megállapítható legyen.

A törvény által bevezetett új kategória, vagyis az elektronikus úton, egyedi informatikai alkalmazás igénybevételével történő adatigénylés azt jelenti, hogy azon szervek, melyek számára a Szabs. tv. közvetlen hozzáférést nem biztosít, azonban adatigénylést törvény alapján előterjeszthetnek, az adatigénylésüket nem csak papíralapon terjeszthetik elő, hanem elektronikus úton is. Ez esetben tehát az adatkezelés célját és a kért adatok körét ugyanúgy meg kell jelölniük adatigénylésükben, mintha papírformátumban terjesztenék elő kérelmüket, csak most már az igénylést elektronikus formában is előterjeszthetik. Az adatigénylés ezen formában történő előterjesztésekor is a másik oldalon mindig jelen van a szabálysértési nyilvántartási rendszer kezelésére jogosult személy, aki döntést hoz arról, hogy a kérelmező azon célból és azon adatokat, amelyeket megjelölt, valóban megkaphatja-e. Az adatigénylését elektronikus úton előterjesztő kérelmező nem fér közvetlenül hozzá a nyilvántartás adataihoz. Kizárólag egy erre a célra kialakított felületen tudja adatigénylés iránti kérelmét tudatni a szabálysértési nyilvántartó szervvel. Ha a szabálysértési nyilvántartó szerv döntése pozitív, a választ, vagyis a kérelmezett adatokat, szintén elektronikus formában juttatja el az adatigénylőhöz.

A szabálysértési nyilvántartási rendszer használatára jogosultak nyilvántartásának létrehozását az érintett személyek személyazonosító adatainak kezelése indokolja abból a célból, hogy azok pontosan azonosíthatóak legyenek. Ez egyrészt elősegíti a jogszerűtlen adatkezelés megelőzését, valamint annak esetleges bekövetkezése esetén a felelősségre vonást, másrészt lehetőséget biztosít az érintett - az információs önrendelkezési jogról és az információszabadságról szóló törvény (a továbbiakban: Info.tv.) szerinti - önrendelkezési jogának érvényesüléséhez. Az Info.tv. rendelkezéseivel összhangban, az egyes személyes adatok tárolásának időtartama a jogosultság megszűnésétől számított öt évben határozható meg.

A büntetőeljárás során az illetékes nyomozóhatóság, ügyészség és bíróság számára a Be. lehetővé teszi [178/A. § (2) bekezdés], hogy az elkövetőnek mind a bűnügyi-, mind a szabálysértési előéletét figyelembe vegye. Ezen feladatuk folyamatos és zökkenőmentes ellátása érdekében indokolt, hogy a bűnügyi nyilvántartáshoz való közvetlen hozzáférés mellett a szabálysértési nyilvántartási rendszer releváns adataihoz is hozzáférést biztosítsunk.

A Szabs. tv. 153. §-ának újra megállapítását a több helyen előforduló technikai pontosítás indokolta.

A 179. §-hoz

A tényállás címe és tartalma nem volt szinkronban, ezt rendezi a módosítás.

A 180. §-hoz

Indokolt az alaptalan és a valódi segélykérések bejelentését megakadályozó magatartás szabálysértésként történő szankcionálása, mert veszélyezteti a valódi vészhelyzetben lévők telefonhívásának fogadását, a veszélyhelyzetben lévő személyek mentésének megkezdését.

A 181. §-hoz

A katasztrófavédelemről és a hozzá kapcsolódó egyes törvények módosításáról szóló 2011. évi CXXVIII. törvény előírja a gazdasági és anyagi szolgáltatási kötelezettség teljesítését, ezért ennek elmulasztását szükséges szankcionálni.

A 182. §-hoz

A Szabs. tv. 2012. április 15-ével már nem szankcionálta az egyes szabálysértésekről szóló 218/1999. (XII. 28.) Korm. rendelet 55. §-a szerinti vasúti szabálysértés törvényi tényállást. Tekintettel arra, hogy az abban szereplő magatartások más szabálysértési tényállás fogalmi körébe nem vonhatók be és a közlekedésbiztonságra veszélyt jelentenek, továbbra is szankcionálni kell azokat. Szükséges a közösségi közlekedésre nagy veszélyt jelentő, a vasúti pályahálózatot működtető vasúti társaságok érdekeit súlyosan sértő elkövetési magatartások szabálysértéssé nyilvánítása.

A vasúti jogsértések bírságolása általában megoldott a légi-, a vasúti és a víziközlekedési balesetek és egyéb közlekedési események szakmai vizsgálatáról szóló 2005. évi CLXXXIV. törvény alapján, azonban tekintettel arra, hogy a tényállásban foglalt cselekmények csak közvetve vannak összefüggésben a vasúti közlekedés biztonságával, ezért ezen cselekményekre a bírságolás nem terjed ki.

A 183. §-hoz

Az erdőről, az erdő védelméről és az erdőgazdálkodásról szóló törvény jelenleg a megjelölt szabályszegések esetére erdővédelmi bírság kivetéséről rendelkezik. Ez azonban leszűkíti a jogszerűtlenséget észlelő hatósági személy közvetlen és azonnali intézkedési lehetőségét. Hatékonyabb és így nagyobb visszatartó erejű tehát, ha az elkövető ilyen esetekben szabálysértési bírsággal sújtható.

A 184. §-hoz

A 243. § (1) bekezdés b) pontja jelenleg csak az erdőkből kitermelt faanyag jogszerűtlen szállítását foglalja magába. Mind szakmailag, mind pedig a jogalkalmazás szempontjából indokolt azonban, ha a rendelkezés minden fakitermelésből származó faanyag jogszerűtlen szállítására kiterjed.

A 185. §-hoz

A rendelkezés pontosítása szükséges, figyelemmel arra, hogy a Büntető Törvénykönyvről szóló 2012. évi C. törvény hatálybalépéséhez kapcsolódó átmeneti rendelkezésekről és egyes törvények módosításáról szóló 2012. évi CCXXIII. törvény 233. §-a hatályon kívül helyezte a Szabs. tv. 139. § (2) bekezdésében meghatározott külön gondoskodást igénylő mentális vagy fizikai állapotra vonatkozó rendelkezést.

A 250. § (2) bekezdés d) pontjában az államháztartásért felelős miniszter helyett az adópolitikáért felelős minisztert kell feltüntetni, mivel a helyszíni bírság kiszabására a Nemzeti Adó- és Vámhivatal jogosult, amelynek felügyelete a nemzetgazdasági miniszter adópolitikáért való felelősségi körébe tartozik.

A 186. §-hoz

A Szabs. tv. 252. §-ának két (4) bekezdése volt, ezért szükséges a módosítás.

Emellett átmeneti rendelkezés beiktatása szükséges, hogy a kártalanítással összefüggő szabályokat a már végrehajtott ügyekben is alkalmazni lehessen.

A 187. §-hoz

A koherencia megteremtéséhez szükséges szövegcserés módosításokat tartalmazza.

Az alábbiakban azon szövegcserék indokolására kerül sor, amelyek nem kifejezetten technikai jellegűek.

5. A gördülékeny jogalkalmazás érdekében szükséges megteremteni a lehetőségét annak, hogy az eljárás alá vont személy a jogorvoslati jogáról szóban is lemondhasson.

10-11. A Szabs. tv. csak az eljárás alá vont személytől lefoglalt dologról rendelkezik, holott lehetőség van arra, hogy a dolgot más személytől foglalják le, ezért indokolt a pontosítás.

17. Nem csak a felelősséget megállapító vagy az eljárást megszüntető határozatot kell közölni a sértettel és képviselőjével, hanem a feljelentést elutasító határozatot is.

21. Az, hogy az eljárás alá vont személy vagy más személy meghallgatása nem szükséges és a tényállás tisztázott, nem jelenti egyben azt is, hogy egyéb bizonyítékok beszerzésére nincs szükség.

22. A Szabs. tv. 112. § (5) bekezdésének megfogalmazása pontatlan a kifogás visszavonása esetén irányadó eljárással kapcsolatban. Ebben az esetben a szabálysértési hatóság határozata jogerőre emelkedik és nyilvánvalóan nem lehet szó az eljárás megszüntetéséről.

23. A tárgyalás elnapolásának oka lehet számos olyan körülmény, amely mellett a nyolc napos határidő nem tartható, például az eljárás alá vont személy lakcímének ellenőrzése, tanú idézése, szakértő kirendelése. Emiatt indokolt az elnapolásra vonatkozó időpont meghosszabbítása.

30-31. A közérdekű munka esetén a munka jellegének meghatározásánál nem elegendő az elkövető egészségi állapotának figyelembe vétele, hanem foglalkoztathatósági szakvélemény beszerzése szükséges, amelyre 15 munkanapot biztosít a törvény.

33. A Szabs. tv. 144/A. § (6) bekezdése szerint az (5) bekezdés a)-c) pontjában meghatározott foglalkoztatók - így minden költségvetési szerv is - kötelesek bejelentkezni a foglalkoztatói nyilvántartásba. Figyelemmel arra, hogy ez nem minden költségvetési szervre kell, hogy kiterjedjen, de bármelyik szerv nyilvánvalóan bejelentkezhet, ezért szükséges a módosítás.

38. A tulajdon elleni szabálysértések esetén alkalmazandó érték-egybefoglalás szabálya miatt jelentőséggel bír, hogy a nyilvántartásban a felsorolt adatok szerepeljenek.

48. A 193. § (2) bekezdés módosítása azért szükséges, mivel a „harapós kutya” megfogalmazás nem kellően egzakt, így jogbizonytalanságot okoz. Ha az ebet veszélyessé nyilvánították, a kormányrendelet is előírja a figyelemfelkeltő tábla kapura való kitételét.

50. A hulladékról szóló törvényben meghatározott definícióval való összhangot kellett megteremteni.

53. Szükséges a nevelési-oktatási intézmények működéséről és a köznevelési intézmények névhasználatáról szóló EMMI rendeletnek megfelelően alakítani a szabályozást.

A 188. §-hoz

A Szabs. tv.-ből hatályon kívül helyező rendelkezéseket tartalmazza.

1. Elzárással is büntethető szabálysértés miatt nincs helye fegyelmi eljárásnak, az minden esetben a bíróság hatáskörébe tartozik, ezért a bíróság nem keresi meg a katona elöljáróját.

2. Figyelemmel arra, hogy a Szabs. tv. kiegészült a 42/A. §-sal, indokolatlan a 41. § (1) bekezdésének második mondatát fenntartani.

3. A Szabs. tv. nem ad felhatalmazást a Kormánynak, hogy más intézeteket is kijelöljön az elzárás büntetés végrehajtására, ezért indokolatlan a Szabs. tv.-ben erről rendelkezni.

4. A gyakorlatban problémát jelentett, hogy az ügyésznek csak akkor kell határozatot hozni, ha az elővezetéssel nem ért egyet. Ezzel szemben a 72. § (5) bekezdése úgy rendelkezik, hogy a határozat meghozataláig az elővezetés nem hajtható végre. Ezért az egyértelmű végrehajtás érdekében szükséges a törlés.

5. A szövegrész törlése indokolt, mivel a büntethetőséget kizáró okok magukba foglalják az eljárás megszüntetésére vonatkozó okokat.

6. A 116. § (4) bekezdésének hatályon kívül helyezése azért indokolt, mivel a 138. § rögzíti a végzés jogerőre emelkedésének idejét.

7-10. Ezekben a pontokban azért került sor hatályon kívül helyezésre, mert a szabálysértési nyilvántartási rendszerben szerkezet-átalakítás történt.

11-12. A szervezett bűnözés elleni fellépés koordinációjáért felelős közigazgatási szerv adathozzáférési jogosítványait törölni szükséges, mivel az e mögött a rendelkezések mögött meghúzódó jogalkotó szándék nem teljesült be.

13-14. és 16. A katasztrófavédelmi szerv nem tart helyszíni ellenőrzést, ezért nem indokolt a helyszíni bírság kiszabási jogát fenntartani.

15. A 2013. július 1-jén hatályba lépő új Btk. 415. §-ában és a Szabs. tv. 236. §-ában szabályozott rossz minőségű termék forgalomba hozatalának tényállása nincs egymással összeghangban, ennek megteremtése érdekében szükséges a módosítás.

A 189-192. §-hoz

A törvény a szén-monoxid érzékelő berendezés működtetésére vonatkozó kötelezettséget a közösségi létesítmények azon része vonatkozásában határozza meg, amelyek huzamosabb emberi tartózkodásra szolgálnak, így a CO-expozíciónak való kitettség veszélye nagyobb.

A villamos hálózatról működő és az elemes szén-monoxid érzékelők forgalmazásához a gyártónak nyilatkoznia kell a kisfeszültségű berendezésekről szóló irányelvnek (LVD) és az elektromágneses összeférhetőségre (EMC) vonatkozó irányelvnek való megfelelőségről, továbbá egy műszaki leírást kell a termék mellé adnia. Az MSZ EN 50291 szabványnak való megfelelést nyilatkozattal kell igazolnia a forgalmazónak.

Az érzékelő berendezés meglétét a kéményseprő-ipari közszolgáltató ellenőrzi. A hatósági szankcionálást a tűzvédelmi hatósághoz telepíti a törvény.

-----STARTING---POINT---VEGE---

A 193-196. §-hoz

Záró rendelkezések, hatályba léptető és sarkalatossági rendelkezések, valamint a jogharmonizációs követelményeknek való megfelelést deklaráló záradék.