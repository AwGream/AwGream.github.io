2012. évi CCI. törvény indokolása

az atomenergiáról szóló 1996. évi CXVI. törvény módosításáról

-----STARTING---POINT---ALTALANOS--- 

A Magyarország helyi önkormányzatairól szóló 2011. évi CLXXXIX. törvény (a továbbiakban: Ötv.) újraszabályozta a helyi önkormányzatok társulásainak szabályait. A 2013. január 1-jétől hatályba lépő új rendelkezések nem tesznek lehetővé törvényi szinten eltérő szabályozást az Ötv. által megfogalmazott szabályokhoz képest.

Az atomenergiáról szóló 1996. évi CXVI. törvény (a továbbiakban: Atv.) 10/A. §-a a Központi Nukleáris Pénzügyi Alapból folyósítandó támogatások miatt fogalmazott meg az általánostól eltérő szabályokat a helyi önkormányzatok társulásai létrehozását illetően, a helyi önkormányzatok társulásairól és együttműködéséről szóló korábbi, 1997. évi CXXXV. törvény értelmében. Jelenleg azonban már szükségtelen az általánostól eltérő szabályok megfogalmazása, elégséges az eddigi eltérő szabályokat a Központi Nukleáris Pénzügyi Alapból nyújtandó támogatások folyósításának törvényi feltételeként meghatározni. Az Atv. módosításával megteremtődik az Atv.-nek és az Ötv.-nek a helyi önkormányzatok társulásaira vonatkozó rendelkezései közötti szabályozási összhang.

Az államháztartásról szóló 2011. évi CXCV. törvény (a továbbiakban: Áht.) a korábbi szabályozástól eltérően részletesen rendelkezik a költségvetési támogatásról. Az Atv. 10/A. §-ának kiegészítése ennek megfelelően rendezi a támogatás folyósításának szabályait.

-----STARTING---POINT---RESZLETES---

Az 1. §-hoz

Az Ötv. újraszabályozta a helyi önkormányzatok társulásainak szabályait. A 2013. január 1-jétől hatályba lépő új rendelkezések nem tesznek lehetővé törvényi szinten eltérő szabályozást az Ötv. által megfogalmazott szabályokhoz képest. A törvény az Ötv.-vel való összhang megteremtése érdekében nem fogalmaz meg eltérő szabályokat az Ötv.-hez képest, ugyanakkor részletesen tartalmazza a tárgybani önkormányzati társulásoknak nyújtható támogatásra vonatkozó rendelkezéseket. E rendelkezések tartalma igazodik az önkormányzati társulásoknak nyújtott támogatások több évtizede kialakult rendszeréhez. E rendszer egyik eleme az is, hogy a támogatás esedékes részösszegének lehívását a tároló engedélyese kezdeményezi. A lehívás alapján a Központi Nukleáris Pénzügyi Alap kezelője a támogatás részösszegét közvetlenül a társulásnak utalja át. E szabály - figyelemmel arra, hogy a tároló engedélyese nem minősül az Áht. szabályai szerinti lebonyolító szervnek - ténylegesen az Áht.-tól eltérő rendelkezést tartalmaz. Ilyen eltérés kimondása kizárólag törvényi szinten lehetséges.

A 2. §-hoz

Pontosítja azon esetek körét, amikor határozat végrehajtásának felfüggesztésére nem kerülhet sor.

A 3. §-hoz

A 3. § az 1. §-ban foglalt módosítással összefüggésben pontosítja az Atv. 62. § (1) bekezdésében szereplő, a 10/A. § konkrét bekezdésére való hivatkozást.

A 4. §-hoz

A 4. § szintén az 1. §-ban szereplő módosításhoz kapcsolódóan pontosítja az Atv. 62. § (5) bekezdésének szövegét. A hatályos szabályozás szerint a Központi Nukleáris Pénzügyi Alapból történő kifizetés a 40. § (1) bekezdése szerint kijelölt szerv útján lehetséges. Ugyanakkor a jelen módosítás eredményeként a Központi Nukleáris Pénzügyi Alap kezelője az önkormányzati társulásoknak adott támogatást közvetlenül utalja át a társulás számára.

Az 5. §-hoz

A rendelkezés biztosítja az Atv. 14. § (4b) bekezdésének alkalmazását a folyamatban lévő eljárásokban is.

A 6. §-hoz

A 6. § az 1. §-hoz kapcsolódóan pontosítja a felhatalmazó rendelkezést. Egyrészt a hatályos szövegében feleslegesen szerepel a támogatás mértékének meghatározására vonatkozó felhatalmazás, hiszen azt a mindenkori költségvetési törvény határozza meg. Másrészt a hatályos felhatalmazásban meghatározott kérdéskörökön túl felhatalmazás megadása szükséges a támogatás felosztásának módjára és a folyósítására, továbbá a támogatási szerződés megkötésére vonatkozó szabályok megalkotása tekintetében is.

A 7. §-hoz

Az Atv. 66/A. § (4) bekezdése az önkormányzati társulásokat érintő korábbi módosításhoz kapcsolódó átmeneti szabályt tartalmazza. Tekintettel arra, hogy e rendelkezés már végrehajtottá vált, e rendelkezés hatályon kívül helyezése indokolt.

-----STARTING---POINT---VEGE---

A 8. §-hoz

Hatályba léptető rendelkezést tartalmaz.