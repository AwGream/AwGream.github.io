2009. évi LXXVIII. törvény indokolása

az egyes nagy értékű vagyontárgyakat terhelő adóról

-----STARTING---POINT---ALTALANOS--- 

A törvény szorosan illeszkedik a Kormánynak az adórendszer szerkezeti változásokat elirányzó törekvéseihez. Az adórendszer átalakítása keretében ugyanis a vagyoni és forgalmi típusú adók növelésével nyílik lehetőség a munkát terhelő közterhek csökkentésére.

A vagyonadó szükségessége más aspektusban úgy merül fel, hogy noha az Alkotmány a jövedelem- és vagyonarányos közteherviselés elvét fogalmazza meg, a vagyoni típusú adók szerepe az adórendszerben marginális, nemzetközi összehasonlításban az adóbevételeken belüli súlya elmarad az átlagosnak tekinthető értéktől (OECD államokban 2%, Magyarországon 0,8% 2007-ben). Ennek oka elsősorban az, hogy az ingatlanok adóztatása esetleges, arról az önkormányzatok dönthetnek. Természetesen azt is számításba kell venni, hogy nem az ingatlan az egyetlen vagyontárgy, melyet vagyoni típusú adó terhelhet.

Mindezen megfontolások mellett terjeszti elő a Kormány a törvény szerinti - központi adóként működő, az állami adóhatóság által beszedendő - közterhet, amely valójában négyféle vagyontárgy adóját foglalja magában: a lakóingatlanok adóját, a vízi járművek adóját, a légi járművek adóját, a nagyteljesítményű személygépkocsik adóját.

-----STARTING---POINT---RESZLETES---

I. fejezet

ÁLTALÁNOS RENDELKEZÉSEK

Az 1. §-hoz

A törvény elvi éllel rögzíti, hogy a törvény szerinti lakóingatlan, vízi jármű, légi jármű, nagy teljesítményű személygépkocsi után áll fenn adókötelezettség. A törvény arról is rendelkezik, hogy a nem szabályozott kérdésekben az adózás rendjéről szóló 2003. évi XCII. törvény (a továbbiakban: Art.) rendelkezéseit kell alkalmazni (így például az adózó jogosult az adó elengedését, mérséklését kérni, ha az adótartozás megfizetése az adóalany és a vele egy háztartásban élők megélhetését veszélyeztetné vagy - átmeneti fizetési nehézség esetén - kérheti az adó halasztását, részletfizetést).

A 2. §-hoz

A törvény értelmezi az egyes fogalmakat.

A 3. §-hoz

A törvény meghatározza, hogy mely szervezetek mentesek a vagyonadó (azaz valamennyi, a vagyonadóban szabályozott adó) alól. A törvény értelmében tehát a Magyar Állam, a helyi önkormányzatok és azok társulásai, a települési, területi és kisebbségi önkormányzatok, a költségvetési szervek, az Észak-atlanti Szerződés Szervezete, az egyházak mentesülnek az adó alól. Ugyancsak adómentes az a személy, akiknek/amelynek mentességét nemzetközi egyezmény biztosítja.

II. fejezet

A LAKÓINGATLANOK ADÓJA

A 4. §-hoz

A törvény az adó tárgyaként azt a lakóingatlant határozza meg, melyet az értelmező rendelkezések között definiál. E szerint ide tartozik a lakás, az üdülő vagy a lakásnak, üdülőnek minősülő épületrész az ezekhez tartozó telekkel, telekhányaddal (lakóingatlan) együtt. Az értelmező rendelkezések között szerepel a lakás, illetve az üdülő fogalma is. (Fizetési kötelezettség azonban csak akkor keletkezik, ha a lakóingatlan forgalmi értéke a naptári év első napján legalább 30 millió forint, ilyenkor azonban az adókötelezettség már az első forinttól fennáll.)

Az 5. §-hoz

A törvény értelmében - főszabály szerint - az adó alanya és fizetésre kötelezettje az a személy vagy szervezet, aki a naptári év első napján a lakóingatlan tulajdonosa, vagy ha az ingatlant vagyoni értékű jog terheli, annak jogosítottja. Több tulajdonos esetén a tulajdonosok tulajdoni hányadaik arányában adóalanyok.

A törvény lehetővé teszi, hogy ha a lakóingatlannak több adóalanya van, akkor közülük egy, nyilatkozatban vállalja a bevallás-benyújtási és az adófizetési kötelezettséget, természetesen az egész ingatlanra nézvést. Ha a nyilatkozatot tevő e kötelezettségét nem teljesíti és vele szemben a végrehajtás eredménytelenül zárult, akkor az adóalanyok (jogosultsági arányuknak megfelelően) kötelesek az adótartozás megfizetésére. A tulajdonosok mögöttes felelőssége lép életbe akkor is, ha a vagyoni értékű jog jogosítottja, mint az adó alanya, az adót nem fizeti meg, s a végrehajtás is eredménytelenül zárul.

A 6. §-hoz

A törvény pontosan meghatározza az adókötelezettség keletkezésének, megszűnések napját a lakóingatlan utáni vagyonadóban. E szerint a lakóingatlan adókötelezettsége lakóingatlanra kiadott használatbavételi, illetőleg fennmaradási engedély jogerőre emelkedését követő év első napján keletkezik. Az engedély nélkül épült vagy anélkül használatba vett lakóingatlan esetén az adókötelezettség a tényleges használatba vételt követő év első napján keletkezik.

Az adókötelezettség keletkezésére irányadó szabályokkal párhuzamosan a törvény szerint megszűnik az adókötelezettség a lakóingatlan után akkor, ha az adóköteles épület megsemmisül vagy lebontják, mégpedig az esemény bekövetkezte évének utolsó napján.

A törvény arról is rendelkezik, hogy az adókötelezettségben bekövetkező változást a következő év első napjától kell figyelembe venni, illetve, hogy az ingatlan használatának szünetelése az adókötelezettséget értelemszerűen nem érinti (az adókötelezettség ez utóbbi esetben is fennáll).

A 7. §-hoz

A törvény a lakóingatlanok utáni adóban - hasonlóan az építményadóban több év óta érvényesülő jogintézményhez - lehetővé teszi az adófelfüggesztést.

Ennek lényege, hogy 62. életévüket betöltötteknek, továbbá a rokkant vagy rehabilitációs járadékban részesülő embereknek a valóban lakhatásul szolgáló lakóingatlanuk után az adót az esedékességkor ne kelljen megfizetni akkor sem, ha a méltányosság gyakorlásának feltételei nem állnak fenn. Az adófizetést ugyanis alanyi jogon - természetesen kamatfizetés mellett - akár halálukig is halaszthatják. A meg nem fizetett adó ilyenkor (kamatokkal együtt) az örökösöket terheli, illetve, ha az ingatlant még életükben elidegenítik, vagy a jogosult már nem kívánja igénybe venni a kedvezményt, akkor a kötelezettnek (az adóalanynak) szintén meg kell fizetni az elhalasztott adót.

Az adófelfüggesztést - mégpedig kamatmentesen - kérheti a kiskorú adóalany örökös is, azzal, hogy neki az adót nagykorúvá válását követő 2 éven belül kell megfizetni, s nem feltétel az sem, hogy az örökölt lakóingatlanban lakjon. A kiskorú örököst is megilleti az a jog, hogy az örökhagyó által korábban igénybe vett adófelfüggesztést folytassa, a rá vonatkozó feltételek mellett.

A 8. §-hoz

A törvény kiterjeszti az adófelfüggesztésre jogosultak körét a foglalkoztatás elősegítéséről és a munkanélküliek ellátásáról szóló 1991. évi IV. törvény szerinti azon álláskeresőkre is, akiknek munkavégzésre irányuló jogviszonya a munkáltató érdekkörében felmerült ok miatt szűnt meg, azzal, hogy esetükben az adófizetés halasztása legfeljebb 2 év, s kamatot csak a második év adója után kell fizetni. A halasztott adót e körben az adóalanynak a harmadik évben kell megfizetni 12 egyenlő részletben.

Az adófelfüggesztés igénybevétele természetesen nem kötelező, az csak egy lehetőség, kedvezmény az érintett alanyi kör számára.

A 9. §-hoz

A törvény mentességet biztosít a jogszabályban műemlékké nyilvánított, vagy önkormányzati rendelet alapján helyi egyedi védelem alatt álló azon ingatlanépületre, amelyet 2010. január 1-jét követően kiadott építési engedély alapján felújítanak. A mentesség az épület, illetve a felújítás alatt álló épületben lévő önálló épületrész (lakás, azaz lakóingatlan) után az építési engedély jogerőre emelkedését követő három adóévben illeti meg az adó alanyát. A törvény tartalmazza az igénybevétel részletes eljárási szabályait is.

A 10. §-hoz

A törvény az adó alapjaként a lakóingatlannak a naptári év első napján fennálló állapot szerinti forgalmi értékét határozza meg. A forgalmi érték az a pénzben kifejezhető érték, amely a vagyontárgy eladása esetén - a vagyontárgyat terhelő adósságok figyelembe vétele nélkül - árként általában elérhető.

A 11. §-hoz

A törvény az adó mértékét sávosan progresszíven határozza meg. Az adóalapnak az 30 millió forintot meg nem haladó része után 0,25%, 50 millióig 0,35%, fennmaradó része után 0,5%.

A 12. §-hoz

A törvény - elismerve azt, hogy a nagycsaládosok jellemzően nagyobb méretű és sokszor értékesebb lakásban laknak - adókedvezményt fogalmaz meg annak az adóalanynak, aki háztartásában 3 vagy annál több gyermeket szülőként - ide értve a nevelő, örökbefogadó szülőt is - nevel (tart el), méghozzá a lakóhelyéül szolgáló lakás utáni adóból. A kedvezmény a harmadik és minden további gyermekenként 15%-os mértékű, legfeljebb azonban a 100 millió forint adóalapra jutó adó erejéig illeti meg az adózót. A gyermek fogalmát a törvény az értelmező rendelkezések között határozza meg.

A törvény adókedvezményt irányoz elő a lakóingatlan, illetve a lakóingatlant tartalmazó épület felújítása esetére. E körben megadja felújítás fogalmát is, külön a lakóingatlanra, s külön a lakingatlant tartalmazó épületre.

Az adókedvezmény a felújítással összefüggésben igénybe vett szolgáltatás-nyújtásról, vásárolt termékről az adóalany nevére kiállított számlában szereplő általános forgalmi adó összegével egyezik meg. Mértéke azonban nem haladhatja meg az egy évi adó összegét.

A törvény szerint a 2010. január 1-jét követően megkezdett felújítások esetén lehet igénybe venni az adókedvezményt, mégpedig a felújítást követő adóév adójából.

A 13. §-hoz

A törvény szerint - a kettős adóterhelés elkerülése érdekében - az adó alanya levonhatja a fizetendő vagyonadó összegéből a lakóingatlan után adóévre járó (az önkormányzati adóhatóság által megállapított) helyi építmény- vagy üdülőépület utáni idegenforgalmi adó vagy kommunális adó összegét.

A 14. §-hoz

A törvény mentessé teszi azokat a lakóingatlanokat, melyek forgalmi értéke a 30 millió forintot nem éri el, és ténylegesen életvitelszerűen a tulajdonos vagy a vagyoni értékű jog jogosítottja lakja. Az adóalany további egy, legfeljebb 15 millió forintot érő lakás tulajdonosa lehet adómentesen.

Emellett a törvény mentességet irányoz elő a 62. életévét betöltött adóalany, továbbá a rokkantsági, baleseti nyugdíjban részesülő adóalany számára, mégpedig a lakóhelyéül szolgáló 50 millió forint értéket meg nem haladó lakásából 10 millió forint adóalapig. A mentesség feltétele, hogy az adóalany egyedül vagy ugyanezen feltételeknek megfelelő közeli hozzátartozójával él és a háztartás egy főre eső jövedelme az adóévet megelőző évben az öregségi nyugdíj legkisebb összegének kétszeresét (ez 2009. évben 57.000 Ft) nem haladja meg.

Mentesek azon szakszervezeti üdülők, amelyek elsődlegesen a tagság pihenését szolgálják.

A 15. §-hoz

A törvény bevallás-benyújtási kötelezettséget ír elő azon lakóingatlan után, amely után az adóalanyt fizetési kötelezettség terheli. Illetőleg amelynek a 30 millió forintot, illetőleg a 14. § (1) bekezdés b) pontja alapján a 15 millió forintot eléri.

A 16. §-hoz

A törvény - összefüggésben a 15. § rendelkezésével - rögzíti az ún. számított érték kiszámításának módját. Ennek értelmében az adóbevallás benyújtására kötelezettnek elsőként a lakóingatlana hasznos alapterületét kell megszoroznia a törvény 1. számú mellékletében szereplő, a lakóingatlanra vonatkozó forgalmi értékkel. Ezt követően ezt az értéket meg kell szorozni azon korrekciós tényezők értékével (többtényezős szorzatként), amelyet a törvény a lakóingatlan egyes fizikai jellemzőihez (kor, falazat, komfortfokozat) rendel.

A törvény külön rendelkezést fogalmaz meg arra, hogy az adózó meg tudja állapítani lakingatlana fajtáját (lakás vagy üdülő), különös tekintettel arra, ha az ingatlan-nyilvántartás e tekintetben nem egyértelmű.

III. fejezet

A VÍZI JÁRMŰVEK ADÓJA

A 17. §-hoz

A törvény az adó tárgyaként a hajózási hatóság (Nemzeti Közlekedési Hatóság) által vezetett hatósági nyilvántartásban szereplő (lajstromba vett) vízi járművet, illetve a személyi jövedelemadóról szóló 1995. évi CXVII. törvény szerinti belföldi illetőségű személy vagy belföldön bejegyzett szervezet olyan vízi járművét teszi meg, amely a hatósági nyilvántartásba bejegyzés műszaki feltételeinek megfelel, de a nyilvántartásban nem szerepel, vagy bejegyzésére külföldön került sor.

A törvény értelmező rendelkezései értelmében vízi járműnek minősül a vízi közlekedésről szóló 2000. évi XLII. törvény szerinti úszólétesítmények közül a tengeri nagyhajó, belvízi hajó, motoros vízi sporteszköz, de csak abban az esetben, ha a (vitorlás) vízi jármű névleges vitorlafelülete a 25 m2-t meghaladja, illetve motoros vízi jármű esetén a főgép teljesítménye az 50 kilowattot meghaladja. (Nem adótárgy tehát a vízi közlekedésről szóló 2000. évi XLII. törvény szerinti csónak és a nem gép meghajtású vízi sporteszköz.)

A 18. §-hoz

A törvény értelmében az adó alanya az a személy, aki vagy amely a naptári év első napján a vízi jármű tulajdonosa. Több tulajdonos esetén a tulajdonosok tulajdoni hányadaik arányában tekintendők adóalanynak.

A 19. §-hoz

A törvény rendezi az adókötelezettség keletkezését, megszűnését, illetve rendelkezik arról, hogy az adókötelezettségben bekövetkező változást (adóalany személye, az adótárgy jellemzője) a változást követő évtől kell figyelembe venni. Az adókötelezettség a vízi jármű elidegenítése vagy a vízi jármű megsemmisülése évének utolsó napján szűnik meg.

A 20. §-hoz

A törvény adóalapként a vízi jármű értékével pozitív korrelációban álló (vitorlás jármű esetén) a vitorlás névleges vitorlafelületét, motoros vízi jármű esetén pedig a főgép (hajtómotor) teljesítményét teszi meg adóalapnak.

A 21. §-hoz

A törvény az adó mértékét a vízi jármű kora szerint differenciáltan, a kétféle adóalapnak megfelelően kétféle módon határozza meg. Ennek megfelelően vitorlás vízi jármű esetén az adó mértéke 500-2 000 Ft/m2, motoros vízi jármű esetén 150-300 Ft kilowattonként.

A 22. §-hoz

A törvény több jogcímen is megfogalmaz mentességet a vízi jármű használatára és az adó céljára figyelemmel. Így mentességet élvez az engedélyezési kötelezettség alá eső tevékenység ellátásának céljára üzemeltetett vízi jármű, a sportszövetség vagy az ahhoz tartozó sportegyesület tulajdonában, üzemeltetésében lévő vízi jármű, a vízimentés céljára szolgáló vízi jármű, valamint az 1950. év előtt tervezett eredeti történelmi vízi jármű, illetve annak a túlnyomóan eredeti anyagokból készített és a gyártó által ilyenként feltüntetett egyedi utánzata.

IV. fejezet

A LÉGI JÁRMŰVEK ADÓJA

A 23. §-hoz

A törvény szerint az adó tárgya a hatósági nyilvántartásban szereplő (lajstromba vett) polgári légi jármű, illetve belföldi illetőségű személy olyan légi járműve, amely a hatósági nyilvántartásba bejegyzés műszaki feltételeinek megfelel, de a nyilvántartásban nem szerepel vagy bejegyzésére külföldön került sor. Adóköteles légi járműnek minősül a légi közlekedésről szóló 1995. évi XCVII. törvény alapján a hőlégballon, a léghajó, a helikopter, a repülőgép, a sárkányrepülő, a vitorlázógép.

A 24. §-hoz

A törvény értelmében az adó alanya az a személy, aki vagy amely a naptári év első napján a légi jármű Polgári Törvénykönyv szerint tulajdonosa. Több tulajdonos esetén a tulajdonosok tulajdoni hányadaik arányában tekintendők adóalanynak.

A 25. §-hoz

A törvény rendezi az adókötelezettség keletkezését, megszűnését, illetve rendelkezik arról, hogy az adókötelezettségben bekövetkező változást (adóalany személye, az adótárgy jellemzője) a változást követő évtől kell figyelembe venni. Az adókötelezettség a légi jármű tulajdonjogának megszerzését követő év első napján keletkezik. Az adókötelezettség a légi jármű elidegenítése vagy a légi jármű megsemmisülése évének utolsó napján szűnik meg.

A 26. §-hoz

A törvény - az adó céljával összhangban - mentességet irányoz elő a sportszövetség és az azzal tagsági jogviszonyban álló sportegyesület tulajdonában vagy üzemeltetésében lévő légi járműre, valamint a Légi Üzembentartási engedéllyel rendelkező szervezet tulajdonában vagy üzemeltetésében álló légi járműre.

A 27. §-hoz

A törvény a légi jármű adóalapjaként annak értékével pozitív korrelációban álló fizikai jellemzőjét, méghozzá a legnagyobb felszálló tömeget határozza meg, figyelemmel arra, hogy az érték meghatározása légi járművek esetén rendkívül vitatható.

A 28. §-hoz

A törvény a légi jármű mértékét attól függően határozza meg, hogy motoros vagy nem motoros légi jármű az adó tárgya, ugyanakkor nem tekinti motoros légi járműnek a motoros és a segédmotoros vitorlázó repülőgépet és a léghajót. Az adómérték mindkét járműkör esetén a gyártási évtől eltelt évek alapján differenciált, ami azt jelenti, hogy az idősebb légi járművek után kisebb az adótétel.

Az adó mértéke a motoros légi járművek esetén némileg magasabb, figyelemmel arra, hogy ezek értéke is több, mint a nem motoros járművek esetén.

Mindezekre figyelemmel motoros légi járművek esetén a légi jármű minden megkezdett 1000 kg-ja után 5000-8000 Ft adót, a nem motoros légi járművek esetén pedig az adóalap megkezdett 100 kg-ja után 2 500-4 000 Ft adót kell fizetni.

V. Fejezet

A NAGY TELJESÍTMÉNYŰ SZEMÉLYGÉPKOCSIK ADÓJA

A 29. §-hoz

A törvény az adó tárgyaként az átlagnál jóval magasabb, 125 kW teljesítményt elérő vagy meghaladó hajtómotorral rendelkező személygépkocsit határozza meg. Nem minősül ugyanakkor adótárgynak az OT rendszámmal ellátott muzeális („old timer”) személygépkocsi.

A 30. §-hoz

A törvény értelmében a nagy teljesítményű személygépkocsi utáni adó alanya a személygépkocsi hatósági nyilvántartás (az Országos Járműnyilvántartás) szerinti tulajdonosa, több tulajdonos esetén az egyes tulajdonosok tulajdoni hányadaik arányában adóalanyok. Ha a személygépkocsi a magyar hatóság által vezetett nyilvántartásban nem szerepel, akkor az adó alanya a személygépkocsi tulajdonosa.

A 31. §-hoz

A törvény rendezi az adókötelezettség keletkezését, megszűnését, illetve rendelkezik arról, hogy az adókötelezettségben bekövetkező változást (adóalany személye, az adótárgy jellemzője) a változást követő évtől kell figyelembe venni. Az adókötelezettség a személygépkocsi tulajdonjogának megszerzését követő év első napján keletkezik. Az adókötelezettség a személygépkocsi elidegenítése vagy megsemmisülése évének utolsó napján szűnik meg.

A 32. §-hoz

A törvény az adó alapjaként a személygépkocsi hatósági nyilvántartásban felfektetett hajtómotorjának teljesítményét határozza meg.

A 33. §-hoz

A törvény szerint az adó mértéke a gépjárműadó mértékeihez igazodik, attól függően, hogy mekkora a személygépkocsi teljesítménye. A 125 kW teljesítményt elérő és 175 kW teljesítményt meg nem haladó gépjármű után az 1991. évi LXXXII. törvény (a továbbiakban: gépjárműadó-törvény) szerinti adóösszeg kétszeresét, a 175 kW teljesítményt meghaladó és 200 kW teljesítményt el nem érő gépjármű után a gépjárműadó-törvény szerinti adóösszeg 2,5-szeresének megfelelő összeget, míg a legalább 200 kW teljesítményt elérő gépjármű után a gépjárműadó-törvény szerinti adóösszeg 3-szorosát „különadóként” kell megfizetni.

A 34. §-hoz

A törvény 50%-os adókedvezményt állapít meg a kizárólag elektromos meghajtású és a hybrid meghajtású személygépkocsikra, azok jobb környezetvédelmi jellemzőire tekintettel. Szintén 50%-os kedvezmény illeti meg a nagycsaládos (3 vagy több gyermeket háztartásában nevelő) tulajdonost egy személygépkocsija után.

A 35. §-hoz

A kétszeres adóterhelés elkerülése érdekében a törvény a megfizetett gépjárműadót a nagy teljesítményű személygépkocsik adójából lehetővé teszi levonni.

-----STARTING---POINT---VEGE---

VI. Fejezet

HATÁLYBALÉPTETŐ ÉS MÓDOSULÓ RENDELKEZÉSEK

A 36. §-hoz

A törvény 2010. január 1-jén lép hatályba.

A 37. §-hoz

A törvény az Art. módosításával az adót önadózással rendeli megállapítani, azaz az adózónak kell az adót bevallani és az esedékességi időpontig megfizetni.

A 38. §-hoz

A törvény az Art. módosításával rögzíti a vagyonadó alanyának bevallási kötelezettségét, illetve azt, hogy mely esetekben nem kell bevallást benyújtani az állami adóhatósághoz.

A 39. §-hoz

A törvény - a méltányos adóztatásra figyelemmel - az Art. módosítása keretében nem társít jogkövetkezményt arra az esetre, ha az adóhatóság utólagos adómegállapítás keretében az adózó által bevallott forgalmi értékhez képest nem állapít meg nagyobb eltérést 10%-nál a forgalmi értékben. Rögzíti ugyanakkor azt, is, hogy a bevallás-benyújtás elmulasztása miatti bírság alól nem mentesül az, aki vagy amely nem adott bevallást lakóingatlanáról, noha annak számított értéke a 30 millió forintot elérte.

A 40. §-hoz

A törvény mentesíti az adóalanyt az önellenőrzési pótlék fizetése alól, ha a lakóingatlana utáni vagyonadó önellenőrzése esetén az önellenőrzés keretében bevallott forgalmi érték nem tér el 10%-nál nagyobb mértékben az eredetileg bevallott forgalmi értékhez képest. A törvény azonban - a visszaélések elkerülése érdekében - kizárja az ismételt önellenőrzést.

A 41. §-hoz

A törvény az Art. bevallás-benyújtásra vonatkozó határidőinek módosításával rögzíti a vagyonadóról szóló bevallás-benyújtás határidejét. E szerint magánszemély esetén a bevallást az adóév május 20-ig, nem magánszemély esetén május 31-ig kell bevallani. Abban az esetben azonban, ha a magánszemély az eva alanya vagy egyéni vállalkozó, akkor adóév február 25-ig, eva alany társaság esetén adóév május 31-ig kell a bevallást benyújtani a vagyonadóról.

A 42. §-hoz

A törvény értelmében a vagyonadót két egyenlő részletben kell megfizetni. Az első részlet a bevallás benyújtásával egyidejűleg, a második részlet adóév szeptember 30-ig esedékes.

A 43. §-hoz

A vagyonadó keretén belül a törvény külön adóztatja a nagy teljesítményű személygépkocsikat. Erre figyelemmel - az adóteher-többszöröződés kizárása érdekében - a törvény lehetővé teszi, hogy az adóalany a megfizetett gépjárműadó mellett a nagy teljesítményű gépjárművek adóját is levonhassa a cégautóadóból, mégpedig negyedéven belül azon hónapokban, amikor a gépjárműadóban, a nagy teljesítményű gépjárművek adójában és a cégautóadóban a fizetési kötelezettsége egyaránt fennállt.

A 44. §-hoz

A törvény a vállalkozások élőmunka terheinek csökkentése érdekében 2010. január 1-jével megszűnteti a tételes egészségügyi hozzájárulás-fizetési kötelezettséget.

A 45-50. §-hoz

A törvény a tételes egészségügyi hozzájárulás-fizetési kötelezettség megszüntetésével összefüggő átvezetéseket tartalmazza.