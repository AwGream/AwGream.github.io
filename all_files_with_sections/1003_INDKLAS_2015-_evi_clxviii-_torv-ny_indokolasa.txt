2015. évi CLXVIII. törvény indokolása

a környezetvédelmi termékdíjról szóló 2011. évi LXXXV. törvény módosításáról

-----STARTING---POINT---ALTALANOS--- 

A törvény a környezetvédelmi termékdíjról szóló 2011. évi LXXXV. törvény (a továbbiakban: Ktdt.) 2012. január 1-jei hatálybalépését követően összegyűlt jogalkalmazói tapasztalatok beépítését célozza megvalósítani. A koncepció alapvető célja, hogy egyértelmű, egyszerűsített, átlátható szabályrendszer alakuljon ki, amelyet mind a kötelezett gazdálkodók, mind az alkalmazó hatóságok azonosan értelmeznek és alkalmaznak. A szabályozással összefüggésben a jogalkalmazóktól érkezett visszajelzések az egyszerűsítés, és az adminisztrációs teher csökkentésének igényét mutatta, különösen az egyéni hulladékkezelést választók esetében.

A törvény jelentősen könnyíti az egyéni hulladékkezelést választó kötelezettek számára a termékdíj-kötelezettség teljesítését. Az eddigi negyedéves bevallási és fizetési kötelezettséget egy évente egyszeri előleg bevallási és megfizetési, majd tárgyévet követően egy éves elszámolási kötelezettség váltja fel. Az éves bevallás elkészítésekor az érintett kötelezetteknél valamennyi szükséges adat (hulladékhasznosítói igazolás) már rendelkezésre áll, ebből kifolyólag a kötelezettnek a bevallását a továbbiakban információhiány miatt nem kell önellenőrzés keretében korrigálni. Ez az ellenőrző hatóság munkáját is támogatja.

Megnyílik az átalánydíj fizetés lehetősége a gépjármű gyártók és forgalmazók számára. Az érintett gazdálkodók részéről érkezett kezdeményezés alapján a gépjárművek termékdíjköteles alkatrészei és alkotóelemei után fizetendő termékdíj, egy darab alapú díjtételként megfizethető, az eddigi tételesen kimunkált, termék- és anyagáramonként tömegalapon számított díjtétel helyett. Iparági becslések alapján közel 1200 gazdálkodót érint majd az egyszerűsítés.

Átláthatóbbá válik a Ktdt. szankciórendszere. A törvény egyértelműen tisztázza a Ktdt.-ben nem szabályozott esetekben, hogy az adózás rendjéről szóló törvény rendelkezései az irányadók, amely mind a kötelezettek, mind az ellenőrző hatóság jogértelmezését támogatja.

A főbb módosítások joggyakorlati megvalósításához elengedhetetlen új fogalmakkal, valamint a termékdíjköteles termékek lehatárolását segítő új definíciókkal bővülnek a Ktdt. értelmező rendelkezései. A törvény az egyes korábbi definíciókat pontosítja, azokat a hulladékgazdálkodás tárgykörébe tartozó jogszabályokkal összhangba hozza. A forgalomba hozatal definíciója kiegészítésével a továbbiakban nem csak a hazai, hanem a külföldi gazdálkodók is termékdíjat kötelesek fizetni a termékdíjköteles terméket a távolsági (online) értékesítés útján magyarországi vevő részére történő értékesítés esetén, amely módosítás a hazai gazdálkodók piaci hátrányát feloldja.

A törvény tartalmaz továbbá a jogértelmezést elősegítő szövegpontosításokat.

-----STARTING---POINT---RESZLETES---

Az 1. §-hoz

A Ktdt. 2. § 1a. pontjában szövegpontosításra került sor, melynek értelmében csak az egyéb kőolajtermékek alapanyagként történő felhasználása esetén követelmény a termék eredeti tulajdonságainak lényeges megváltozása.

A Ktdt. 2. § 7. pontjának kiegészítésére a csomagolási hulladékkal kapcsolatos hulladékgazdálkodási tevékenységekről szóló 442/2012. (XII. 29.) Korm. rendelettel (a továbbiakban: Cskr.) való összhang megteremtése miatt kerül sor. Ugyancsak a Cskr.-ben található csomagolás alkotóeleme, -összetevője, csomagolási hulladék forgalmak átvételével pontosabbá válik a szabályozás.

A Ktdt. 2. § 13a. ponttal való kiegészítése meghatározza az építési termék fogalmát, amelyet az 1. melléklet a csomagolószereknél kivételként nevesít. Tekintve hogy a hatályos európai jogforrásban meghatározásra került az építési termék fogalma, ezért az arra történő hivatkozás segíti az érintett kötelezetteket a termékdíjköteles termékkör azonosításában.

A Ktdt. 2. §-ának 14b. pontja meghatározza az e törvény szerinti gépjármű fogalmát. E törvény szerinti gépjárművek közé csupán a személygépkocsi és motorkerékpár tartozik, mivel ezeknél a gépjárműveknél ad lehetőséget a módosítás a bennük alkotórészként lévő termékdíjköteles termékek (akkumulátor, egyéb kőolajtermék, gumiabroncs, elektronikai berendezések) utáni termékdíjátalány fizetésre, mellyel jelentősen csökken az érintettek adminisztrációs terhe. A termékdíjátalány választható lehetőség, mellette megmarad a tételes alkotórészek bevallásának a lehetősége is.

A Ktdt. 2. § 19. pontjában található kereskedelmi csomagolás meghatározás módosítása csupán technikai jellegű változást jelent, mivel a későbbiekben meghatározásra kerül a vámtarifaszám fogalma, ezért a kereskedelmi csomagolás meghatározás felvezető mondatrésze, amely a vámtarifaszám meghatározására utal, törlésre kerül.

A Ktdt. 2. § 20. pontjában a kereskedelmi csomagolószer definíció módosítását a záróelem termékdíj-kötelezettségével összefüggő jogértelmezési nehézségek indokolták. Egyértelművé válik, hogy a doboz hordópalást lezárására szolgáló záróelem is kereskedelmi csomagolószernek minősül, azonban ha a záróelem csomagolás alkotórészeként kerül forgalomba, és a záróelem termékdíja kereskedelmi csomagolószerként megfizetésre került, a törvény biztosítja a visszaigénylés lehetőségét.

A Ktdt. 2. § új 20b. és 20c. pontokkal egészül ki, amelyek meghatározzák kézműipari termék és a kézműipari tevékenység fogalmát. A fogalmak meghatározására az 1. mellékletben az egyéb vegyipari termékeknél található kézműipari termék kivételként történő meghatározása miatt kerül sor.

A Ktdt. 2. § új 25a. pontja átveszi az elektromos és elektronikus berendezésekkel kapcsolatos hulladékgazdálkodási tevékenységekről szóló 197/2014. (VIII. 1.) Korm. rendelet nagyméretű rögzített ipari szerszám fogalmát, mivel e termékek kivételként kerültek meghatározása az 1. mellékletben a termékdíjköteles barkácsgépek közül.

A Ktdt. 2. § 30. pontja kiegészül a gépjárművekre vonatkozó termékdíjátalány-fizetés lehetőségével.

A Ktdt. 30a., 30b. és 30c. pontjaiban a termékdíjhiány, a termékdíj-különbözet és a termékdíj-tartozás fogalmak kerültek meghatározásra, az Art. hasonló fogalmainak termékdíj-specifikus átalakításával, a szankciórendszer pontosítása miatt, mely növeli a szabályrendszer jogbiztonságát.

A Ktdt. 2. § 31. pontjának módosításával az újrahasználható csomagolószer meghatározása a különös szabályokból a fogalom-meghatározás alá kerül áthelyezésre.

A Ktdt. 32a. pontja meghatározza a vámtarifaszám fogalmát, és az áruosztályozás során alkalmazandó szabályokat, mellyel valamennyi érintett számára könnyebbé válik a tárgyi hatály értelmezése.

A 2. §-hoz

A Ktdt. 2. §-a a forgalmak között számos meghatározást átvett a hulladékról szóló 2012. évi CLXXXV. törvény (a továbbiakban: Ht.) fogalmaiból. Az egyes fogalmak egyesével történő átvétele helyett, a Ht. fogalomrendszerének alkalmazása célravezetőbb megoldás, mivel megelőzhető ezzel az esetlegesen eltérő forgalomhasználat által okozott jogbizonytalanság.

A 3. §-hoz

A külföldről behozott áru csomagolásának részét képező csomagolószerek saját célú felhasználásának minősül a csomagolás lebontása, azonban a személyi hatály meghatározása során nem került meghatározásra, hogy kit terhel a kötelezettség. A módosítással meghatározásra kerül a kötelezett személye, mellyel a gyakorlatban felmerülő hasonló kérdésekre egyértelmű választ ad a szabályozás.

A termékdíj-kötelezettek személyének meghatározása kiegészítésre kerül a készletre vevő és a csomagolást lebontó személyével. A készletre vétellel keletkező fizetési kötelezettség keletkezésének lehetőségét 2009-től teremtette meg jogalkotó, azonban a kezdetek óta felmerülő kérdés volt a gyakorlati alkalmazás során, hogy az ezzel a lehetőséggel élő gazdálkodó kötelezetté válik-e vagy sem. A módosítás egyértelműen rögzíti, hogy a készletre vétel is egy kötelezettséget keletkeztető tevékenység, mellyel az érintett gazdálkodók esetében fennálló jogbizonytalanság megszűntethetővé válik.

A 4. §-hoz

A Ktdt. 4. § (2) bekezdés h) pontjának módosításával a háromszögügylet keretében megvalósított export esetén nem csupán a gyártó szállíthatja ki külföldre a termékdíjköteles terméket, hanem a belföldi vagy a külföldi vevő is végezheti, szervezheti a termékdíjköteles termék külföldre történő szállítását. A módosítás eredményeként csökken az export háromszögügyletek szereplőinek adminisztrációs terhe.

A módosítás eredményeként egy év alatt kell a visszaszállítást megvalósítani és a bevallás, megfizetés, majd a visszaigénylés végrehajtására csak a határidő leteltéig vissza nem szállított göngyölegek esetében kerül sor. Jelentős mértékben csökkenti az érintettek adminisztrációs terheit a változás és egyben javítja a gazdálkodók versenyképességét is.

Az 5. §-hoz

A módosítás technikai pontosítást tartalmaz. Nem szükséges az egyéni vállalkozó külön nevesítése az engedély jogosultjai között, mivel a gazdálkodó szervezet fogalma az egyéni vállalkozót is magába foglalja.

A 6. §-hoz

Az egyéni hulladékkezelő a hulladékhasznosítási teljesítményének megfelelő, a Ktdt. 3. melléklete alapján számított termékdíj tételekkel teljesíti termékdíj-kötelezettségét negyedéves adómegállapítási időszakok szerint. A hulladékhasznosításra átadott hulladékok tényleges hasznosításáról a hulladék hasznosítója a tárgyévet követő év február 20-ig adja ki az igazolást az egyéni teljesítőnek. A negyedévek során nem a ténylegesen hasznosított, hanem a hasznosításra átadott mennyiségek képezik a számítás alapját, amely mind adójogi, mind hulladékhasznosítási oldalon pontatlan részadatokat eredményez. A módosítás eredményeként az egyéni hulladékkezelőknek éves adómegállapítási időszak kerül meghatározásra, melynek eredményeként éves bevallást kell benyújtaniuk és a ténylegesen hasznosított adatok alapján számított termékdíjtétellel kell a termékdíjat megfizetniük. A módosítás eredményeként kiszámítható és pontos adatok fognak az egyéni hulladékkezelésről rendelkezésre állni és egyben csökken az egyéni hulladékkezelést választók adminisztrációs terhe is, mivel az évi négy bevallás helyett csupán kettő (előleg és éves) bevallási kötelezettségük keletkezik.

A 7. §-hoz

Az egyéni hulladékkezelést választóknak az éves bevallás mellett termékdíj-előleget is kell bevallaniuk és megfizetniük, hasonlóan a kollektív teljesítést választókhoz. Az előleg mértéke az egyéni hulladékkezeléssel érintett termékdíjköteles termékre az előző évben fizetett termékdíj összegének 95%-a. A kollektív teljesítést választóknak a negyedik negyedévre vonatkozóan kell az első három negyedév harmadának 80-át előlegként megfizetniük, ami az I-III. negyedév teljes összegének a megfizetését jelenti és a IV. negyedévre a harmad 80%-át, vagyis az éves befizetés az adott évben keletkező kötelezettség 95%-át teszi ki. Az egyéni teljesítő viszont éves bevallást nyújt be, ezért az előleg mértéke azonosan 95%-os mértékben került meghatározása. Az előleg megfizetésének határideje egységesen tárgyév december 20.

A 8. §-hoz

Az adminisztrációs kötelezettségek indokoltságának felülvizsgálata eredményeként a módosítást követően a csomagolószerek és reklámhordozó papírok esetében sem fog fennállni kötelező számlazáradékolási rész-kötelezettség.

A 9. §-hoz

Pontosításra kerül a termékdíj-kötelezettség szerződéssel történő átvállalása során, hogy a bejelentéseket az adóhatóság felé az átvállalónak kell megtennie.

A 10. §-hoz

A termékdíjátalány jogintézmény bővítése történik a Ktdt. szerinti gépjárművek esetében választható átalánytermékdíj-fizetés szabályaival. A jogalkalmazás megkönnyítése érdekében szerkezeti átalakítást is tartalmaz a módosítás, melynek eredményeként külön-külön paragrafusba kerültek az egyes (csekély mennyiségű kibocsátó, mezőgazdasági termelő, gépjármű) termékdíjátalányra vonatozó általános és különös szabályok. A mezőgazdasági termelő fogalmát tartalmazó, hivatkozott európai uniós jogszabály hatályát vesztette, ezért a hivatkozás cseréjére volt szükség.

A 11. §-hoz

Az egyéni hulladékkezelő az éves bevallásában, a bevallás benyújtásáig ténylegesen hasznosított mennyiségek figyelembe vételével számítja ki a módosítás eredményeként a Ktdt. 3. mellékletében meghatározottak szerint a megfizetendő termékdíj összegét a korábbi tervadatok helyett.

A 12. §-hoz

A termékdíjátalányra nem vonatkozott a termékdíj visszaigénylésének lehetősége, mivel a csekély mennyiségű kibocsátó csak végfelhasználónak értékesíthet, a mezőgazdasági termelő által fizetendő átalány összegét pedig nem kell a számlán feltüntetni. A gépjármű termékdíjátalánya azonban visszatéríthető, mivel a Ktdt. 4. melléklete alapján a gépjárműben található átlagos termékdíjköteles termékek mennyisége rögzítésre kerül.

A 13. §-hoz

Az újrahasználható csomagolószer fogalom-meghatározások közé történő elhelyezésével egyidejűleg a különös szabályokból törlésre kerül a módosítással az újrahasználható csomagolószer meghatározása.

A 14. §-hoz

A hazai gyártású reklámhordozó papír megrendelőjének nyilatkoznia kell a nyomda felé, hogy a megrendelt termék a Ktdt. 2. § 26. pontjában meghatározottak alapján termékdíjköteles termék-e vagy sem. Az állami, önkormányzati szerv vagy közhasznú szervezet alapfeladata körében kiadott kiadványai nem tartoznak a termékdíjköteles termékek köz, azonban e feltételek fennállásáról (harmadik fél jogállásáról) felhatalmazás nélkül nem nyilatkozhat a megrendelő, ha a megrendelő személye nem azonos a kivételeknél meghatározott személyekkel. A módosítás lehetővé teszi, hogy a megrendelő e feltételek fennállásáról a harmadik fél felhatalmazása alapján nyilatkozhasson.

A 15-16. §-hoz

A Ktdt. 29/A. § (1) bekezdése szerinti ellenőrzés során alkalmazandó szankciók (jogosulatlanul igénybe vett támogatás összegének kétszerese, illetve bírság) tekintetében fizetési könnyítést, mérséklést vagy elengedést a vámhatóság nem alkalmaz. A Ktdt. 31. § (4) bekezdése ugyanakkor a Ktdt. 31. § (1) bekezdése szerinti termékdíjbírsággal összefüggésben nevesíti a mérséklést. A termékdíjbírság, illetve a hulladékgazdálkodás ellenőrzése során alkalmazandó bírság elkülönül egymástól, azonban a hivatkozott rendelkezés miatt a kedvezmény alkalmazhatósága nem egyértelmű, ezért szükséges annak pontosító jellegű kiegészítése.

A 17. §-hoz

A Ktdt. 2. § 30a., 30b. és 30c. pontjaiban a termékdíjhiány, a termékdíj-különbözet és a termékdíj-tartozás fogalmak kerültek meghatározásra, az adózás rendjéről szóló 2003. évi XCII. törvényben (a továbbiakban: Art.) hasonló fogalmainak termékdíj-specifikus átalakításával. A termékdíj bírság jogintézményének módosítása megteremti az összhangot az új fogalmakkal és a szankciórendszer pontosításával növeli a jogbiztonságot.

A 18. §-hoz

A hatályos szabályok alapján jogkövetkezményként a jogosulatlanul igénybe vett támogatás esetén a jogosulatlan használat miatt késedelmi pótlék nem szabható ki. Az Art.-ben szabályozottakhoz hasonlóan, csakúgy, mint az adónemek és egyéb költségvetési támogatások esetén, indokolt ez esetben is a pénzeszközök jogosulatlan használata esetén késedelmi pótlék kiszabása.

A 19. §-hoz

A mulasztási bírság szabályai kerülnek pontosításra, melynek eredményként egyértelművé válik, hogy az Art.-ben meghatározott alapvető adózói kötelezettségek megsértése esetén az Art. szerinti, míg az Art.-ben nem szabályozott kötelezettségszegés esetén a Ktdt. szerinti mulasztási bírság kerülhet megállapításra.

A módosítás új bírságtételt nem állapít meg, kizárólag az állami adó- és vámhatóság javaslata alapján kerül pontosításra.

A 20. §-hoz

Az egyéni hulladékkezelőknek a 2015. év IV. negyedévének adómegállapítási időszakára vonatkozó, a tárgyévet követő év január 20-ig esedékes bevallást a módosítás előtt hatályos szabályok alapján kell megtenniük.

A 21. §-hoz

A Ktdt. 3. melléklete technikai okok miatt kerül kicserélésére. A számított díjtételek egyes összetevőinek alapösszegeit meghatározó táblázatok előtt nem kerültek elhatárolásra az egyes díjtétel összetevőkre vonatkozó rendelkezések, melyet pótol az új 3. melléklet, továbbá az elektromos, elektronikai berendezések esetében az országos átalagos teljesítési hányad módosításra került az időközben hatályba lépett 197/2014. (VIII. 1.) Korm. rendeletben található arányszámoknak megfelelően.

A 22. §-hoz

A Ktdt. új 4. melléklete meghatározza a Ktdt. szerinti gépjárművekben átlagosan beépítésre kerülő termékdíjköteles termékek tömegadatait és az egyes vámtarifaszámok alá tartozó gépjárművekhez a termékdíjköteles termék alkotórészek teljes díjtétellel számított összegének ezer forintra kerekített átalánytermékdíját.

A 23. §-hoz

A technikailag szövegcserével elvégezhető módosításokat tartalmazza.

1. A vámtarifaszám önálló pontban történő megahatározása tartalmazza az időállapot meghatározását is.

2. Szövegpontosítás. A termékdíjköteles termékek közül kizárólag az egyéb kőolajtermékekre értelmezhető a tagmondat.

3. A módosítással ezt követően a forgalomba hozatal közé értendő a távolsági értékesítés (online kereskedelem) is. A jelen szabályozás szerint, ha egy gazdálkodó belföldön távolsági értékesítés útján termékdíjköteles terméket értékesít, a forgalomba hozatal ténye a gazdálkodónál termékdíj-kötelezettséget keletkeztet. Azonban, ha egy külföldi gazdálkodó magyarországi vevő részére ugyanazt a termékdíjköteles terméket értékesíti távolsági értékesítés útján, a külföldi értékesítő nem válik kötelezetté. Ez a hazai online kereskedelmet folytató gazdálkodókkal szemben diszkriminatív, számukra piaci hátrányt okozhat. A módosítás a piaci hátrányt úgy oldja fel, hogy a továbbiakban a termékdíjköteles termék külföldről, távolsági értékesítés keretében történő ingyenes vagy visszterhes átruházása is termékdíj-kötelezettséget keletkeztet a gazdálkodó számára akkor, ha a gazdálkodó az általános forgalmi adóról szóló szabályozás szerint ÁFA regisztrációval rendelkezni köteles. Azaz nem kizárólag a háromszereplős, hanem a kétszereplős külföldről történő termékdíjköteles termék beszerzésére irányuló ügyletek is termékdíj-kötelezettséget eredményeznek.

4. A módosítást követően nem termékdíjköteles termék gyártására, összeszerelésére is létesíthető ipari termékdíj raktár, ha abba termékdíjköteles terméket építenek be. A külföldre értékesítő gyártók, összeszerelők versenyképességét növeli.

5. A hulladékképződés megelőzése után az egyik legfontosabb hulladékgazdálkodási alapelv az újrahasználat minél nagyobb arányban történő megvalósulása, mellyel jelentős mennyiségű hulladékképződés is megelőzhető. A külföldről behozott és a későbbiekben külföldre visszaszállításra kerülő, külföldi tulajdonú göngyölegekre a 2012-től hatályba lépett új termékdíjas szabályozás olyan szabályt alkotott, amelynek eredményeként nem keletkezik termékdíj-kötelezettség, amennyiben az adómegállapítási időszakon (naptári negyedéven) belül kerülnek a külföldi göngyölegek visszaszállításra. A gyakorlatban a naptári negyedév utolsó hónapjában, napjaiban beérkező áruk csomagolására használt göngyölegek nem tudtak idő hiányában külföldre visszaszállításra kerülni ugyanabban a negyedévben, így bevallási és megfizetési kötelezettsége keletkezett a gazdálkodóknak. A visszaszállítási határidő egy évben történő meghatározásával elegendő idő fog rendelkezésre állni a göngyölegek visszaszállítására.

6. A készletre vétel fogalmát pontosító rendelkezés.

7. A módosítást követően nem termékdíjköteles termék gyártására, összeszerelésére is létesíthető ipari termékdíj raktár, ha abba termékdíjköteles terméket építenek be.

8. Az egységes szabályozás érdekében a határidő elmulasztása jogvesztővé válik a bejelentkezés során is a kedvezmények választása esetében.

9. Az egységes szabályozás érdekében a határidő elmulasztása jogvesztővé válik a változás-bejelentés során is a kedvezmények választása esetében.

10. Az egyéni hulladékkezelés tárgyévre választható és ezzel együtt ki kell zárni a választás megváltoztatásának a lehetőségét az éves hulladékhasznosítási teljesítmények tervezhetősége érdekében.

11-13. Az egyéni hulladékkezelő éves adómegállapítási időszaka miatt szükséges a szöveg módosítása.

14. A gépjárművek esetében termékdíjátalány-fizetést választóknál szóba jöhet a termékdíj visszatérítése, melynek feltétele a megfizetett termékdíjátalány számlán történő feltüntetése a visszatérítésre jogosult vevő kérésére.

15. Az OKTF NHI által a hulladékgazdálkodás közszolgáltatóival, illetve ipari szereplőivel megkötött szolgáltatás-vásárlási, illetve -megrendelési szerződések szerint benyújtott, költségvetési támogatás igénylésére szóló utolsó havi jelentés megküldésének határideje a tárgyévet követő év március 31. Ebből kifolyólag indokolt a hulladékhasznosításról szóló igazolások kiadásának határidejét egységesen a tárgyévet követő év március 31-i határidővel megállapítani.

16. Az anyagában történő hulladékhasznosítás minimális mértéke azonosan kerül meghatározásra a vonatkozó uniós irányelvekben foglaltakkal.

17. Az energetikai úton történő hulladékhasznosítás minimális mértéke azonosan kerül meghatározásra a vonatkozó uniós irányelvekben foglaltakkal.

18. Szövegpontosításra kerül sor a Ht. fogalmainak megfelelően.

19. Miután a készletre vétel is termékdíj kötelezettséget keletkeztet, így a kibocsátási formák közé fel kell venni a készletre vétel lehetőségét is az egyéni hulladékkezelés szabályainál.

20. A Ktdt. 2. § 12. pont módosításával teremti meg az összhangot.

21. Szövegpontosítást tartalmaz.

22.

a) Pontosítás az egységes eljárás érdekében, melynek eredményeként mind a felületileg kezeletlen, mind a felületileg kezelt pántolószalag termékdíjköteles termék.

b) A páralekötő csomagolási segédanyaghoz tartozó vámtarifaszám korrekcióra szorul, ugyanis a csomagolásoknál páralekötésre ma már jellemzően az aktív szén helyett a szilikagél használatos.

23. Szövegpontosítást tartalmaz.

24. A módosítás a kézműipari termék új definícióját vezeti át a melléklet vonatkozó részeiben.

25. Szövegpontosítást tartalmaz.

26. A gumiabroncsokra vonatkozó egységes eljárást teremti meg a törvény. Az egyes kerékpároknál alkalmazott légabroncsok nem tartoznak a termékdíjköteles termékek közé. A törvény a kivételt a tömör kerékpár gumiabroncsokra is kiterjeszti.

A 24. §-hoz

A hatályon kívül helyező rendelkezéseket tartalmazza.

(1) bekezdés

1. A Ht. fogalomrendszerének általános használatával indokolatlanná vált az egyes fogalmak meghatározásának átvétele.

2. Nincs szükség annak előírására Ktdt.-ben, hogy a gazdálkodó folyószámláján miként tartsa nyilván a megfizetett termékdíj összegét.

3. Az egyéni hulladékkezelők éves adómegállapítási időszakával nincs szükség a negyedéves bevallási szabályokra.

4. Az Art.-től eltérő ezen szabályok fenntartására nincs szükség.

(2) bekezdés

1. Párhuzamos szabályozás történt, mivel az 1. melléklet első és második mondata azonos szabályozási tartalmat visel. A módosítás az első mondat törlését tartalmazza.

2. A farostból készült lemezek jellemzően közvetlenül nem alkalmazhatók ideiglenes védőburkolat kialakítására, ezért indokolatlan ebben a feldolgozottságban a termékdíj-kötelezettségük. A csomagolóeszköz előállítására történő felhasználást követően a csomagolóeszköz már termékdíj-kötelessé válik.

-----STARTING---POINT---VEGE---

A 25. §-hoz

A törvény 2016. január 1-jén lép hatályba.

A 26. §-hoz

A notifikációs rendelkezéseket tartalmazza.