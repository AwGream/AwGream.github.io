2016. évi CLXXXVII. törvény indokolása

zártkertként nyilvántartott ingatlanok művelés alóli kivonásával kapcsolatban egyes törvények módosításáról

-----STARTING---POINT---ALTALANOS--- 

A zártkerteknek eredetileg a mezőgazdasági termelő-funkciót szánták, ahol a családok előállíthatták a saját maguk számára szükséges élelmiszereket és a pótlólagos jövedelemtermelés színhelyei voltak. A gyakorlatban rendkívül sokféle terület kapott zártkerti besorolást. A dombvidékeken túlnyomó részt a régi szőlő- és gyümölcs-ültetvények, iparvidékeken a meddőhányók, elhagyott bányatavak környéke, nagyvárosok környékén a település közeli hegyoldalak, az alföldi régióban kenderföldek és szántó területek. Az életviszonyok változásával összefüggésben a zártkerti területek elaprózódása, a mezőgazdasági funkciójuk visszaesése és az üdülőfunkció erősödése következett be, amely különösen az üdülőkörzetekben érezhető. A legtöbb, kifejezetten üdülőként használt zártkertek a városi agglomerációkban, a kiemelt üdülőkörzetekben és a történelmi borvidékeken jelentek meg. A területek szabályozása nem tudta követni a folyamatokat, hiszen a jogszabályok túl általánosak voltak, a területek viszont rendkívül sokfélévé alakultak. A 2014. május 1-jével hatályba lépett új magyar földforgalmi szabályozás a zártkertek esetében a földekre vonatkozó szabályok alkalmazását rendelte. Ha a zártkert tulajdonosa értékesíteni szeretné ingatlanát, úgy a Földforgalmi törvény földre vonatkozó rendelkezései az irányadók amennyiben a földterület művelési ága szántó, szőlő, gyümölcsös, kert, rét, legelő (gyep), nádas, erdő és fásított terület. Ugyanakkor a mezőgazdasági funkciójukat ténylegesen már elvesztett zártkertek vonatkozásában teljesen indokolatlan a földekre vonatkozó szabályozás fenntartása.

A szabályozásban változást az egyes ingatlan-nyilvántartással és földméréssel összefüggő törvények módosításáról szóló 2015. évi XLIV. törvény lehetővé tette, hogy átmeneti ideig 2016. december 31-ig a tulajdonos kérheti az ingatlan-nyilvántartásban zártkertként nyilvántartott ingatlana művelési ágának művelés alól kivett területként történő átvezetését. Az érintett földtulajdonosok igen széles köre élt ezzel a lehetőséggel, azonban az érdeklődés nagysága miatt érdemes meghosszabbítani további egy évvel ezen lehetőséget, ami mellett garanciális szabályokat kell az eljárásba beépíteni.

-----STARTING---POINT---RESZLETES---

Az 1. §-hoz

A hivatali szervezet integrációját követően is biztosítani szükséges, hogy a miniszternek hozzáférése legyen az ingatlan-nyilvántartási és térképi adatbázisokhoz.

A 2. §-hoz

Meghosszabbítja 2017. december 31-ig annak lehetőségét, hogy tulajdonos kérheti az ingatlan-nyilvántartásban zártkertként nyilvántartott ingatlana művelési ágának művelés alól kivett területként történő átvezetését.

A 3. §-hoz

Borszőlő termőhelyi kataszterbe sorolt zártkertként nyilvántartott ingatlan vonatkozásában a szőlőterületek védelme érdekében szigorítás szükséges, hogy csak olyan ingatlan esetében kerülhessen sor a művelés alóli kivonásra, ahol korábban az ingatlanon az ültetvény kivágásra került.

A 4. §-hoz

Megfogalmazásbeli pontosítás, amely szerint a földvédelmi bírság kiszabásra kerül a művelési ág bejelentésének elmulasztása esetén.

Az 5-6. §-hoz

A földvédelmi eljárás lefolytatásának szükségessége és a földvédelmi járulék fizetése szempontjából fontos, hogy a zártkerti ingatlan művelési ágának zártkerti művelés alól kivett területként történő átvezetése nem minősül a termőföld más célú hasznosításának.

A 7. §-hoz

Főszabályként a földvédelmi eljárásért igazgatási szolgáltatási díjat kell fizetni, azonban az újrahasznosítási eljárás mentes a díjfizetési kötelezettség alól.

A 8. §-hoz

A rendelkezés kibővítésre kerül az állami tulajdonban álló termőföld esetkörével, amikor a földvédelmi bírságot az ingatlan-nyilvántartásba bejegyzett vagyonkezelővel, ennek hiányában a tulajdonosi joggyakorló szervezettel szemben kell kiszabni.

A 9. §-hoz

A rendelkezés kiterjeszti a szabályok alkalmazhatóságát a folyamatban levő eljárásokra.

A 10. §-hoz

Szövegcserés módosítások terminológiai pontosítás érdekében.

A 11. §-hoz

Hatályon kívül helyezés a 7. §-ban foglalt módosítással, valamint a földvédelmi eljárásnak más hatósági eljárásokba történt integrációjával összefüggésben.

-----STARTING---POINT---VEGE---

A 12. §-hoz

Hatályba léptető rendelkezés.