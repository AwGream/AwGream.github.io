2007. évi CXLVI. törvény indokolása

a Magyar Köztársaság 2008. évi költségvetését megalapozó egyes törvények módosításáról

-----STARTING---POINT---ALTALANOS--- 

Az Alkotmánybíróság 4/2006. (II. 15.) AB határozata szerint - hivatkozva az Alkotmány 19. § (3) bekezdésére - a költségvetési törvényjavaslatot önállóan kell benyújtani és tárgyalni, az Országgyűlés e tárgykörről más tárgyköröktől elkülönítve folytat vitát és elkülönítve dönt.

A 2008. évi költségvetési törvényjavaslat ún. „tiszta” költségvetés volt, a kapcsolódó törvényeket a költségvetési törvényjavaslattal egyidőben, de külön javaslatként nyújtotta be a Kormány az Országgyűlésnek.

Ezzel együtt az államháztartásról szóló 1992. évi XXXVIII. törvény (a továbbiakban: Áht.) 36. §-a szerint a Kormánynak a költségvetési törvényjavaslat benyújtásakor elő kell terjeszteni azokat a törvényjavaslatokat is, amelyek a javasolt előirányzatok megalapozásához szükségesek. Jelen törvény az Áht. ezen előírásának tesz eleget.

-----STARTING---POINT---RESZLETES---

Az 1. §-hoz

Az módosítás célja, hogy a köztisztviselők jogállásáról szóló 1992. évi XXIII. törvény (a továbbiakban: Ktv.) 40/D. §-a szerinti kihelyezés szabályait összhangba hozza a Ktv. 40/C. §-a szerinti kirendelés szabályaival. Mindez azért szükséges, hogy a köztisztviselők érdekeit védő garanciális szabályok hasonlóak legyenek mind a kirendelés, mind pedig a kihelyezés esetén. Egyértelművé válik, hogy a kihelyezés nem érinti a köztisztviselő jogviszonyát, ennek időtartama alatt is a saját munkakörébe tartozó ellenőrzési feladatot lát el, azzal az eltéréssel, hogy a munkavégzés helye más szervezetnél van, amely szervezet (az ellen őrzési feladat jellegétől függően) lehet államháztartáson kívüli szervezet is.

A kihelyezést követően az érintett személy (újabb kihelyezésig) az eredeti munkavégzési helyén látja el feladatait. Ez magától értetődően arra is vonatkozik, aki átmenetileg más munkaköre mellett vagy helyett látott el (átirányítás és kihelyezés keretében) ellenőrzési feladatokat. A jelen módosítás nemcsak azt szolgálja, hogy a kihelyezéskor (ugyanúgy, mint a kirendeléskor) a munkáltató köteles legyen figyelembe venni a köztisztviselő családi-személyi körülményeit, a munkavégzés földrajzi helyét, megközelíthetőségét és az oda-visszautazás időtartamát, hanem azzal is védi a köztisztviselő érdekeit, hogy a kihelyezés csak határozott időtartamra lehetséges.

Végül egyértelművé teszi, hogy a kihelyezés nemcsak az európai uniós vagy más nemzetközi források, hanem az ezekhez kapcsolódó nemzeti források felhasználásával összefüggő pénzügyi ellenőrzési feladatokra is létrejöhet. Mindez azért szükséges, mert az európai uniós forrásokhoz hazai társfinanszírozás is társul.

A 2. §-hoz

Az hatályos szabályozás szerint a költségvetési szféra bérezését meghatározó paramétereket (pl. köztisztviselői illetményalap, közalkalmazotti pótlékalap, bírák, ügyészek illetményalapja) az éves költségvetési törvényben kell megállapítani. Ez alól kivételt képez jelenleg a közalkalmazotti illetménytáblázat, ami a közalkalmazottak jogállásáról szóló 1992. évi XXXIII. törvény 1. számú mellékletét képezi, mivel ehhez - a felépítéséből adódóan - nem kapcsolódik illetményalap. A közalkalmazotti illetményeket a következőkben sem egy, külön illetményalap határozza meg, hanem továbbra is közvetlenül az illetménytábláról történik döntés. Az egységes szabályozás érdekében és a költségvetés végrehajtásával való szoros összefüggése miatt szükséges azonban a közalkalmazotti illetménytáblázat megállapítására mindenkori éves költségvetési törvényben utalni.

A 3. §-hoz

(1) bekezdéshez:

Az Áht. - 2007. január 1-jétől hatályon kívül került - 8. §-ának (1)-(4) bekezdései rendelkeztek a hiány, illetve többlet definíciójáról, és azon tételek költségvetési elszámolásáról, amelyek költségvetési bevételként vagy kiadásként történő megjelenítése a finanszírozó tételekkel való szoros kapcsolódás miatt egyébként nem lenne egyértelmű. Szükséges e rendelkezések visszahozása azzal a pontosítással, hogy az új állami vagyonkezelő társaság által nyújtott hiteleket (és azok visszatérülését) sem kell költségvetési egyenleget érintően elszámolni.

(2) bekezdéshez:

Az Áht. 18/B. §-ának (1) bekezdése két, az uniós tagságunkkal kapcsolatos fizetési kötelezettségek megelőlegezésére szolgáló hitelnyújtást tesz lehetővé. Ezek közül az Áht. 8/A. §-a csak az egyiket nevesíti a finanszírozási célú pénzügyi műveletek között, szükséges tehát e felsorolás kiegészítése.

(3) bekezdéshez:

Az állami vagyongazdálkodás új szabályozási és szervezeti keretek közé történő helyezésével az állami vagyonnal kapcsolatos bevételek és kiadások teljes köre megjelenik a központi kormányzat elszámolásaiban. Közelítve a magyar törvények előírásait az uniós elszámolási módszertanhoz, a kezelt állami vagyon bevételei és kiadásai közvetlen költségvetési tételként jelennek meg. Az uniós elszámolási módszertan számos kivételt tartalmaz a költségvetési egyenleget érintő elszámolás alól, amelyek közül a költségvetési gazdálkodás szempontjából indokolt szabályokat az Áht.-ba is célszerű átvenni. Ennek megfelelően a társasági részesedések értékesítéséből származó bevétel („privatizációs bevétel”) nem javíthatja a költségvetési egyenleget, csak a költségvetés finanszírozásában vehet részt. Ugyancsak a finanszírozó tételek között kell elszámolni az állami vagyonkezelő társaság által nyújtott tulajdonosi kölcsönöket és azok visszatérülését.

(4) és (7) bekezdéshez:

Az Áht. jelenleg is hatályos, a költségvetési szervekről szóló VII. fejezetében lévő rendelkezését emeli át a törvény általános rendelkezései közé, azzal egyrészt hogy hangsúlyozza a közbeszerzési, és más hasonló, a központi költségvetés számára fizetési kötelezettséget jelentő eljáráshoz szükséges pénzügyi fedezet rendelkezésre állásának ütemezett meglétét, másrészt hogy az államháztartási körbe tartozó minden szervezetre vonatkozóan érvényessé teszi az előírást.

Az Áht. és az állami vagyonról szóló 2007. évi CVI. törvény (a továbbiakban: vagyontörvény) közötti teljes összhang megteremtése a cél. Mivel a vagyontörvény alapján közhasznú vagy gazdasági társaságokban központi költségvetési szervek tulajdonosi jogokat főszabály szerint nem gyakorolhatnak, ezért szükséges az Áht.-ben lévő megfogalmazás módosítása. Másrészt a gazdasági társaságokról szóló 2006. évi IV. törvény alapján 2009. június 30-ig párhuzamosan létező társasági formaként megjelenik a közhasznú társaság és nonprofit gazdasági társaság is, ezért az egyértelműség kedvéért mindkét cégformára történik utalás.

(5) bekezdéshez:

A 2006. évi zárszámadás vizsgálata kapcsán az Állami Számvevőszék (ÁSZ) javasolta az adósságátvállalásra vonatkozó szabályozás pontosítását. Az ÁSZ javaslatának megfelelően az átvállalás időpontjáig felhalmozódott kamatokat is adósságátvállalásként rendeli a továbbiakban az Áht. elszámolni. Ezzel analóg módon a követelés-elengedés esetén a felhalmozódó terheket (késedelmi kamat, késedelmi pótlék stb.) is követelés-elengedésként szükséges elszámolni.

Mind az adósságátvállalás, mind a követelés-elengedés bruttó módon elszámolandó tétel. Adósságátvállalásnál a költségvetési adósságállomány növekszik, tehát látszólag hitelfelvételt kell elszámolni. Követelés-elengedés esetén nem ilyen egyszerű a helyzet, így indokolt egyértelművé tenni, hogy a pénzforgalommal nem járó követelés visszatérüléseként elszámolandó összeget hogyan kell kimutatni a költségvetésben. A törvény szerint akkor kell az implikált visszatérülést költségvetési bevételként elszámolni, ha a követelés megfizetése is megjelenne a költségvetésben, eltérő esetben a visszatérülést finanszírozó tételként kell kimutatni.

Az Áht. 14. §-ának további módosítása érdemi változást nem jelent, a tagoltabb megjelenítés az áttekinthetőséget szolgálja.

(6) bekezdéshez:

A számlavezetés reformjának egyik első lépéseként az igényekhez igazodóan a devizaszámla vezetés lehetőségének fokozatos megteremtése. A Kincstár infrastruktúrája jelenleg nem tudja biztosítani a teljes körű devizaszámla vezetést, ezért annak kiépítéséig szükséges az elnöki engedélyhez kötés, mely biztosítaná az egyre bővülő, nagy összegű deviza átutalások gyors teljesítését.

(8) bekezdéshez:

A kincstárban történő devizaszámla vezetési lehetőség bővítése.

(9) bekezdéshez:

Inkasszó szabályainak pontosítása.

(10) bekezdéshez:

A finanszírozási célú műveletek kiegészítése kapcsán jelzett módosulás a költségvetési bevételek pontosítását is érinti. Az uniós elszámolási módszertan szerint a társasági részesedések értékesítéséből származó bevétel nem javíthatja a költségvetési egyenleget, ezért nem szerepelhet a költségvetési bevételek között. A központi költségvetés bevételei lefedik mind az intézményi, mind a központosított bevételeket. Így a vagyonértékesítési bevételek tartalmazzák az MNV Zrt. általi értékesítésből származó, a költségvetés központosított bevételét képező összegeket és a központi költségvetési szervek által értékesített és a vagyontörvény szerint e szerveknél maradó bevételeket is.

Az új (3) bekezdés az európai uniós források elszámolásában eddig is követett gyakorlatot kodifikálja azzal, hogy az uniós bevételek felmerülésének időpontját a támogatások tényleges felhasználásához köti.

Az Áht. 21. §-ának további módosítása tartalmi változást nem eredményez, az európai uniós tagságunkkal összefüggő bevételekről szóló szövegrész pontosítást jelent, a tagoltabb megjelenítés az áttekinthetőséget szolgálja.

(11) és (38) bekezdéshez:

A fejezet felügyeletét ellátó szerv vezetője az pénzügyminiszterrel egyetértésben rendeletalkotási jogot gyakorol a fejezeti kezelésű előirányzatok tekintetében.

(12) bekezdéshez:

A visszafizetést az érintett az Egyéb vegyes bevételek számlára teljesíti, és ezt követően kormány döntéssel csak az általános tartalék előirányzatát emeljük meg, a vegyes bevételek előirányzatát nem.

(13)-(18) bekezdéshez:

A középtávú költségvetési program kialakításának célja egyrészt az államháztartás működésének kiszámíthatóbbá tétele, másrészt pedig a Konvergencia Programmal való összhang megteremtése.

Ennek érdekében a módosítás eredményeként egyfelől már nem két, hanem három éves prognózisokat kell készíteni. A hosszabb távú prognózis a gazdasági folyamatok kiszámíthatóságát, valamint az előirányzatok hatékonyabb egymásra épülését segíti elő.

Az Áht. módosításával lehetőség nyílik arra, hogy a Kormány a hatáskörébe tartozó fejezetek (beleértve a társadalombiztosítás pénzügyi alapjait és az elkülönített állami pénzalapokat is) esetében szigorúbb felügyeletet gyakoroljon a több éves tervezés felett. A tarthatóság érdekében az Áht.-ban felhatalmazást kap a Kormány, hogy a költségvetési törvény elfogadását követően február végéig közzétegye az általa felügyelt fejezetek által előkészített és az országgyűlési törvénymódosítások átvezetését is tartalmazó középtávú költségvetési kitekintést. A jövőben pedig ennek megfelelően kell az egyes fejezeteknek a költségvetésük pénzügyi kereteihez igazodóan végrehajtani a fejezeti programokat, vagyis ezen keretszámokat alkalmazni kell a kötelezettségvállalások pénzügyi kereteként, az állami feladatváltozások pénzügyi korlátjaként.

A középtávú költségvetési keretszámok kormányhatározatban történő előírása az államháztartás tartós egyensúlyát kívánja biztosítani. A határozatban közölt költségvetési keretszámokat a fejezetek csak a Kormány engedélyével módosíthatják.

A középtávú költségvetési keretekből adódó korlátozást - a Kormány irányítása alá tartozó fejezetek közül - a költségvetési adósság kamatait tartalmazó fejezet esetében nem célszerű érvényesíteni. A nettó kamatkiadásra a Kormány csak az elsődleges egyenleg alakításán (azaz az adósságállomány növelésével vagy csökkentésén) keresztül tud hatni, önmagában a kamatkiadásokat és kamatbevételeket befolyásolni nem képes. A Kormány által legfeljebb csak közvetve befolyásolható kamat-alakító főbb tételek közül kiemelhetők:

- hozam-alakulás hazai és nemzetközi pénzpiaci folyamatoktól való függése,

- az adósság átárazódásának mechanizmusa, és

- a devizaárfolyamok folyamatos változása.

(19) bekezdéshez:

A módosítás azon esetekben megváltoztatja az önkormányzatok feladatmutatóhoz kapcsolódó évközi pótlólagos igénylésének lehetőségét, amikor az veszélyezteti az államháztartás hiányát.

(20) bekezdéshez:

Egyértelművé válik, hogy az önkormányzatok központi költségvetéssel történő év végi elszámolásának alapját a költségvetési törvény általános és különös szabályai képezik.

(21) bekezdéshez:

A helyi önkormányzatok mutatószám-felméréséhez, normatív hozzájárulás évközi pótlólagos igényléshez, lemondásához kapcsolódó adatszolgáltatási kötelezettsége elektronikus úton, központilag biztosított információs rendszerben történő teljesítésének előírása.

(22) bekezdéshez:

A helyi önkormányzatok mutatószám-felmérésének kincstári felülvizsgálata során elvégzendő kötelező helyszíni ellenőrzés előírása - a helyszíni vizsgálatok kiterjesztésére vonatkozó rendelkezés keretében - történik, ezért itt a konkrét feltételeket tartalmazó szabály feleslegessé vált.

(23) bekezdéshez:

A helyi önkormányzatok központi költségvetési kapcsolatokból származó forrásai igénylésének és elszámolásának kincstári felülvizsgálatánál a helyszíni vizsgálatok kiterjesztése és a kötelező helyszíni vizsgálat feltételeinek előírása.

(24) bekezdéshez:

A társadalombiztosítás újraépítése során a társadalombiztosítási alrendszer kiegyensúlyozott működését biztosító rendelkezés.

(25) bekezdéshez:

A Kormányhivatalok befizetési kötelezettsége előírásának általános szabályát hozza létre a rendelkezés, maximálva azt 30%-ban (jelenlegi gyakorlat alapján), a konkrét összeget a költségvetési törvény tartalmazza.

(26) bekezdéshez:

Az Áht. fenti rendelkezésének pontosítása egyértelműbbé teszi, hogy mely támogatások esetén nem szükséges a Kormány engedélye.

(27)-(28) bekezdéshez:

A vagyontörvény 29. §-ának (3) és (5) bekezdése értelmében központi költségvetési szerv gazdálkodó szervezet alapítására, vagy az abban való tulajdonosi joggyakorlásra csak a Magyar Nemzeti Vagyonkezelő Zrt.-től származó meghatalmazás, illetve a vele kötött megállapodás alapján lehet jogosult. Indokolt ezzel összhangba hozni az Áht.-nak a központi költségvetési szervek gazdálkodását szabályozó rendelkezéseit, oly módon, hogy a Kormány helyett a Nemzeti Vagyongazdálkodási Tanács engedélye legyen szükséges a törvényben meghatározott ügyletekhez.

(29) bekezdéshez:

A különböző önkormányzati hazai fejlesztési támogatások maradványának felhasználásával kapcsolatos rendelkezéseket az új finanszírozási elvek, valamint a jogcímek változása miatt aktualizálni kell.

(30) bekezdéshez:

A vagyontörvény alapvetően a vagyongazdálkodás tartalmi, eljárási és szervezeti kérdéseivel foglalkozik, így a költségvetési kapcsolatok tekintetében a szabályozás kiegészítésre szorul. A vagyontörvény az MNV Zrt. gazdálkodási szabályai között nem választja szét kategorikusan a rábízott vagyon és a társaság gazdálkodási szabályait. Az Áht.-ban egyértelművé kell tenni, hogy az állami vagyon hasznosításából és értékesítéséből költségvetési és nem társasági bevételek képződnek, továbbá, hogy az állam vagyonával való gazdálkodás kiadásai a költségvetést terhelik. Így - a többi költségvetési tétellel együtt - a kincstári egységes számláról finanszírozandók, az MNV Zrt. társaságként ugyanis az államadósság terheinél kedvezőtlenebb finanszírozási feltételeket tudna csak elérni.

Tekintve, hogy a vagyontörvény a vagyongazdálkodással kapcsolatos jogköröket szabályozza, az Áht.-ban csak a költségvetési tervezéssel, végrehajtással és beszámolással kapcsolatos feladatokra szükséges kitérni.

(31) bekezdéshez:

A lakáscélú állami támogatásokról szóló kormányrendelet előírja a támogatással érintett ingatlanon a hitelintézet javára az elidegenítési és terhelési tilalom bejegyzését. Az ingatlan-nyilvántartásról szóló 1997. évi CXLI. törvényben az ingatlan-nyilvántartásba feljegyezhető tények között azonban nem szerepel a hitelintézet javára feljegyezhető elidegenítési és terhelési tilalom, és az ott felsoroltakon kívül más jog bejegyzését illetve tény feljegyzését csak törvény rendelheti el.

(32)-(33) bekezdéshez:

Jelenlegi szabályok pontosítása az egyértelmű mérlegszabályok miatt.

(34), (37), (39) bekezdéshez:

Létre kell hozni a belső ellenőrök nyilvántartási/képzési rendszerét az államháztartás kiadásainak és bevételeinek megfelelő ellenőrzöttsége érdekében.

(35) bekezdéshez:

A humánszolgáltatások támogatásának ellenőrzését az elmúlt években az éves költségvetési törvények (és ágazati kormányrendeletek) szabályozták. Tekintettel a feladat folyamatos jellegére a költségvetési törvényi szabályozást - alapvetően változatlan tartalommal - az Áht.-be indokolt átemelni.

(36) bekezdéshez:

A közoktatási és a szociális humánszolgáltatók normatív hozzájárulást kiegészítő egyházi és kisebbségi támogatásának számítása (tervezése és elszámolása) jelenleg nem kellően szabályozott. Célszerű mindkét területre vonatkozóan kormányrendeletben meghatározni a kiegészítő támogatások számításának részletes szabályait. Erre - mint a központi költségvetésben megjelenő kiadási előirányzatok megalapozására is vonatkozó feladat teljesítésére - az Áht. felhatalmazást adhat a Kormány számára.

A 4. §-hoz

(1) bekezdéshez:

A Nyugdíjbiztosítási Alap (a továbbiakban: Ny. Alap) 2008. évi kiadásai között új ellátásként - a 2007. évi LXXXIV. törvény alapján - megjelenik a rehabilitációs járadék is.

(2) bekezdéshez:

A rehabilitációs járadék után fizetendő nyugdíjbiztosítási járulékot az 1997. évi LXXX. törvény értelmében a központi költségvetés fizeti meg az Ny. Alap részére.

(3) bekezdéshez:

Szövegpontosítás a hatályos járulékszabályozással összefüggésben.

(4) bekezdéshez:

Az Egészségbiztosítási Alap bevételeit képezi a GYED kiadások központi költségvetés által történő 50%-os megtérítése 2008-tól.

Az 5. §-hoz

A céltámogatásban részesíthető beruházások körét a jogalkotó 2007. évig bezáródóan szabályozta. Ezért a 2008. évtől támogatásban részesíthető beruházások körét rögzíteni szükséges. A 2007. évben hatályos két cél közül az egészségügyi cél marad 2008-tól is fenn, mivel a másik cél - a szennyvízberuházások - jelentős EU-s támogatásban részesülhetnek.

A 6. §-hoz

A vízkészletjárulék a központi költségvetés központosított bevételét képezi, emelésére vonatkozóan a vízügyi tárca közvetlen forrásnövelő érdekeltsége megszűnt. A módosítást szabályozási, vízkészlet-gazdálkodási szakmai indokok teszik szükségessé, mivel a vízkészletekkel való ésszerű gazdálkodáshoz gondoskodni kell a vízkészlet-járulék értékmegőrzéséről, tekintve, hogy 2005 óta nem volt inflációkövető díjemelés.

A 7. §-hoz

A kincstár részére a lakáscélú állami támogatások nyilvántartásához és ellenőrzéséhez szükséges a személyi azonosító kezeléséhez való jogosultság.

A 8. §-hoz

Veszélyeztetheti a „társulásos” feladatellátást, ha valamely önkormányzat nem teljesíti a vállalt pénzügyi hozzájárulást. Ezért e helyzet szankcionálása szükséges.

A 9. §-hoz

A tűzoltóságok létszámának meghatározása szervezési kategóriába sorolás függvénye, amelyek eltérését az adott terület tűzvédelmi veszélyeztetettsége határozza meg. Ahhoz, hogy a miniszter rendeletében a szervezési kategória megjeleníthető legyen, a hatályos felhatalmazó rendelkezés pontosítása szükséges.

A 10. §-hoz

Az 1996. évi XLIII. törvény (a továbbiakban: Hszt.) rendelkezéseinek a Határőrség és a Rendőrség integrációjával kapcsolatos módosítását, a jogutódlásra vonatkozó és a végrehajtáshoz szükséges átmeneti szabályokat illetve a rehabilitációs járadékról szóló 2007. évi LXXXIV. törvénynek megfelelő módosításokat tartalmazza.

A 11. §-hoz

A nukleáris anyagokkal és a nukleáris létesítményekkel kapcsolatos hatósági felügyeleti tevékenység finanszírozását az atomenergiáról szóló 1996. évi CXVI. törvény 19/A. §-ban előírt felügyeleti díj biztosítja. A felügyeleti díj emelésére a 2007. évi költségvetés összeállításakor nem került sor. A 2008. évi költségvetés összeállításához kiadott pénzügyminiszteri tervezési köriratban foglaltak szerint a hatósági eljárási, engedélyezési, felügyeleti, ellenőrzési díjaknak összhangban kell állnia e tevékenység tényleges költségével.

További ellenőrzési kötelmeket írt elő az EURATOM biztosítéki rendszeréhez történő csatlakozás és a 2005. évben kiadott új Nukleáris Biztonsági Szabályzat [89/2005. (V. 5.)  Korm. rendelet]. A Paksi Atomerőműben folyamatban van a teljesítménynövelés, valamint üzemidő-hosszabbítás hosszabb távon is jelentős mértékben növeli a nukleáris biztonsági hatósági feladatok volumenét.

A hatósági tevékenység mértékével és minőségével szemben fellépett aktuális és prognosztizált igények, valamint az a tény, hogy - szűkülő költségvetési források mellett - 1999. óta a felügyeleti díj emelkedése mindig a tényleges infláció alatt maradt, indokolttá teszi a felügyeleti díj emelését. Az elvégzett vizsgálatok szerint figyelembevéve a IV-es blokk 8%-os teljesítménynövelését is a Paksi Atomerőmű Rt. által fizetett felügyeleti díj 10,5%-os emelése a központi költségvetés megterhelése nélkül biztosítja a fentiek szerinti feladatok ellátását.

A 12. §-hoz

A gazdasági reklámtevékenységről szóló 1997. évi LVIII. törvény módosításával a fogyasztóvédelmi hatóság által a gazdasági reklámtevékenységre, továbbá a tiltott szponzorálásra vonatkozó szabályok megsértése miatt kiszabott bírság - a műsorszolgáltatóval szemben kiszabott bírság kivételével - a jövőben nem a hatóság, hanem a központi költségvetés bevételét képezi.

A 13. §-hoz

Az egészségügyi szolgáltatások tekintetében méltányossági igény elsősorban a Magyarországon szakmailag elfogadott, de a finanszírozásba még be nem fogadott eljárásokra vonatkozóan, illetve a befogadott egészségügyi szolgáltatások befogadástól eltérő alkalmazása esetén merül fel.

A jogszabály jelenleg 5 ezertől 100 ezer forintig összegben „engedi” meg a mulasztási bírság kiszabását, ha az egészségbiztosítási pénzbeli és a baleseti pénzbeli ellátások megállapításához szükséges kötelező nyilvántartást és adatszolgáltatást a kötelezett nem, vagy nem szabályszerű teljesíti. Az alkalmazható szankció nem hatásos, az alacsony összegben kiszabható bírság nem tölti be szerepét a foglalkoztatók esetén. A kifizetőhelyet nem működtető foglalkoztatók esetében a pénzbeli ellátásokhoz előírt foglalkoztatói adatszolgáltatási kötelezettség minősége - az ellenőrzési tapasztalatok szerint - egyre romlik, az adatszolgáltatások késnek, vagy a kötelezettségnek a foglalkoztatók egyáltalán nem tesznek eleget. Ebből következően a biztosított nem kapja meg időben a jogosan járó ellátását, az ellenőrzési szakegység szerzi be a hiányzó adatokat, stb. Természetes személyek esetén elegendő, hatásos a kisebb keretösszegű bírság meghatározása is.

A 14. §-hoz

A kormány a programjában deklarálta, hogy az egyházi finanszírozás korszerűsítésével támogatja az egyházak részvételét az állam kötelező feladatainak ellátásában. A koalíciós szerződésben a kormánypártok megállapodtak abban, hogy áttekintik az SZJA 1%-ra vonatkozó felajánlásokat és a kiegészítő kedvezményeket. A törvény a kiegészítés jelenlegi rendszere helyett - amely a felajánlott összegtől függetlenül az SZJA meghatározott mértékét biztosítja az egyházak részére - a költségvetési többlettámogatást (kiegészítést) az adófizető magánszemélyek által az egyház részére felajánlott személyi jövedelemadóból vezeti le. E költségvetési támogatási mód a társadalmi igazságosság követelményének is jobban megfelel. A szabályozás által nem sérül a Vatikáni Megállapodásban meghatározottak.

A törvény szabályozza továbbá a támogatások együttes számítási alapját, az egyes egyházak részesedését.

A törvény meghatározza az egyházakat megillető járadék, a személyi jövedelemadó részesedés és annak kiegészítése átutalásainak jogszerű ütemezését, figyelemmel az eddigi tapasztalatokra is.

A történelmi egyházakkal az egyeztetés megkezdődött.

A 15. §-hoz

Az önkormányzatok társulásos feladatellátásának elterjedésével több esetben problémát okoz a feladatellátás során, hogy a feladatellátáshoz való hozzájárulást a tagönkormányzatok nem, vagy nem megfelelő időben fizetik meg. Eddig is lehetőség volt arra, hogy a társulás megállapodásban rögzítse a nem teljesítés esetén alkalmazható szankciókat, azonban a szabályozás ezt nem tette kötelezővé. Megállapodás hiányában így a társulások nem tudták alkalmazni ezt az eszközt a feladatellátás zavartalanságának biztosítása érdekében.

Az EU-s beruházások jelentős része a jövőben az önkormányzatok társulásában valósul meg. Ezért megfelelő módon kell rendezni az így létrejövő vagyon tulajdoni helyzetét, valamint annak üzemeltetésére vonatkozó szabályokat.

A hatályos jogi szabályozás csak a vagyonnal való rendelkezést, illetve szaporulatának tulajdonjogát rögzíti. Szükséges azonban néhány további, vagyonnal való alapvető rendelkezést rögzíteni:

A jogi személyiséggel rendelkező társulás megszűnése esetén vagyonát a társulás tagjai között fel kell osztani, ha erről másképp nem állapodtak meg. A vagyonmegosztás szabályait a társulási megállapodás tartalmazza.

A társulási megállapodás felmondása esetén a társulás tagja által a társulásba bevitt vagyonnal el kell számolni. A társulásból való kiválás esetén a társulás kötelező feladatainak ellátását veszélyeztetheti a vagyontárgy természetben történő kiadása. Ezért ezt a társulási megállapodásban meghatározott időtartamra - de legfeljebb 4 évre - el lehet halasztani, kivéve, ha a társulási megállapodás ezt a halasztást nem teszi lehetővé. Ilyen esetben a kiváló tagot használati díj illeti meg a társulástól.

A törvény lehetővé teszi továbbá, hogy a jogi személyiséggel rendelkező társulás gazdálkodó szervezetet alapítson, illetve vállalkozásban vegyen részt. Garanciális szabályként azonban a törvény rögzíti, hogy ezekben a felelőssége nem haladhatja meg vagyoni hozzájárulásának mértékét.

Az EU-s beruházások jelentős része a jövőben az önkormányzatok társulásában valósul meg. A megvalósítást akadályozhatja, ha valamely részt vevő település időben nem tesz eleget a vállalt fizetési kötelezettségének, ezért a társulásnak - ezen belül a beruházásért „felelős” (székhely) önkormányzatnak meg kell adni a szükséges eszközöket.

A 16. §-hoz

A költségvetési törvény tervezete szerint a fogyasztóvédelmi hatóság által kiszabott és befolyt bírságok a jövőben nem a hatóság, hanem a központi költségvetés bevételét képezik. Ennek megvalósulásához azonban szükséges egyes, a fogyasztóvédelmi hatóság által kiszabott bírságbevételekről rendelkezést tartalmazó törvényeknek a költségvetési törvénnyel összhangban történő módosítása is.

A fogyasztóvédelemről szóló 1997. évi CLV. törvény módosításával a fogyasztóvédelmi hatóság által kiszabott fogyasztóvédelmi bírság - néhány kivételtől eltekintve - a jövőben nem a hatóság, hanem a központi költségvetés bevételét képezi. A törvény tartalmazza azokat a kivételeket is, amikor a fogyasztóvédelmi bírság, vagy annak egy része nem a központi költségvetés bevétele. Ezen esetek köre a jelenleg hatályos jogszabályoknak megfelelően került megállapításra.

A törvény az Áht.-nak megfelelően rendelkezést tartalmaz a fogyasztói érdekek képviseletét ellátó társadalmi szervezetek támogatásáról is, melynek részletes szabályozására - a tervezetben szereplő felhatalmazó rendelkezés alapján - kormányrendeletben kerül majd sor.

A fogyasztóvédelmi hatóság által kiszabott bírságok (ideértve nemcsak a fogyasztóvédelmi bírságot, hanem a fogyasztóvédelmi hatóság által kiszabott egyéb bírságokat is), valamint a megállapított eljárási költség befizetésére, illetve felhasználására vonatkozó részletes szabályokat kormányrendelet határozza meg, melynek megalkotására a tervezetben felhatalmazó rendelkezés szerepel.

A 17. §-hoz

Az 1997. évi CLVI. törvény (a továbbiakban: Kszt.) jelenleg nem egyértelműen, más törvényekkel látszólag nem koherensen szabályozza a támogatások ellenőrzését, ezért szükséges a pontosítás, mely a más jogszabályok alapján már fennálló ellenőrzési jogosultságot rögzíti a Kszt.-ben is.

A 18. §-hoz

A hulladékgazdálkodásra vonatkozó jogszabályi környezetben a hulladékgazdálkodásról szóló 2000. évi XLIII. törvény (a továbbiakban: Hgt.) keretet biztosít a szakterület teljes egészére. A kerettörvény a legfontosabb elveket, jogokat és kötelezettségeket tartalmazza a hulladékkal kapcsolatba kerülő bármely szervezet vagy személy esetében. A Hgt. módosítása révén a hulladékkezelési közszolgáltatás tekintetében lehetővé válik a kéttényezős közszolgáltatási díjnak önkormányzati rendeletben történő bevezetése, valamint az, hogy az önkormányzati rendelet (az üdülőtulajdonosok mellett) a nem vagy csak időlegesen használt ingatlanok tulajdonosai tekintetében arányosan határozhassa meg a közszolgáltatási díj mértékét.

A 19. §-hoz

Az élelmiszerekről szóló 2003. évi LXXXII. törvény módosításával a fogyasztóvédelmi hatóság által kiszabott minőségvédelmi bírság a jövőben nem a hatóság, hanem a központi költségvetés bevételét képezi

A 20. §-hoz

Veszélyeztetheti a többcélú kistérségi társuláson belüli feladatellátást, ha valamely önkormányzat nem teljesíti a vállalt pénzügyi hozzájárulást. Ezért a többcélú kistérségi társulási megállapodásban ennek szabályozása is szükséges.

A 21. §-hoz

A közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) módosítása folyamatban van. A Ket. megalkotásának egyik jelentős célja a végrehajtás hatékonyságának növelése, ennek érdekében a közigazgatási hatóságoktól szervezetileg elkülönülős végrehajtó szolgálat felállítása volt. A végrehajtó szolgálat létrehozását költségvetési korlátok késleltetik, a 2006 nyarán végzett felmérések ugyanis azt igazolták, hogy a szolgálatok felállítása optimális esetben is 3 milliárd forintos költségvetési forrást igényelne.

A 22. §-hoz

A rendelkezés az előirányzatok hatékony felhasználása érdekében megteremti az átcsoportosítás lehetőségét a Szülőföld Alap javára.

A 23. §-hoz

A felsőoktatásról szóló 2005. évi CXXXIX. törvény módosításáról szóló 2006. évi LXXIII. törvény vezette be a képzési hozzájárulás fizetési kötelezettséget. Az Országgyűlés az államilag támogatott képzésben részt vevő hallgatók számára előírta, hogy meghatározott feltételek teljesülésekor a hallgatók képzésük költségeinek egy részét viseljék. Az államilag támogatott képzésben részt vevő hallgatót terhelő képzési hozzájárulás fizetési kötelezettségnek a bevezetésre vonatkozó időbeli, illetve szociális helyzetre vonatkozó további feltételei voltak.

A szociális helyzetre vonatkozó feltétel azt eredményezte, hogy a szociálisan rászoruló hallgatók államilag támogatott képzésben nem kötelezettek a képzés költségeinek a megfizetésére. Hátrányos helyzetűnek az a hallgató tekinthető, akit középfokú tanulmányai során családi körülményei, szociális helyzete miatt a jegyző védelembe vett, illetve aki után rendszeres gyermekvédelmi támogatást folyósítottak illetve rendszeres gyermekvédelmi kedvezményre jogosult, vagy állami gondozott volt.

A törvény lehetőséget biztosított a felsőoktatási intézmény számára, hogy a kötelezett hallgatói tizenöt százalékáig terjedő mértékben - a Kormány által meghatározott feltételek és szabályok szerint - mentesíthesse képzési hozzájárulás megfizetése alól egyes hallgatóit. A mentesítés feltétele azonban abban valósult meg, hogy a kötelezett hallgatói létszámmal számított átlagos (irányadó) képzési hozzájárulási összeg intézményi összege ne csökkenjen.

A felsőoktatásról szóló 2005. évi CXXXIX. törvény módosításáról szóló 2007. évi CIV. törvény szélesítette a képzési hozzájárulás fizetése alól felmentettek körét. A gyermekvállalás támogatásának céljával a képzési hozzájárulás alóli mentesség kiterjesztését kezdeményezte a gyermeke gondozása céljából fizetés nélküli szabadságon lévő, terhességi-gyermekágyi segélyben, gyermekgondozási segélyben, gyermeknevelési támogatásban vagy gyermekgondozási díjban részesülő hallgatóra is.

Jelen módosítás a képzési hozzájárulás fizetése alól a felsőoktatási intézmény által adható mentesség szabályait alakítja át.

A megváltozott szabályok szerint új elemként a képzési hozzájárulás fizetésére kötelezett hallgatói létszám tizenöt százalékának megfelelő számban a felsőoktatási intézmény által mentesített hallgatói kör kötelezően mentesül. A mentesítés a kiemelkedő tanulmányi teljesítményű hallgatókra vonatkozik. A kiemelkedő tanulmányi teljesítményű hallgató fogalmának a meghatározását a felsőoktatásról szóló 2005. évi CXXXIX. törvény 147. § 22/A. pontja tartalmazza, amely alapján a felsőoktatási intézmény szabályzatában meghatározott ismérvek szerint, az átlagos mértéket meghaladó tanulmányi teljesítményt nyújtó hallgató tekinthető kiemelkedő teljesítményűnek. A megváltoztatott szabályok szerint nem a felsőoktatási intézmény mérlegelésétől függ az, hogy hallgatók mekkora arányát mentesíti a képzési hozzájárulás fizetése alól, hanem az minden esetben a képzési hozzájárulás fizetésére kötelezett hallgatói létszám tizenöt százalékával egyezik meg. Az intézményi döntés a kiemelkedő tanulmányi teljesítmény ismérveinek meghatározásában, és az egyes személyi mentességek biztosításában nyer értelmet.

Fontos új eleme a szabályozásnak, hogy a mentességgel érintettek létszámát nem kell beszámolni a képzési hozzájárulás intézményi éves bevételének alapjába, így a mentesség nem befolyásolja más fizetésre kötelezett hallgatók képzési hozzájárulási kötelezettségének mértékét.

A képzési hozzájárulás fizetésére vonatkozó szabályokat első alkalommal a 2007. szeptemberben az első évfolyamon alap- és mesterképzésben (egységes, osztatlan képzésben) államilag támogatott képzés keretében tanulmányaikat megkezdő hallgatók tekintetében, majd ezt követően felmenő rendszerben kell alkalmazni. A 2007. szeptemberében államilag támogatott mesterképzésben első évfolyamon tanulmányokat kezdő hallgatók képzési hozzájárulás fizetésére 2008. szeptembertől kötelesek.

Figyelemmel arra, hogy a képzési hozzájárulásra vonatkozó jogszabályi rendelkezés a már felvett hallgatókra nézve kedvezőbb szabály alkalmazását rendeli, az érintettek helyzetét kedvező módon befolyásolja, ugyanakkor mivel más kötelezettek fizetési kötelezettségének mértékét egyáltalán nem befolyásolja, nem ütközik a visszamenőleges jogalkotás tilalmába. A képzési hozzájárulás tényleges megfizetése, a mentességek kérdésében szükséges intézményi döntések meghozatala 2008. szeptemberétől esedékes, így a még 2007. folyamán elfogadott és kihirdetett újabb rendelkezés alkalmazásához, a felkészüléshez szükséges kellő idő is rendelkezésre áll a felsőoktatási intézmények számára.

A 24. §-hoz

A szabályozás megváltozásából eredő technikai módosítás, amely szerint a Nemzeti Infrastruktúra Fejlesztő Zrt. is jogosult a vasúti pályahálózaton beruházásokat közreműködőként megvalósítani, teljesítve ezzel a bruttó módon való finanszírozás követelményét.

A 25. §-hoz

A biztonságos és gazdaságos gyógyszer- és gyógyászatisegédeszköz-ellátás, valamint a gyógyszerforgalmazás általános szabályairól szóló 2006. évi XCVIII. törvény módosításával a fogyasztóvédelmi hatóság által az e törvény, valamint végrehajtási rendeletei megsértése esetén a fogyasztóvédelmi hatóság által kiszabott bírság a jövőben főszabályként nem a hatóság, hanem a központi költségvetés bevételét képezi. Továbbra is hatályban marad ugyanakkor az a rendelkezés, mely szerint a társadalombiztosítási támogatással rendelhető gyógyszerek és gyógyászati segédeszközök reklámozásával kapcsolatosan kiszabott bírság 80%-a az E. Alapot illeti.

A 26. §-hoz

A 2007. január 1-jén hatályba lépett, az Egészségbiztosítási Felügyeletet létrehozó 2006. évi CXVI. törvény megalkotása során a jogalkotói szándék egyértelműen arra irányult, hogy az Országos Egészségbiztosítási Pénztártól kapott bevétel ne annak működési költségeiből, hanem az Egészségbiztosítási Alapból származzon. A módosítással érintett rendelkezésben foglalt mérték a Felügyelet működéséhez a 2008. évi költségvetés tervezése alapján feltétlenül szükséges.

-----STARTING---POINT---VEGE---

A 27. §-hoz

Hatályba léptető rendelkezések.

A 28. §-hoz

A Hszt. rendelkezéseinek a Határőrség és a Rendőrség integrációjával kapcsolatos módosítását, a jogutódlásra vonatkozó és a végrehajtáshoz szükséges átmeneti szabályokat illetve a rehabilitációs járadékról szóló 2007. évi LXXXIV. törvénynek megfelelő módosításokat tartalmazza.

A különböző önkormányzati hazai fejlesztési támogatások maradványának felhasználásával kapcsolatos rendelkezések az új finanszírozási elvek, valamint a jogcímek változása miatt e törvény keretében aktualizálásra kerülnek.

A 29. §-hoz

2009. január 1-jéig hatályban marad a társadalombiztosítás pénzügyi alapjairól és azok 1993. évi költségvetéséről szóló 1992. évi LXXXIV. törvény és a Nemzeti Biztonsági Felügyeletről szóló 1998. évi LXXXV. törvény.

A társadalombiztosítás pénzügyi alapjai részére az ingyenes vagyonátadás keretében átadott és még megmaradt vagyonelemek értékesítése időpontjának meghosszabbítására vonatkozó rendelkezés.

Intézkedés a rehabilitációs járadékot folyósító szerv foglalkoztatói minőségének kiiktatásáról.

A 30. §-hoz

A Ktv. személyi hatályát terjeszti ki a Rendőrség által foglalkoztatott minden köztisztviselőre, ügykezelőre.

Az Áht. 62. §-a (4) bekezdésében lévő hivatkozás pontosítása.

A Ktv. személyi hatályát terjeszti ki a Rendőrség által foglalkoztatott minden köztisztviselőre, ügykezelőre.

A Hszt. rendelkezéseinek a Határőrség és a Rendőrség integrációjával kapcsolatos módosítását, a jogutódlásra vonatkozó és a végrehajtáshoz szükséges átmeneti szabályokat illetve a rehabilitációs járadékról szóló 2007. évi LXXXIV. törvénynek megfelelő módosításokat tartalmazza.

A 31. §-hoz

A helyi önkormányzatok mutatószám-felméréséhez, normatív hozzájárulás évközi pótlólagos igényléshez, lemondásához kapcsolódó információs rendszerben történő adatszolgáltatás 2008. évi bevezetésének határidejét és az információs rendszer feltöltéséhez szükséges adatszolgáltatást írja elő.

A társulásból kivált tag részére a vagyontárgy természetben történő kiadásának elhalasztása akkor alkalmazható, ha a tag már ennek ismeretében kötötte meg a társulási megállapodást vagy annak módosítását.

E törvény által módosított felsőoktatásról szóló 2005. évi CXXXIX. törvényt felmenő rendszerben kell alkalmazni.

A törvény 2008. évre átmeneti rendelkezéseket tartalmaz, figyelemmel az egyházi intézményrendszer finanszírozási igényeire, elősegítve az átállást az új számítási gyakorlatra.

A 32. §-hoz

A Ktv. személyi hatályát terjeszti ki a Rendőrség által foglalkoztatott minden köztisztviselőre, ügykezelőre.

A Hszt. rendelkezéseinek a Határőrség és a Rendőrség integrációjával kapcsolatos módosítását, a jogutódlásra vonatkozó és a végrehajtáshoz szükséges átmeneti szabályokat illetve a rehabilitációs járadékról szóló 2007. évi LXXXIV. törvénynek megfelelő módosításokat tartalmazza.

A 33. §-hoz

A hatályos szabályozás szerint a költségvetési szféra bérezését meghatározó paramétereket (pl. köztisztviselői illetményalap, közalkalmazotti pótlékalap, bírák, ügyészek illetményalapja) az éves költségvetési törvényben kell megállapítani. Ez alól kivételt képez jelenleg a közalkalmazotti illetménytáblázat, ami a közalkalmazottak jogállásáról szóló 1992. évi XXXIII. törvény 1. számú mellékletét képezi, mivel ehhez - a felépítéséből adódóan - nem kapcsolódik illetményalap. A közalkalmazotti illetményeket a következőkben sem egy, külön illetményalap határozza meg, hanem továbbra is közvetlenül az illetménytábláról történik döntés. Az egységes szabályozás érdekében és a költségvetés végrehajtásával való szoros összefüggése miatt szükséges azonban a közalkalmazotti illetménytáblázat megállapítására mindenkori éves költségvetési törvénybe utalni.

A 34. §-hoz

A vagyontörvény az állami vagyon értékesítési bevételeinek felhasználását az Áht. korábbi rendelkezéseitől eltérően szabályozza. A törvény a kihirdetését követő 8. napon lépett hatályba. Emiatt a korábbi szabályok szerint előkészített, engedélyezett, már folyamatban lévő egyes értékesítési eljárásoknál jogbizonytalanság keletkezett az új szabályozásra történő felkészülési idő rövidsége és az átmeneti rendelkezés hiányában.

A módosítás ezért azt célozza, hogy az új vagyontörvény rendelkezéseinek érvényesülése és a korábbi szabályok szerinti eljárásrend összhangja megteremthető legyen. Ezért a pénzügyminiszter azon költségvetési szervek általi ingatlanértékesítéseknél, amelyek még a korábbi szabályok szerint kezdődtek el, és ebből 2007. évi bevétel is keletkezett, még engedélyezheti a bevétel összegének az adott központi költségvetési szerveknél, illetve fejezeteknél fejlesztési célra, a köztartozások rendezésére, az egészségügyi szakellátás struktúra-átalakításával összefüggő működési többletkiadásokra, végül az értékesítés igazolt költségeire történő visszahagyását.