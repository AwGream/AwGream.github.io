1996. évi XXXIII. törvény indokolása

a jövedéki szabályozásról és ellenőrzésről, valamint a bérfőzési szeszadóról szóló 1993. évi LVIII. törvény módosításáról

-----STARTING---POINT---ALTALANOS--- 
-----STARTING---POINT---RESZLETES---

Az 1. §-hoz

A kávétermékek közül a jövedéki törvény hatálya az érvényben lévő szabályozás szerint csak a teljes egészében pörköltkávéból álló készítményekre terjed ki. Azok a termékek, amelyek a pörköltkávé mellett pótkávét is tartalmaznak, a kávékeverék vagy a kávékeverék kivonat termékcsoportba sorolódnak a KSH besorolása szerint. Tekintettel arra, hogy a pótkávénak bármilyen kis részarányú hozzákeverése (ad abszurdum 1% pótkávé, 99 pörköltkávé összetétel) esetén is kávékeverékről van szó, jelentős mennyiségű pörkölt kávé vonható ki a jövedéki ellenőrzés alól a kávékeverékként való forgalmazással, miközben az ilyen terméket zárjeggyel sem kell ellátni.

A javaslat ezt a kiskaput zárná be azzal, hogy a több, mint fele részben pörköltkávét tartalmazó kávékeveréket és kávékeverék kivonatot is jövedéki termékké minősíti és érvényesíti rá a jövedéki előírásokat.

A 2. és a 4. §-hoz

E §-ok az 1. §-sal összefüggésben, a jövedéki terméknek minősített kávétermékek körének kibővítésével kapcsolatosan a törvény vonatkozó jogszabályhelyei tekintetében szükséges kiegészítéseket tartalmazzák.

A 3. §-hoz

E § rendelkezése egyenlő feltételeket biztosít a bérfőzési, a fűszerpaprika-őrlemény termelési, a sörfőző tevékenységet folytató, valamint a kisüzemi kávépörkölőt működtető vállalkozásoknak. A bérfőzők, a fűszerpaprika-őrlemény termelők és a sörfőzők 1 millió forintos jövedéki biztosítékához képest a hasonló árbevétellel rendelkező kávépörkölők jelenlegi 5 millió forintos kauciója aránytalanul és indokolatlanul magas.

-----STARTING---POINT---VEGE---