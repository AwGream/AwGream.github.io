2001. évi CXVIII. törvény indokolása

a földrendező és a földkiadó bizottságokról szóló 1993. évi II. törvény módosításáról

-----STARTING---POINT---ALTALANOS--- 

A földkiadási eljárás során - a kárpótlást követően - sajnálatos módon tovább nőtt a táblák elaprózódása és nagy számban keletkezetek olyan földrészletek, amelyek tulajdonosainak száma irreálisan magas, illetve igen alacsony a tulajdoni hányad.

Számos földrészletet közös tulajdonként adtak ki függetlenül attól, hogy a földkiadó bizottság vagy az FM hivatal hajtotta-e végre az eljárást.

A részarány-föltulajdon kiadása eredményeként létrejött közös tulajdon teljes mértékben kényszerközösséget jelent, továbbá a nagy létszámú jogközösség esetén sok esetben a tulajdonostársak nem is ismerik egymást.

Az ingatlanok használatát az osztatlan közös tulajdoni forma akadályozza és érdekellentétek, nézeteltérések forrása. Az eredeti részarány-tulajdonosi címlisták elavultak, a tulajdonosok egy része elhalálozott, vagy elköltözött, ismeretlenné vált. Az örökösök nem vállalják a pár század AK értékre lefolytatandó hagyatéki eljárást. Az osztatlan közös tulajdonban lévő földrészletek jelentős része parlag. A földvédelmi és talajvédelmi hatóságok ellenőrzési és intézkedései a fentiek következtében nagyrészt eredménytelenek.

A közös tulajdonra vonatkozó szabályozás talán legkritikusabb és a gyakorlatban legtöbb problémát okozó része a közös tulajdon megszüntetése, amit az 1993. évi II. törvénynek az 1999. évi XLIX. törvénnyel történő módosítása igyekezett feloldani.

A gyakorlatban kialakult helyzet alapján bebizonyosodott, hogy a jelenlegi törvényi szabályozás nem tudja kellőképen szolgálni azt a célt, hogy az osztatlan közös tulajdon megszüntetésével egy tulajdonos rendelkezési joga tekintetében mezőgazdasági művelésre alkalmas önálló, egészséges birtoktestet tudjon kialakítani. A jelenlegi szabályozás szerint a társtulajdonos, aki önálló ingatlanként kívánja művelni a tulajdonát képező földrészletet - még az Fkbt. fenti törvénymódosítását követően is -, csak nagy nehézségek árán tudja elérni célját. Elég legyen itt csak arra hivatkozni, hogy a közös tulajdon megszüntetése a tulajdonostársak közgyűlésének határozatát igényli, az eljárás nem kis költséget ró a tulajdonostársakra.

Addig, amíg fennáll a jogközösség, a tulajdonosok csak társaikkal teljes akarategységben és az egész dologra kiható módon cselekedhetnek, érdekeiket egymáshoz igazítva és összehangolva. A tulajdonost megilleti a birtoklás joga és a birtokvédelem, jogosult a dolgot használni és a dologból hasznokat szedni. Ezek a jogok - elvileg - a tulajdonostársakat az egész dologra nézve megilletik, gyakorlatilag azonban a jogok zavartalan gyakorlásához elengedhetetlen a birtoklás és a használat kérdésében való megegyezés. A fentiek szerint mindenekelőtt azt szükséges tisztázni, hogy a tulajdonostársak az osztatlan közös tulajdont hogyan használják. A használatra vonatkozó megállapodás tartalmát a tulajdonostársak szabadon alakíthatják ki.

Abban az esetben, ha a tulajdonostársak a közös dolog használatát rendezik, a használat megosztása még nem jelenti a közös tulajdon megszüntetését, így annak folytán a társtulajdonos a dolog neki jutó részére nem nyerhet rendelkezési jogot.

-----STARTING---POINT---RESZLETES---

Az 1. §-hoz

Az osztatlan közös tulajdon megszüntetésének elősegítése céljából a törvény alapján minden olyan részarány-tulajdonos, aki még kiadatlan Ak értékkel rendelkezik, az illetékes földművelésügyi hivatalhoz (FM hivatal) írásbeli kérelmet nyújthat be arra vonatkozóan, hogy részarány-tulajdona önálló ingatlanként, vagy osztatlan közös tulajdonként történő kiadását kéri. Arra nézve, hogy a részarány-tulajdonos a földkiadási eljárással kapcsolatos igényeinek a fenti módon érvényt szerezzen, a törvény hatálybalépésétől, illetve a földalap kijelölésének jogerőre emelkedésétől számított 60 napon belüli időtartam áll a rendelkezésére, a jogvesztés terhével.

A 2-4. §-hoz

Abban az esetben, ha az összes lehetséges földterület kiadása után is maradnak kielégítetlen földkiadási igények, akkor a részarány-tulajdonos az államtól az eddigieknél magasabb kártalanítási összeget kap. Annak érdekében, hogy valamennyi erre jogosult részarány-tulajdonos az FM hivatal által meghozott, kártalanításról rendelkező határozatot megkapja, a határozat kézbesítésére vonatkozó szabályozás rendezést igényelt.

Azon részarány-tulajdonosok esetében, akik a fenti határidőben és módon a részarány-tulajdonuk önálló ingatlanná alakítását kérték, az FM hivatal nyilvános sorsolást tart a földek kiadását illetően, melynek során a hivatal az Ak értékek figyelembevételével a földrészletek vonatkozásában kizárólag a kiosztási sorrendet állapítja meg.

A sorsolásról készült jegyzőkönyv alapján az illetékes körzeti földhivatal - az állami költségvetés terhére - változási vázrajzot készít, mely munkarész alapján kerülnek átvezetésre az ingatlan-nyilvántartásba az önálló földrészletek. Ezek után, már önálló helyrajzi számú földrészletekre hozza meg az FM hivatal a végleges földkiadásról rendelkező határozatait, majd ennek alapján tűzi ki a földhivatal a kiadandó földrészletet, melyet a tulajdonos számára birtokba ad.

Azon részarány-tulajdonosok esetében pedig, akik részarány-tulajdonuk önálló ingatlanként történő kiadását kérték, de a kiadható önálló földrészlet a törvényben előírt legkisebb területnagyságot az AK érték alapján nem éri el, illetve osztatlan közös tulajdonba adását kérték, akkor az FM hivatal nyilvános sorsolása alapján az adott földrészleten a Polgári Törvénykönyv szerinti közös tulajdon keletkezik. Az FM hivatal a sorsolás eredményéről és a tulajdonba adásról ingatlan-nyilvántartási bejegyzésre alkalmas határozatot hoz. A sorsolás lefolytatását, valamint azzal szembeni jogorvoslati lehetőséget illetően külön eljárási szabályok kerültek megalkotásra.

Az 5-6. §-hoz

Abban az esetben, ha a korábban már lefolytatott földkiadás eredményeként létrejött osztatlan közös tulajdon tulajdonostársait megillető tulajdoni hányadokat az ingatlan-nyilvántartásba már bejegyezték, akkor az illetékes földhivatalnál bármely tulajdonostárs kezdeményezheti az osztatlan közös tulajdon megszüntetését annak érdekében, hogy saját tulajdoni hányadát önálló ingatlanként kaphassa meg. Ebben az esetben az írásbeli kérelmet a törvény hatálybalépésétől számított 60 napon belül, a továbbiakban pedig évenként március 1-ig lehet benyújtani. A kérelem kötelező tartalmi elemeiről a törvény külön rendelkezik.

A megosztásra, valamint a sorsolásra vonatkozó eljárásra a földhivatalnak van hatásköre, melyet a törvényben előírtak alapulvételével kell lefolytatni. A sorsolás ebben az esetben a kiosztási sorrendet állapítja meg, melynek alapján a földhivatal tulajdonosokat a tulajdoni hányaduknak megfelelően a földrészlet meghatározott részéhez rendeli.

A sorsolásra vonatkozóan az FM hivatal által lefolytatandó sorsolás szabályai megfelelően alkalmazandók, azzal, hogy a sorsolás lebonyolítása elleni kifogás elbírálására a körzeti földhivatal felettes szerve jogosult. Azok a tulajdonos társak, akik az önálló földrészletek kialakítását nem kérték, a továbbiakban is tulajdonközösségben maradnak.

A költségviselés vonatkozásában a megosztás költségei az államot terhelik.

A 7. §-hoz

Tekintettel arra, hogy a földkiadás befejeztével a szövetkezetek földhasználati joga megszűnik, a szövetkezetekről szóló 1992. évi I. törvény hatálybalépéséről és az átmeneti szabályokról szóló 1992. évi II. törvény vonatkozó rendelkezései is módosításra kerülnek. Amennyiben a szövetkezet, illetőleg annak jogutódja a földkiadás befejezését követő 60 napon belül nem tesz eleget annak a kötelezettségének, hogy - a vagyonnevesítés szabályai szerint - a maradványföldeket a tagok és az alkalmazottak tulajdonába adja, ezek a földek a törvény erejénél fogva a Magyar Állam tulajdonába és a Nemzeti Földalap kezelésébe kerülnek. Ezt követően, aki a tulajdonosi jogosultságát a törvény szerint igazolni tudja, választása szerint a Nemzeti Földalap földkészletének terhére termőföldre vagy pénzbeli kártalanításra tarthat igényt. Ennek pénzügyi fedezetét a Nemzeti Földalap működési költségei körében kell tervezni.

A jogutód nélkül megszűnt szövetkezet után maradó fel nem osztott termőföldvagyon FM hivatal által történő árverési értékesítése sok esetben azért hiúsul meg, mert az ingatlant még a becsérték alatt sem lehet értékesíteni. A törvénymódosítással az árverésre a bírósági végrehajtási eljárásról szóló törvény ingatlan árverésre vonatkozó rendelkezéseit kell alkalmazni. Abban az esetben, ha a fenti, irányadó jogszabály alapján sem lehet értékesíteni a termőföldet, akkor a Magyar Állam tulajdonába és a Nemzeti Földalap kezelésébe kerül. A befolyt vételár felosztására irányuló szabályok változatlanul maradnak. A kártalanítási összeg megemelését az eltelt idő és a földárak emelkedése indokolja.

-----STARTING---POINT---VEGE---