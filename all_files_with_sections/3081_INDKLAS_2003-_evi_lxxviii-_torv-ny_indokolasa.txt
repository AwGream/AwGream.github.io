2003. évi LXXVIII. törvény indokolása

az Európai Tanács keretében Strasbourgban, 1989. november 16-án létrejött, a tiltott teljesítményfokozó szerek és módszerek használata elleni Egyezmény kihirdetéséről

Indokolás

A tiltott teljesítmény-fokozó szerek és módszerek használata elleni egyezmény (a továbbiakban: Egyezmény) 1989. november 16-án került elfogadásra, Strasbourgban. A nemzetközi dopping-ellenes szabályozás részét képező Egyezmény célja a sportbeli dopping csökkentése és felszámolása, amelynek érdekében az aláíró államok vállalják, hogy alkotmányos kereteiken belül megteszik az Egyezmény végrehajtásához szükséges intézkedéseket, illetve megalkotják azokat a rendelkezéseket, amelyek a tiltott doppingszerek és dopping-módszerek sportban való hozzáférhetősége és alkalmazása visszaszorítását szolgálják.

A magyar doppingellenes szabályozás alapvető rendelkezéseit a sportról szóló 2000. évi CXLV. törvény (a továbbiakban: Stv.) határozza meg. A doppingtilalomra, és betartásának ellenőrzésére vonatkozó részletes szabályokat az Stv. 93. § (1) bekezdésében kapott felhatalmazás alapján a doppingellenes tevékenység szabályairól szóló 99/2001. (VI. 20.) Korm. rendelet tartalmazza.

Az Egyezmény mellékletét a tiltott szerek osztályai és a tiltott módszerek referencialistája képezi. Tekintettel arra, hogy a lista az Egyezmény elfogadása óta folyamatosan változik, annak a 2003. január 1-jén hatálybaléptetett változatának kihirdetése indokolt. A lista - már említett - gyakori módosítására tekintettel, gyakorlati okokból szükséges, hogy annak hatályos szövege kihirdetéséről a Kormány gondoskodjék.

Az Egyezményt a Magyar Köztársaság képviseletében Németh Miklós miniszterelnök írta alá 1990. január 29-én, és az a Magyar Köztársaság vonatkozásában 1990. március 1-jén lépett hatályba.