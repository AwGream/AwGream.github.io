2009. évi LXXIV. törvény indokolása

az ágazati párbeszéd bizottságokról és a középszintű szociális párbeszéd egyes kérdéseiről

-----STARTING---POINT---ALTALANOS--- 

2002. július 26-án, az Országos Érdekegyeztető Tanácsban az érdekegyeztetés megújításáról kötött megállapodásban a Kormány, valamint az országos munkáltatói és munkavállalói szövetségek megerősítették szándékukat az ágazati érdekegyeztetés továbbfejlesztéséről. A PHARE-program támogatásával megindított munka során kidolgozott, 2003. július 2-án az OÉT Ágazati Tanácsa által elfogadott keret-megállapodás, valamint az ennek alapján kimunkált, a Kormány és a szociális partnerek által 2004. szeptember 22-én aláírt „Az ágazati párbeszéd bizottságok működésének feltételeiről és rendjéről a jogi szabályozás megalkotásáig terjedő időszakban” című dokumentum rögzítette, hogy cél az autonóm ágazati párbeszéd jogszabályi feltételrendszerének létrehozása, s ezt a megállapodásban megfogalmazott normatív szabályok, valamint a gyakorlati tapasztalatok figyelembe vételével kell kialakítani.

A megállapodás szerint olyan új intézményrendszer létrehozását kell szorgalmazni a hazai érdekegyeztetésben, amely ágazati szinten biztosítja a szociális partnerek közötti konzultációt, a kollektív megállapodások kötésének elterjedését, a munkáltatók és munkavállalók szakmapolitikai érdekérvényesítési lehetőségeinek szélesítését. Az ágazati szociális párbeszéd intézményrendszerének szabályozott kiépítése és kiegyensúlyozott működése esetén egy-egy ágazat munkáltatói és munkavállalói érdekképviseletei közösen léphetnek fel az ágazat fejlesztése érdekében, és autonóm módon dönthetnek az ágazatban követendő magatartási szabályok jelentős részéről.

Az ÁPB kétoldalú fórum: ágazati munkáltatói és munkavállalói érdekképviseletek lehetnek tagjai. Az ÁPB-k működésének alapvető elve, hogy egy adott ágazat egyetlen releváns munkavállalói vagy munkáltatói szervezete se legyen kizárva a konzultáció lehetőségéből, de a döntéseknél, a kollektív szerződések kötése során a reprezentatív, nagyobb támogatottsággal rendelkező szervezeteknek legyen döntő befolyása, míg kiterjesztett ágazati kollektív szerződés csak az ágazat meghatározó többségének részvételével jöhessen létre. Az autonóm ágazati szociális párbeszéd intézményrendszerének működtetése továbbá segíti a hazai szociális partnereket, hogy utat találjanak a hasonló struktúrában működő európai szociális párbeszéd-intézményekhez, részt vegyenek az európai ágazati párbeszédben, saját európai szervezeteiken keresztül, közvetlenül képviseljék és védjék sajátos érdekeiket.

-----STARTING---POINT---RESZLETES---

Az 1. §-hoz

A törvény személyi hatályával kapcsolatos rendelkezéseket tartalmazza. A rendelkezés szerint az ágazati párbeszéd itt szabályozott rendszere a versenyszférában működik. Ez alól azok a munkáltatók, illetve érdek-képviseleti szerveik kivételek, amelyek költségvetési szervként a megváltozott munkaképességű dolgozókat foglalkoztatják. Ez esetben ugyanis ágazatokon átívelő szociális párbeszédről van szó, melynek során indokolt, hogy valamennyi érintett dolgozó érdekeinek képviselete lehetővé váljék.

A 2. §-hoz

A törvény definiálja a szociális párbeszéd célját és a középszintű szociális párbeszéd intézményeként a szociális párbeszéd bizottságokat, valamint ennek speciális, részletesen szabályozott fajtáját, az ágazati párbeszéd bizottságokat (ÁPB). Rendezi továbbá az al-, valamint szakágazati szintű párbeszéd kereteit, a magasabb és alacsonyabb szinten létrejövő bizottságok egymáshoz való viszonyát.

A 3-4. §-hoz

A törvény az ÁPB alapvető feladatait definiálja, és ehhez hozzákapcsolja az államigazgatási szervek ÁPB munkájának segítésére irányuló kötelezettségét is. Meghatározza az ÁPB-k hatáskörének terjedelmét az érdekegyeztetés rendszerében.

Az 5-8. §-hoz

A törvény meghatározza az ÁPB-tagságra jogosult érdekképviseleteket, a tagsági jogosultság részletes feltételeit annak érdekében, hogy az ÁPB munkájában kellő ágazati súllyal rendelkező szervezetek vehessenek részt. Definiálja az ÁPB-ben való részvétel általános feltételeit, meghatározza, milyen esetben lehet ágazatinak tekinteni a munkavállalói és a munkáltatói érdekképviseleteket.

A kirekesztés elkerülése érdekében a törvény lehetővé teszi az ágazati szociális párbeszédet abban az esetben is, ha az adott ágazatban nem működik érdekképviselet létrehozásához megfelelő számú (tíz) munkáltató, illetve ha a társadalmi szervezet létrehozása - a bizonyítható kezdeményezés ellenére - azért hiúsult meg, mert a csatlakozni kívánó munkáltatók száma nem érte el ezt a számot. E szabály alkalmazásának feltétele, hogy a társadalmi szervezetet létrehozni kívánó munkáltatók foglalkoztassák az ágazatban munkaviszonyban állók legalább 80%-át.

A rugalmas részvételi feltételek között szerepel továbbá, hogy az érdekképviseletek egymással koalícióra léphetnek a feltételek elérése érdekében. Ekkor a szociális párbeszéd folyamatában együttesen, egy szervezetként járnak el.

A 9-10. §-hoz

A törvény szabályozza az ÁPB létrehozásának alapvető eljárási kereteit, kimondva, hogy az ÁPB létrehozása - nyilvános eljárás keretében - a szervezetek megállapodásán alapul. A törvény garantálja, hogy az ÁPB-hez később is csatlakozhassanak olyan szervezetek, amelyek a törvényi feltételeknek megfelelnek. Az ÁPB tagjai az ilyen szervezetek csatlakozását nem zárhatják ki.

A 11. §-hoz

A törvény felsorolja az ÁPB megszűnéséhez vezető körülményeket, valamint meghatározza, hogy mikor szűnhet meg, illetve kötelezően mikor szűnik meg egy adott érdek-képviseleti szervezet ÁPB-tagsága.

A 12. §-hoz

A törvény az ÁPB tagjainak jogosultságainál három szintet különböztet meg: a tanácskozási jogot, a döntési jogot, valamint a reprezentativitáshoz kötött jogokat. Utal a törvény a mellékleteiben meghatározott szempontrendszerre, amely alapján a tanácskozási, illetve döntési jogosultság meghatározható. A jogosultságokat az érdekképviseleteknek a döntési jogosultságról való, a szempontrendszertől eltérő megállapodása is szabályozhatja. A törvény meghatározza az ágazati reprezentativitás szabályait is. A döntési jogosultsággal ellentétben a reprezentativitásról a törvényben foglaltaktól eltérő tartalmú megállapodás nem születhet.

A 13. §-hoz

A törvény rendelkezik az ÁPB működésének keretszabályairól, elsődlegesnek tekintve a felek megállapodását minden olyan kérdésben, amely tekintetében a törvény nem fogalmaz meg kógens szabályokat.

A 14-18. §-hoz

A törvény a felek ÁPB-ben létrehozható megállapodásai közül az ÁPB-ben kötött kollektív szerződésre vonatkozó szabályokat határozza meg részletesen. Rögzíti - egy négylépcsős eljárás keretei között - a megkötéskor érvényesülő tagsági jogosítványokat, illetőleg a kollektív szerződés munkáltatói oldalról meghatározott személyi hatályát.

Rendelkezik a törvény a kollektív szerződéshez való csatlakozás szabályairól, megszűnésének feltételeiről. A megkötő szervezet kiesése csak akkor eredményezi a kollektív szerződés megszűnését, ha e érdekképviselet nélkül a KSZ egyáltalán nem lett volna megköthető. A kiterjesztés szabályait a jelenlegi előírásoknál részletesebben megfogalmazva több garanciális elemmel egészíti ki, ideértve az ágazati miniszter véleményének kikérését, a jogszabályi előírásoknak való megfelelés követelményét, a jogorvoslati lehetőségek rendezését. A közigazgatási eljárásra vonatkozó szabályok szerint meghozott határozat ellen minden érintett - az adott ágazatban működő bármely szakszervezet vagy munkavállaló, illetve munkáltatói érdekképviseleti szervezet vagy munkáltató - bírósághoz fordulhat.

A 19. §-hoz

Kiemelt társadalmi érdek fűződik a megváltozott munkaképességűek és az őket foglalkoztatók érdekképviseletei közötti szociális párbeszéd fejlesztéséhez. A törvény értelmében ez a párbeszéd a Rehabilitációs Párbeszéd Bizottságban folyik, amelynek az általános, az ÁPB-kre vonatkozó szabályaitól eltérő rendelkezéseit is megfogalmazza, építve a megváltozott munkaképességűeket foglalkoztató munkáltatókra érvényes jogszabályokra.

Az a körülmény, hogy a Rehabilitációs Párbeszéd Bizottságban e törvény szabályai szerint nem köthető kollektív szerződés, természetesen nem zárja ki, hogy a bizottságban résztvevő felek a Munka Törvénykönyve szabályai szerint kollektív szerződést kössenek, ebben meghatározva a megváltozott munkaképességű munkavállalókra vonatkozó különös foglalkoztatási feltételeket.

A 20. §-hoz

Az Ágazati Párbeszéd Bizottságok Tanácsára vonatkozó szabályok meghatározásával a törvény biztosítja az ÁPB-k és a társadalmi párbeszédért felelős miniszter közötti koordináció lehetőségét.

A 21-24. §-hoz

A törvény az ÁPB tagság és reprezentativitás feltételeinek meghatározásával kapcsolatos alapvető eljárási és adatkezelési szabályokat foglalja össze, építve a közigazgatási eljárás általános szabályaira. Részletezi továbbá az ÁRMB tagjainak tripartit módon történő megválasztásával, illetve delegálásával kapcsolatos eljárásrendet, a megbízatás megszűnésének eseteit. Garanciális összeférhetetlenségi előírásokat fogalmaz meg a részvétel megállapítását ellátó testület tagságát illetően.

A 25. §-hoz

Az ÁPB-k működése elősegítésének szabályait rendezi a törvény, rögzítve, hogy csak olyan ÁPB számára biztosíthatók a működési feltételek, amely a jogszabályoknak megfelelően jött létre, és ezt az ÁRMB határozatában kimondta. A törvényben meghatározott, működést biztosító eszközök forrása a Munkaerőpiaci Alap.

A 26. §-hoz

A rendelkezés összefoglalja a törvényben, illetve a törvény mellékleteiben használt fogalmak értelmezését, figyelemmel a kollektív intézményrendszer nemzetközi irodalomban használatos fogalomrendszerére.

-----STARTING---POINT---VEGE---

A 27-29. §-hoz

A Záró rendelkezések között a törvény rendelkezik a hatálybalépésről, az átmeneti rendelkezésekről, a végrehajtási szabály és a részletes kiterjesztési eljárás megalkotására történő felhatalmazásról, valamint a jelen törvény módosítással is érintett, korábbi módosító törvényekkel összefüggő deregulációs szempontú hatályon kívül helyezésről.

A munkavállalói érdekképviseletek súlyának mérésénél az üzemi tanács választások eredménye csak abban az esetben vehető figyelembe, amennyiben a választások megtartásakor már ismert volt, hogy a választás eredménye az ágazati párbeszédben való részvételt is befolyásolja. Erre tekintettel a törvény kimondja, hogy csak a hatálybalépését követően megtartott választások eredménye vehető figyelembe, és átmeneti szabályt is megfogalmaz arra az esetre, ha figyelembe vehető eredmény még nem áll rendelkezésre.

A törvény részletesen szabályozza, hogy a hatálybalépéskor működő ÁRMB-k meddig és milyen feltételek alapján működhetnek tovább, illetőleg milyen határidőig kell megtenniük a szükséges lépéseket annak érdekében, hogy a törvényi szabályozásban szereplő feltételeknek megfelelő ÁPB-vé alakuljanak át.

Az egyesülés formában működő munkáltatói érdekképviseletek, valamint az érdekképviseletek ágazati tagozatai számára „türelmi időt” biztosít a törvény a társadalmi szervezetté történő átalakulásra. A törvény rögzíti, hogy az átalakulást követően e szervezetek a korábban az ÁPB-ben résztvevők jogutódjának tekintendők az ÁPB-ben gyakorolt jogosultságokat illetően. E szabály attól függetlenül alkalmazandó, hogy az eredeti szervezet a munkaviszonnyal kapcsolatos érdek-képviseleti tevékenységének az új társadalmi szervezet részére történő átadását követően továbbműködik-e.

A törvény hatálybalépésekor érvényben lévő ágazati kollektív szerződések további fennmaradását garantáló szabályt annak érdekében tartalmaz a törvény, hogy az adott ágazatokban a munkavállalók helyzete az új törvény hatálybalépése miatt ne váljon kedvezőtlenebbé.

A 30. §-hoz

A polgári perrendtartásról szóló 1952. évi III. törvény módosítására az ÁPB jogszerű létrejötte, a tagokat megillető jogosultságok, a részvételi feltételek, illetve a kollektív szerződés hatályának kiterjesztésével összefüggő határozatok elleni bírósági jogorvoslat biztosítása érdekében van szükség.

A 31-33. §-hoz

A Munka Törvénykönyve módosításának célja a törvénnyel való összehangolás.