2003. évi CVIII. törvény indokolása

a Párizsi Békeszerződésről szóló 1947. évi XVIII. törvény 27. Cikke 2. pontjában foglaltak végrehajtásáról szóló 1997. évi X. törvény módosításáról

Indokolás

A Párizsi Békeszerződésről (a továbbiakban: Békeszerződés) szóló 1947. évi XVIII. törvény 27. Cikke 2. pontjában foglaltak végrehajtásáról szóló 1997. évi X. törvény preambuluma kimondja, hogy a Békeszerződés adott Cikkének végrehajtása a Kormány által az 1035/1997. (IV. 10.) Korm. határozattal létrehozott, Magyarországi Zsidó Örökség Közalapítvány (a továbbiakban: MAZSÖK) keretében történik.

A Békeszerződésben foglalt nemzetközi kötelezettség egyik lényeges eleme az állandó jelleggel (életvitelszerűen) Magyarországon élő, 1997. január 1. napjával, illetve az ezt követő években a 60. életévét betöltött magyar állampolgár túlélő, rászorult idős ember részére életjáradék juttatása.

Erre a célra a törvény 1. § (1) bekezdése 4 milliárd forint címletértékű kárpótlási jegyet rendelt, amelyet egy példányban kiállítva, zárt sorozatjellel ellátva az Országos Kárrendezési és Kárpótlási Hivatal, illetve annak jogutódja a Központi Kárrendezési Iroda (a továbbiakban: KKI) bocsátott ki és őriz.

A törvény előírja, hogy az egyedi életjáradék megállapítására - a kárpótlási jegy összege terhére és összességében annak mértékéig - a MAZSÖK jogosult, amely ennek alapján, az életjáradékot megállapító döntésében rendelkezik az induló összegről és az átváltott kárpótlási jegy címletértékéről.

1997. októberétől 2003. június végéig a MAZSÖK által kiadott határozatok alapján 19.876 személy részére indult meg a járadék folyósítása. A MAZSÖK képviselői több alkalommal is jelezték, hogy az életjáradék fedezetéül szolgáló 4 milliárd forint összegű kárpótlási jegy szinte teljes mértékben felhasználásra került. A megmaradó jegy mennyisége nem elegendő sem a már kiadott határozatok alapján később indítandó járadékfizetésekre, sem pedig a jövőben esetlegesen jelentkező jogosultak igényeinek finanszírozására.

A törvény az életjáradék forrásául szolgáló kárpótlási jegy pakett átválthatósága mellett, megteremti a lehetőségét annak, hogy a költségvetésből az adott célra - a technikai-operatív eljárás megváltoztatása nélkül - biztosítható legyen a szükséges forrás, mégpedig azáltal, hogy az életjáradék megállapítására a kárpótlási jegy összegét meghaladó mértékben is lehetőség lesz.

A jövőben az életjáradék iránti igény további fedezete már nem kárpótlási jegy, hanem - az új normaszöveg szerint - a kárpótlási jegy helyébe lépő, illetve az azt kiegészítő keret lenne, melynek fedezeti értéke 200 millió forint. (Ez, figyelemmel arra, hogy a jelenlegi gyakorlat szerint jogosultanként 200 000 forint címletértékű kárpótlási jegyet váltottak át életjáradékra, még további 1000 jogosult számára nyitja meg lehetőséget, hogy juttatásban részesüljenek.)

A törvény jogvesztő határidő beépítésével biztosítja, hogy az életjáradék iránti igény benyújtása 2006. május 9-ét követően ne legyen érvényesíthető, biztosítva ezzel a kárpótlási folyamat prekluzív határidejét.

A törvény költségvetési kihatása - évente mintegy 20-50 MFt - az 1947. évi Párizsi Békeszerződésből eredő kárpótlás fedezetére szolgáló előirányzat (XXII. Pénzügyminisztérium, 24. cím, 2. alcím, 2. jogcímcsoport) keretein belül maradva biztosítható. (A 2003. évi előirányzat 2,9 milliárd forint, a 2004. évi előirányzat összege 2,7 milliárd forint.)

A törvény kihirdetése napján lép hatályba azzal, hogy rendelkezéseit a folyamatban lévő ügyekben is alkalmazni kell.