2005. évi LXXXI. törvény indokolása

a választási eljárásról szóló 1997. évi C. törvény módosításáról

-----STARTING---POINT---ALTALANOS--- 

A választási törvényeket érintő átfogó törvénymódosítás 1997 óta nem történt. Az Alkotmány 2004. május 1-jén hatályba lépett módosítása, az Alkotmánybíróság határozatai, illetőleg a joggyakorlat által felhalmozott tapasztalatok alapján azonban ma már elkerülhetetlen, hogy a választási eljárás szabályai megreformálásra kerüljenek.

Jelen törvény elrendeli a választási eljárásról szóló 1997. évi C. törvény (a továbbiakban: Ve.) átfogó jellegű, továbbá a következő törvények kisebb mértékű módosítását:

az országgyűlési képviselők választásáról szóló 1989. évi XXXIV. törvény, (a továbbiakban: Vjt.),

a helyi önkormányzati képviselők és polgármesterek választásáról szóló 1990. évi LXIV. törvény (a továbbiakban: Övjt.),

az országos népszavazásról és népi kezdeményezésről szóló 1998. évi III. törvény (a továbbiakban: Nsztv.),

a helyi önkormányzatokról szóló 1990. évi LXV. törvény (a továbbiakban: Ötv.),

a területszervezési eljárásról szóló 1999. évi LXV. törvény.

A törvény ideiglenesen, 2009. december 31-ig biztosítja a külföldön szavazás lehetőségét az általános és időközi országgyűlési választásokon, az országos népszavazáson és az Európai Parlament tagjainak választásán. A szavazás a Magyar Köztársaság nagykövetségein és főkonzulátusain történik.

A törvény megszünteti az 51/2002. (X. 24.) AB határozat, 59/2003. (XI. 26.) AB határozat, 60/2003. (XI. 26.) AB határozat és 32/2004. (IX. 14.) AB határozatban megállapított alkotmányos mulasztásokat, továbbá megreformálja a választási bizottságok eljárását és a Ve. jogorvoslati rendszerét is.

-----STARTING---POINT---RESZLETES---

Az 1. §-hoz

A választások kitűzésével kapcsolatos - eddig a Vjt-ben, az Övjt-ben és az Nsztv-ben szabályozott - rendelkezés eljárásjogi természetű, így azt a Ve-ben indokolt szabályozni minden választástípusra vonatkozóan egységesen.

A megismételt szavazás megtartására vonatkozó általános határidő megváltozik, tekintettel arra, hogy a megismételtetett szavazás napját követő 7. napon való megtartás lehetősége nem reális. Helyette az eddig az önkormányzati választásokon irányadó azon szabály válik általános jelleggel alkalmazandóvá, mely szerint a megismételt szavazást a megismételtetett szavazás napját követő 30 napon belülre kell kitűzni. Országgyűlési választásokon azonban - a két forduló közötti rövid időtartamra tekintettel - megmarad az eddigi szabályozás.

A 2. §-hoz

E § a Ve. 6. § (2) bekezdés első mondatát hagyja el, tekintettel arra, hogy a Ve. 74. § (3) bekezdése is tartalmazza ugyanezt a szabályt.

A 3. §-hoz

A választási eljárás során a nyilvánosság elvének érvényesülését szolgálja az először a 2004. évi XCII. törvénnyel bevezetett külképviseleti megfigyelő jogintézményének további alkalmazása. A megfigyelő - funkciója szerint - az őt delegáló jelölő szervezet vagy független jelölt megbízásából kíséri figyelemmel a külképviseleti szavazás menetét, azaz nem választási szerv, de részt vesz a választási eljárás ellenőrzésében. Ehhez a funkcióhoz igazodnak a részére biztosított jogosítványok is.

A 4. §-hoz

Tekintettel arra, hogy a választás kitűzése esetén a helyi választási iroda vezetőjének a Ve. 11. §-ában foglalt tiltó rendelkezés miatt már nincs lehetősége a szavazókörök módosítására, a törvény előírja, hogy a szavazókörök felülvizsgálata minden év januárjában megtörténjen. E szabály azonban az eddigiekhez képest további törvényi garancia, azaz nem mentesíti a helyi választási iroda vezetőjét azon kötelezettsége alól, hogy a szavazókörök kialakítását érintő változásokat folyamatosan figyelemmel kísérje, és az ebből fakadó intézkedéseket megtegye.

Az 5. §-hoz

A külképviseleti névjegyzékbe a választópolgár a lakcíme szerint illetékes választási iroda vezetőjéhez intézett kérelemre kerülhet be. A kérelem személyesen, meghatalmazott útján illetve ajánlott levélben is benyújtható. A külképviseleti névjegyzékbe felvett választópolgárt a helyi választási iroda vezetője törli a lakcíme szerinti névjegyzékből. A külképviseleti névjegyzék adatait az Országos Választási Iroda összesíti, majd külképviseletenkénti bontásban eljuttatja a külképviseleti választási irodák részére, melyek azt nem módosíthatják. A külképviseleti névjegyzék hazai vezetése és lezárása jelenti a garanciát arra, hogy csak az azon szereplő választópolgár adhassa le a szavazatát a külképviseleten.

A törvény a választói névjegyzékkel és a külképviseleti névjegyzékkel kapcsolatos kifogás szabályai tekintetében a 2004. évi XCII. törvénnyel bevezetett szabályozást teszi általánossá, azaz ha a benyújtott kifogásnak a helyi választási iroda vezetője nem ad helyt, azt közvetlenül a helyi bíróságnak (Budapesten a Pesti Központi Kerületi Bíróságnak) küldi meg. Ezzel a megoldással a jogorvoslati folyamat gyorsabbá válik.

A 6. §-hoz

A választási eljárás minden résztvevőjének elemi érdeke, illetőleg a választás eredményeként létrejött közjogi testületek legitimitásának egyik alapja, hogy a választási bizottságokban minél több, a jelölő szervezetek és a független jelöltek által megbízott tag vegyen részt. Ennek az elvnek a minél szélesebb érvényesülése érdekében a megbízott tagok bejelentésének határideje a szavazást megelőző 16. napról a 9. napra csökken. Ez a határidő egyben biztosítja azt a minimális időtartamot, mely lehetővé teszi, hogy a választás napjáig a szavazatszámláló bizottság tagjai a szavazásnapi feladatokra megfelelően felkészüljenek.

A választási bizottságok megbízott tagjait főszabály szerint a választási bizottság elnökénél kell bejelenteni. A szavazatszámláló bizottságba megbízott tagokat azonban a továbbiakban a helyi választási iroda vezetőjéhez kell bejelenteni, tekintettel arra, hogy a helyi választási iroda a jelölő szervezetek és független jelöltek által könnyebben elérhető.

A 7-8. §-hoz

A törvény eddig egyetlen szakaszban tartalmazott rendelkezést a választási bizottságok döntésére vonatkozólag. A törvény változtat ezen a szűkszavú szabályozáson, és rendezi a választási bizottságok eljárása során a tényállás megállapítását, a választási bizottságok határozatának kötelező tartalmi elemeit, illetőleg a határozat közlésének garanciáit, tekintettel az Alkotmánybíróság 59/2003. (XI. 26.) AB határozatában megfogalmazott követelményekre is.

A törvény előírja, hogy a határozat kötelező tartalmi eleme a választási bizottság által megállapított tényállás, melynek meghozatala során a választási bizottság szabadon értékeli a bizonyítékokat. A bizonyítékok köre továbbra sincs meghatározva taxatív jelleggel: erre vonatkozóan a törvény példálózó felsorolást tartalmaz. Új elem, hogy a tényállás megállapítása során nem mellőzhető a kérelmező szóbeli meghallgatása, amennyiben a kérelmező azt indítványozza, és meg is jelenik a választási bizottság ülésén. Ebben az esetben a jelen lévő ellenérdekű fél részére is biztosítani kell a meghallgatás lehetőségét.

A választási bizottság jogosult arra, hogy a határozatát elírás esetén kijavítsa, ez azonban nem lehet kihatással az ügy érdemére.

Az Alkotmánybíróság 59/2003. (XI. 26.) AB határozatában megállapította, hogy sérti a jogorvoslathoz való alkotmányos jogot az, hogy a választási bizottságok határozatai közlésének nincsenek meg a törvényi garanciái. Erre tekintettel a törvény úgy szabályoz, hogy a kérelmező a beadványában - postai értesítési címe mellett - megjelölheti a telefaxszámát, e-mail címét, vagy kézbesítési megbízottjának ezen elérhetőségeit. A kérelmező együttműködési kényszere saját érdekéből fakad: a határozatról, annak elbírálása napján akkor értesül biztosan, így jogorvoslati kérelemmel akkor tud időben élni, ha együttműködik a választási bizottsággal, és közli azon elérhetőségeit, melyek közül - az általa kért módon - a határozat hozzá eljuttatható. Az új törvényi szabályozásból a választási bizottságra az a kötelezettség hárul, hogy a határozatot a megjelölt módon annak meghozatala napján, továbbá postai úton közölje a kérelmezővel.

A 9-13. §-hoz

A választási bizottságok hatáskörére vonatkozó szabályok a 30-34. §-ból a Ve. különös rendelkezéseibe kerülnek. Így az eddig általánosan megfogalmazott hatásköri szabályok konkrétabbá, az adott választástípus speciális jellegéhez igazodóvá válnak. Ennek következtében egyértelműbb lesz a választási bizottságok hatásköre az egyes választásokon.

A 14-15. §-hoz

A külképviseleti választási irodák vezetői és tagjai megbízatásának időtartama módosításra szorul, ezért e § szerint kinevezésük határozatlan időre szól.

A 16. §-hoz

Mivel a törvény szerint a továbbiakban külföldön nemcsak a Magyar Köztársaság nagykövetségein, hanem a főkonzulátusokon is lehet szavazni, a Ve. rendelkezéseit ennek megfelelően szükséges módosítani.

A 17. §-hoz

Az Alkotmánybíróság 60/2003. (XI. 26.) AB határozatában megállapította, hogy alkotmányellenes helyzet jött létre annak következtében, hogy az Országgyűlés a Ve-ben, valamint a médiatörvényben nem biztosította a politikai hirdetésekkel kapcsolatos kifogások hatékony elbírálásának garanciáit. Erre vonatkozóan a törvény akként rendelkezik, hogy a választási bizottságok - a választási alapelvekre is tekintettel - elbírálják a sajtó választási kampányban történő részvételével kapcsolatos kifogásokat, mely esetekben szankcióként elrendelhetik a jogerős határozat közzétételét is.

A 18. §-hoz

A jelölő szervezet bejelentésének feltétele továbbra is az, hogy a jelölő szervezet az adott választástípusnak megfelelő, jogerősen bejegyzett társadalmi szervezet legyen. A törvény azonban ennek bizonyítását megváltoztatja akként, hogy a továbbiakban nem - az esetleg már nem is aktuális adatokat tartalmazó - bírósági bejegyzés hiteles másolatának benyújtásával, hanem a társadalmi szervezetek bírósági nyilvántartásából a választás kitűzését követően kiállított kivonat csatolásával kell bizonyítani azt, hogy a jelölő szervezet megfelel a választási jogszabályokban előírt feltételeknek.

A 19. §-hoz

E § egyrészt a normaszöveget pontosító rendelkezést, másrészt a szavazókörben használható adatrögzítésre alkalmas eszközök körére vonatkozó szabályozást tartalmaz.

A 20. §-hoz

Az Alkotmány uniós csatlakozáskor hatályba lépett módosítása szerint az európai parlamenti választáson, az országgyűlési képviselők választásán valamint az országos népszavazáson azok is szavazhatnak, akik a szavazás napján nem tartózkodnak Magyarországon, de egyébként itt lakóhellyel rendelkeznek. Ennek megfelelően alkotmányos kötelezettség a külföldön szavazás szabályainak megalkotása, mely során figyelemmel kell lenni az Alkotmánybíróság 32/2004. (IX. 14.) AB határozatában foglaltakra is, melyben az Alkotmánybíróság alkotmányellenesnek mondta ki a 2003. évi CXIII. törvénnyel az Európai Parlament tagjainak választására kialakított szabályozást, tekintettel arra, hogy a külképviseleten történő szavazatszámlálás során nem biztosított a szavazás titkosságának érvényesülése.

Mindezek alapján a törvény úgy szabályoz, hogy a Magyar Köztársaság nagykövetségein és főkonzulátusain a szavazást a külképviseleti választási irodák bonyolítják le, azonban szavazatszámlálás a külképviseleten nem történik, a szavazatokat az Európai Parlament tagjainak választásán és az országos népszavazáson az Országos Választási Bizottság, az országgyűlési választásokon az országgyűlési egyéni választókerületi választási bizottság által kijelölt szavazatszámláló bizottság számolja meg.

A külképviseleti szavazás során végig biztosított a szavazás titkossága. A választópolgár a szavazólapot egy belső borítékba helyezi, amit lezár. A külképviseleti választási iroda tagja a lezárt belső borítékot és a szavazásról szóló, a választó által aláírt és a külképviseleti választási iroda tagja által hitelesített nyilatkozatot egy külső borítékba helyezi. A választópolgár a külső borítékot leragasztja, és a leragasztáson aláírja. A szavazás titkosságának érvényesülését az biztosítja, hogy a választópolgár adatait tartalmazó nyilatkozat ellenőrzése és a belső boríték felbontása elválik egymástól. Az országgyűlési választáson a nyilatkozatokat az országgyűlési egyéni választókerületi bizottság ellenőrzi, míg a belső borítékok - felbontás nélkül - az arra kijelölt szavazókörben összekeverésre kerülnek az ott leadott szavazatokkal. Az európai parlamenti választáson és az országos népszavazáson az Országos Választási Bizottság a külképviseletekről érkező összes szavazási irat felnyitását és a nyilatkozatok ellenőrzését követően bontja csak ki a belső borítékokat és számlálja meg a szavazatokat.

A 21. §-hoz

E § előírja, hogy a szavazatszámláló bizottságnak a szavazatokat legalább kétszer kell megszámlálnia úgy, hogy fenntartja azt a szabályt, miszerint a számlálás eredményeként kétszer ugyanazt az eredményt kell kapnia. A törvény így biztosítja azt, hogy a szavazóköri eredmény a lehető legpontosabb legyen.

A 22. §-hoz

A törvény a Ve. 73. §-át a benne foglalt rendelkezések megtartása ((1) és (3) bekezdés) mellett kibővíti a választási eredményt megállapító határozat elleni jogorvoslat szabályaival, (ezeket eddig a Ve. 84-85. §-ai tartalmazták), továbbá lehetővé teszi a szavazatok újraszámlálását abban az esetben, ha a fellebbezés elbírálása csak ezzel lehetséges, és van matematikai lehetőség a választás eredményének megváltozására. A választás eredménye elleni fellebbezés jogalapját a törvény e §-ban csak abban a körben tartalmazza, amennyiben az a választási bizottságnak a szavazatok megoszlásának megállapításával kapcsolatos tevékenységével összefüggésben merül fel. A választás eredményének további okokból történő megtámadása jogi lehetőségét a Ve. X. fejezete szabályozza.

Alapvető változás, hogy a választási eredmény ellen a jogorvoslatra nyitva álló határidők főszabály szerint már nem egynaposak, hanem háromnaposak. Az egynapos határidő kizárólag az országgyűlési választásokon marad meg, tekintettel a két forduló közötti, eljárási szempontból rövid időtartamra.

A 23. §-hoz

A szavazás titkosságának érvényesülését az biztosítja, hogy a választópolgár adatait tartalmazó nyilatkozat ellenőrzése és a belső boríték felbontása elválik egymástól. Az országgyűlési választáson a nyilatkozatokat az országgyűlési egyéni választókerületi bizottság ellenőrzi, míg a belső borítékok - felbontás nélkül - az arra kijelölt szavazókörben összekeverésre kerülnek az ott leadott szavazatokkal. Az európai parlamenti választáson és az országos népszavazáson az Országos Választási Bizottság a külképviseletekről érkező összes szavazási irat felbontását és a nyilatkozatok ellenőrzését követően bontja csak ki a belső borítékokat és számlálja meg a szavazatokat.

A 24. §-hoz

A szavazóköri jegyzőkönyvet két példányban kell kiállítani, ennél több példány készítése felesleges.

Mivel a Ve. 6. § (2) bekezdésének első mondata hatályon kívül helyezésre kerül, az abban foglalt szabályozás a továbbiakban kizárólag a Ve. 74. § (3) bekezdésében szerepel. A szabályozás változatlan tartalommal akkor biztosítható, ha az ingyenességre vonatkozó utalás ebben a rendelkezésben megemlítésre kerül.

A 25. §-hoz

A törvény az Alkotmánybíróság határozatait, továbbá a Ve. hatálybalépése óta eltelt gyakorlati tapasztalatokat figyelembe véve megreformálja a választási eljárás jogorvoslati rendszerét.

Az eddig a Ve. X. fejezetében elhelyezkedő speciális jogorvoslati szabályok (a névjegyzék összeállításával kapcsolatos jogorvoslat és a választási bizottság eredményt megállapító döntése elleni jogorvoslat) - a könnyebb áttekinthetőség érdekében - a Ve.-nek a választási eljárás érintett részét szabályozó rendelkezéseihez kerülnek. (20/E. § és 73. § (4)-(6) bekezdései)

A jogorvoslat általános szabályaiként eddig alkalmazott jogorvoslati formák (panasz/kifogás) helyett új jogorvoslati struktúra kerül kialakításra, amely magán hordozza az eddigi szabályozás egyes jegyeit, azonban részletesebb, konkrétabb és bővebb szabályozást tartalmaz, mint az eddigiek.

A törvény által bevezetett új szabályozás szerint a választási bizottság elsőfokú határozatot hoz

- jogorvoslati eljárás során a választási jogszabályokat és alapelveket sértő cselekmények megsértése miatt benyújtott kifogás esetén,

- kérelemre (például jelölt nyilvántartásba vétele),

- hivatalból (például országgyűlési választásokon az 5 százalékos határ megállapítása).

A választási bizottság elsőfokú döntése ellen fellebbezés nyújtható be. A fellebbezés indokai között az első fokon eljáró választási bizottság által hozott határozat jogellenessége vagy a határozat meghozatalánál irányadó szempontok nem megfelelő mérlegelése (ideértve a bizonyítékok súlyának mérlegelését is) foglaltak ellen lehet. Speciális szabály, hogy az Országos Választási Bizottság első fokon meghozott határozata ellen nincs helye fellebbezésnek, ugyanis ebben az esetben az eljárás kétfokú: az Országos Választási Bizottság határozata ellen a Legfelsőbb Bírósághoz lehet felülvizsgálati kérelemmel fordulni.

A választási bizottság másodfokú döntése ellen bírósági felülvizsgálat lehetséges. A felülvizsgálat indokai azonosak lehetnek a fellebbezés indokaival.

A jogorvoslati kérelmek benyújtásának helyére vonatkozó szabályozás konkrétabb lett: a kifogást az elbírálásra jogosult választási bizottsághoz lehet benyújtani, azonban téves helyre történő benyújtás esetén a választási bizottságot az a kötelezettség terheli, hogy azt a hatáskörrel és illetékességgel rendelkező választási bizottsághoz továbbítsa. A fellebbezés és a bírói felülvizsgálat esetén áttételre nincs lehetőség, ugyanis az elbírálásra jogosult választási bizottság vagy bíróság megnevezését a megtámadott határozat - a Ve. új rendelkezései szerint - mindenképpen tartalmazza.

A jogorvoslati kérelem érdemi elbírálásának feltételei - az eddigi feltételek megtartása mellett - bővülnek: másodfokon a jogorvoslati kérelmet el kell utasítani akkor, ha nem a támadott döntést meghozó választási bizottsághoz, harmadfokon akkor, ha nem a támadott döntést hozó választási bizottsághoz vagy a bírósághoz nyújtották be a felülvizsgálati kérelmet.

A jogorvoslati kérelem elkésett benyújtásának jogkövetkezménye az eddigi szabályozáshoz képest nem változik, azaz az elkésett jogorvoslati kérelmet érdemi vizsgálat nélkül el kell utasítani. A kifogás elbírálására rendelkezésre álló határidők a fellebbezés és a bírói felülvizsgálat során szintén változatlanok, kifogás esetében azonban a törvény úgy szabályoz, hogy a nem megfelelő helyre benyújtott kifogás elbírálására az elbírálásra jogosult választási bizottsághoz való megérkezéstől kell számítani a 3 napos határidőt.

Az Alkotmánybíróság 59/2003. (XI. 26.) AB határozatában megállapította, hogy alkotmányos mulasztás áll fenn, mert a jogalkotó nem határozta meg a választási bizottságok határozata közlésének garanciáit, ezáltal sérül az Alkotmány 57. § (5) bekezdésében meghatározott jogorvoslathoz való jog. Az alkotmányos mulasztás megszüntetése érdekében a jogorvoslati kérelem eddigi kötelező kellékei (jogszabálysértés megjelölése, bizonyítékok csatolása, postai értesítési cím) mellett a kifogás benyújtója megadhatja telefaxszámát, elektronikus levélcímét, vagy kézbesítési megbízottjának ezen elérhetőségeit. Utóbbiak megadása a jogorvoslattal élő személy érdekét szolgálja azzal, hogy a határozatot a meghozatalának napján a postai út mellett a további megjelölt módokon is közölni kell vele, így a választási szervek részéről biztosított, hogy a lehető leghamarabb tudomást szerezzen a jogorvoslati kérelem elbírálásának eredményéről.

A jogorvoslati kérelmet elbíráló választási bizottságok és bíróságok hatásköre bővült a jogszabálysértő tevékenységtől való eltiltás alkalmazásának lehetőségével. Másod és harmadfokon a választási bizottságok és bíróságok reformatórius hatáskörrel rendelkeznek.

A 26. §-hoz

Az Alkotmánybíróság 51/2002. (X. 24.) AB határozatában megállapította, hogy „mulasztásban megnyilvánuló alkotmányellenesség áll fenn annak folytán, hogy az Országgyűlés nem határozta meg az egyéni választókerületben az országgyűlési képviselők időközi választása kitűzésének határidejét.” Erre tekintettel a törvény úgy szabályoz, hogy az időközi országgyűlési választásokon az Országos Választási Bizottság a mandátum megüresedésétől számított 4 hónapon belülre kell, hogy kitűzze az időközi választást.

E § áthelyezi a Vjt-ben szereplő [47. § (1) bekezdés] azon eljárási szabályt a Ve-be, mely szerint az országgyűlési képviselők választásának második fordulóját - az első forduló kitűzésével egyidejűleg - az első fordulót követő 14. napra kell kitűzni.

A 27. §-hoz

Tekintettel arra, hogy a szavazás az első fordulóban a külképviseleteken a magyarországi szavazás napját megelőző 7. napon történik, az országgyűlési választáson a megfigyelő bejelentésére vonatkozó határidőt - az általános szabályoktól eltérve - egy héttel előbbre kell hozni.

A 28. §-hoz

A külföldön szavazás szabályainak bevezetésével az igazolással való szavazásra vonatkozó szabályozás tartalma nem változott, kizárólag technikai jellegű pontosításra szorul.

A 29. §-hoz

A törvény e §-ban azt kívánja biztosítani, hogy a választási visszaélések megelőzése érdekében a két forduló között ne lehessen úgy lakóhelyet változtatni, hogy a szavazás második fordulójában a választópolgár más választókerület jelöltjére szavazhasson. E lehetőséggel élve ugyanis az első fordulóban eredményes választást hozó választókerületben lakóhellyel rendelkező választópolgár lakcímének megváltoztatásával az új lakcíme szerinti választókerületben szavazva befolyásolhatná utóbbi választókerület választási eredményét is.

A 30. §-hoz

Az országgyűlési képviselők választásán a külképviseleti névjegyzékbe való felvételét a választópolgár a választás első fordulóját megelőző 23. napig kérheti. A határidőnek az általános szabálytól való eltérését az indokolja, hogy az országgyűlési választásokon a szavazás a külképviseleteken a magyarországi szavazás napja előtti 7. napon történik.

A külképviseleti szavazás megszervezése érdekében már az első fordulót megelőzően szükség van arra az információra, hogy hányan szavaznak majd a külképviseleten, ezért a külképviseleti névjegyzékbe irányuló kérelemben meg kell jelölni, hogy a választópolgár a választás melyik fordulóján kíván a külképviseleten szavazni.

A helyi választási iroda vezetője a külképviseleti névjegyzék adatait megküldi az Országos Választási Irodának, amely azokat továbbítja az illetékes országgyűlési egyéni választókerületi választási bizottságnak is. Az illetékes országgyűlési egyéni választókerületi választási bizottság így a külképviseletekről hazaérkező szavazási iratok felbontásakor a szavazásról szóló nyilatkozatok adatait összevethetik a külképviseleti névjegyzék adataival.

A 31. §-hoz

A külföldön szavazás szabályainak bevezetésével az országgyűlési választásokon működő választási irodák meghatározásakor a felsorolásban szükséges megemlíteni a külképviseleti választási irodákat is.

A 32. §-hoz

A választási bizottságoknak az országgyűlési választásokon gyakorolható hatásköreire vonatkozó szabályok a 30.-34. §-ból a Ve. 90/A. §-ába kerülnek. A hatásköri felsorolás - a kifogás és a fellebbezés elbírálását kivéve - nem változik, azonban az eddig általánosan megfogalmazott hatásköri szabályok konkrétabbá, az országgyűlési választás speciális jellegéhez igazodóvá válnak.

A 33. §-hoz

A törvény az országgyűlési képviselők választásának első fordulójában a magyarországi szavazást megelőző 7. napon teszi lehetővé a külképviseleti szavazást, a második fordulóban a külképviseleteken szavazók is a magyarországi szavazás napján adhatják le voksukat. A szabályozás indoka, hogy a két forduló közötti 2 hét nem elegendő a külképviseleti szavazás lebonyolítására. A külképviseleti szavazási iratok továbbításának az általános szabályoktól eltérő rendelkezései szintén ehhez a szabályhoz igazodnak.

A 34. §-hoz

A szavazás titkosságának érvényesülését az biztosítja, hogy a választópolgár adatait tartalmazó nyilatkozat ellenőrzése és a belső boríték felbontása elválik egymástól. Az országgyűlési választáson a nyilatkozatokat az országgyűlési egyéni választókerületi bizottság ellenőrzi, míg a belső borítékok - felbontás nélkül - az arra kijelölt szavazókörben összekeverésre kerülnek az ott leadott szavazatokkal.

A 35. §-hoz

E § a szavazatok összesítésére vonatkozó, eddig hiányzó szabályozási elemet épít be a Ve-be.

A 36. §-hoz

Az országgyűlési választásokon a területi listán és az országos listán mandátumot szerzett jelölt kiesése esetén a mandátum betöltésére vonatkozó eljárási szabály a Vjt. 46. § (5) bekezdéséből átkerül a Ve-be.

A 37. §-hoz

Az országgyűlési választásokon a választási eredmény elleni jogorvoslat határideje nem változik (egynapos marad) tekintettel a két forduló közötti, eljárási szempontból rövid időtartamra.

A 38. §-hoz

A választási bizottságoknak az Európai Parlament tagjainak választásán gyakorolható hatásköreire vonatkozó szabályok a 30-34. §-ból a Ve. 99/K. §-ába kerülnek. A hatásköri felsorolás - a jogorvoslati kérelem elbírálását és a külképviseleti szavazással kapcsolatos hatásköröket kivéve - nem változik, azonban az eddig általánosan megfogalmazott hatásköri szabályok konkrétabbá, az Európai Parlament tagjainak választása speciális jellegéhez igazodóvá válnak.

A 39. §-hoz

A szavazás titkosságának érvényesülését biztosítja, hogy a választópolgár adatait tartalmazó nyilatkozat ellenőrzése és a belső boríték felbontása elválik egymástól. Az európai parlamenti választáson az Országos Választási Bizottság a külképviseletekről érkező összes szavazási irat felbontását és a nyilatkozatok ellenőrzését követően bontja csak ki a belső borítékokat és számlálja meg a szavazatokat.

A szavazatszámláló bizottság szavazóköri eredményt megállapító határozata ellen eddig csak a választás eredményét megállapító határozat elleni jogorvoslati kérelemmel együtt volt helye. Ez a szabályozás az európai parlamenti választáson (és az országos népszavazáson) megváltozik: az Országos Választási Bizottságnak a választás eredménye megállapítását megelőzően el kell bírálnia a szavazatszámláló bizottságok szavazóköri eredményt megállapító határozata elleni fellebbezéseket.

A Ve. 99/O. § (4) bekezdése - hasonlóan a Ve. 73. § (4) bekezdéséhez - a jogorvoslat jogalapját csak abban a körben tartalmazza, amennyiben az, az OVB szavazatok megoszlásának megállapításával kapcsolatos tevékenységével összefüggésben merül fel. A választás eredményének további okokból történő megtámadásának jogi lehetőségét a Ve. X. fejezete szabályozza.

A 40. §-hoz

E § módosítására azért van szükség, mert egyrészt a külképviseleti névjegyzékkel kapcsolatos rendelkezések a Ve. általános részébe kerültek, másrészt a külképviseleteken nem működik szavazatszámláló bizottság.

A 41. §-hoz

A törvény - az Alkotmány rendelkezéseivel összhangban - a helyi önkormányzati választásokon nem teszi lehetővé a külföldön szavazást.

A 42. §-hoz

A választókerületek sorszámának és területének felülvizsgálata nélkülözhetetlen a választás törvényes lebonyolításához. A választás kitűzését követően azonban a helyi választási iroda vezetőjének - a Ve. 11. §-ában megfogalmazott tilalom miatt - nincs lehetősége az egyéni választókerületek határait módosítani. Erre tekintettel a törvény előírja, hogy az egyéni választókerületek számát, sorszámát és területi beosztását minden év januárjában - egyébként folyamatosan - felül kell vizsgálni.

A 43. §-hoz

Annak érdekében, hogy a választási bizottságokban a lehető legtöbb megbízott tag vegyen részt, a törvény lehetővé teszi, hogy a szavazatszámláló bizottság és a helyi választási bizottság megbízott tagja más településen, a fővárosban más kerületben, a területi választási bizottság megbízott tagja más megyében induló jelölt is lehessen.

A 44. §-hoz

A választási bizottságoknak a helyi önkormányzati választásokon gyakorolható hatásköreire vonatkozó szabályok a 30-34. §-ból a Ve. 105/A. §-ába kerülnek. A hatásköri felsorolás- a kifogás és a fellebbezés elbírálását kivéve - nem változik, azonban az eddig általánosan megfogalmazott hatásköri szabályok konkrétabbá, a helyi önkormányzati választás speciális jellegéhez igazodóvá válnak.

A törvény konkretizálja, hogy új község alakítása, településegyesítés megszüntetése, lakott területrész átadása, átvétele, cseréje, településegyesítés és település másik megyéhez csatolása esetén melyik választási szerveknek kell eljárniuk.

A 45. §-hoz

Az Alkotmánybíróság 51/2002. (X. 24.) AB határozatában megállapította, hogy „mulasztásban megnyilvánuló alkotmányellenesség áll fenn annak folytán, hogy az Országgyűlés nem határozta meg az egyéni választókerületben az országgyűlési képviselők időközi választása kitűzésének határidejét.” Ez az alkotmányos mulasztás a helyi önkormányzati időközi választások esetén is fennáll, ezért a törvény határidőt határoz meg az időközi választás kitűzésével kapcsolatosan.

A 46. §-hoz

Az országos népszavazás utaló rendelkezéseinek körét ki kell bővíteni a külképviseleti szavazatok megszámlálására, a külképviseleti szavazás eredménye megállapítására és az ellene való jogorvoslat szabályaira való utalással is.

A 47. §-hoz

E § az országos népszavazáshoz és népi kezdeményezéshez való jog lehető legnagyobb mértékű érvényesülése érdekében egyértelművé teszi, hogy egy aláírásgyűjtő íven csak egy kérdés szerepelhet.

A 48. §-hoz

Az Nsztv. 15. és 16. §-ában foglalt eljárási rendelkezések - az európai parlamenti választásokra vonatkozó szabályozással kibővítve - áthelyezésre kerülnek a Ve-be.

A 49. §-hoz

E § beépíti a külképviseleti választási irodát az országos népszavazáson működő választási irodák közé.

Az 50. §-hoz

A választási bizottságoknak az országos népszavazáson gyakorolható hatásköreire vonatkozó szabályok a 30-34. §-ból a Ve. 124/A. §-ába kerülnek. A hatásköri felsorolás a - a jogorvoslati kérelem elbírálását és a külképviseleti szavazással kapcsolatos hatásköröket kivéve - nem változik, azonban az eddig általánosan megfogalmazott hatásköri szabályok konkrétabbá, az országos népszavazás speciális jellegéhez igazodóvá válnak.

Az 51. §-hoz

E § meghatározza, hogy országos népszavazás esetén kik jogosultak megfigyelőt küldeni a külképviseletekre.

Az 52. §-hoz

A törvény a 2004. december 5-ei népszavazás tapasztalatait figyelembe véve akként szabályoz, hogy a szavazólapon csak egy kérdés szerepelhet. Ez a rendelkezés jelentősen megkönnyíti a szavazatszámláló bizottság munkáját a szavazatszámlálás során.

Az 53. §-hoz

Az Országos Választási Bizottságnak az országos népi kezdeményezéssel kapcsolatban gyakorolható hatásköreire vonatkozó szabályok a 34. §-ból a Ve. 131/A. §-ába kerülnek.

Az 54. §-hoz

A törvény - az Alkotmány rendelkezéseivel összhangban - a helyi népszavazáson nem teszi lehetővé a külföldön szavazást. E § szintén módosítja az utaló rendelkezéseket akként, hogy - az eddig kodifikációs hiba folytán kimaradt - X. fejezet szabályait is alkalmazni rendeli a helyi népszavazáson.

Az 55. §-hoz

Az Alkotmánybíróság 51/2002. (X. 24.) AB határozatában megállapította, hogy „mulasztásban megnyilvánuló alkotmányellenesség áll fenn annak folytán, hogy az Országgyűlés nem határozta meg az egyéni választókerületben az országgyűlési képviselők időközi választása kitűzésének határidejét.” Ez az alkotmányos mulasztás a helyi népszavazás esetén is fennáll, ezért a törvény határidőt határoz meg kitűzésével kapcsolatosan.

Az 56. §-hoz

A választási bizottságoknak a helyi népszavazáson gyakorolható hatásköreire vonatkozó szabályok a 30-34. §-ból a Ve. 143/A. §-ába kerülnek. A hatásköri felsorolás - a jogorvoslati kérelem elbírálását kivéve - nem változik, azonban az eddig általánosan megfogalmazott hatásköri szabályok konkrétabbá, az országos népszavazás speciális jellegéhez igazodóvá válnak.

Az 57. §-hoz

A választási bizottságoknak a helyi népi kezdeményezésen gyakorolható hatásköreire vonatkozó szabályok a 30-34. §-ból a Ve. 148/A. §-ába kerülnek.

Az 58. §-hoz

A választójognak a lehető legnagyobb mértékű érvényesülése érdekében külföldön nemcsak a Magyar Köztársaság nagykövetségein, hanem a főkonzulátusokon is lehet szavazni.

-----STARTING---POINT---VEGE---

Az 59. §-hoz

A területi listán és az országos listán mandátumot szerzett képviselő megbízatása megszűnésekor eddig nem volt rendezett az a kérdés, hogy az új képviselő bejelentésére rendelkezésre álló határidő elmulasztása esetén mi lesz a mandátum sorsa. A törvény - az önkormányzati választásokhoz hasonlóan - úgy szabályoz, hogy a határidő elmulasztásakor a listán soron következő jelölt szerzi meg a mandátumot.

A Vjt. és a Ve. a közös listáról kiesett jelölt esetén a közös listát állító szervezetek képviselőinek egybehangzó nyilatkozatát követelte meg a megüresedett mandátum betöltéséhez. E szabályozás úgy módosul, hogy egybehangzó nyilatkozat hiányában a bejelentésre nyitvaálló határidő leteltét követően a kiesett képviselőt állító párt által állított, a közös listán soron következő jelölt, ennek hiányában a közös listán soron következő jelölt szerzi meg a mandátumot.

A 60. §-hoz

E § a Ve. szabályaival ellentétes, egyben betarthatatlan szabályozást szüntet meg.

A 61. §-hoz

E § megszünteti a képviselő-testület feloszlása esetén a választás megtartásának végső időpontjára vonatkozó 75 napos szabályozást, mert a Ve. által meghatározott minimális időtartam (72 nap) miatt a helyi választási bizottságnak nincs érdemi mozgástere a választás kitűzésével kapcsolatosan.

E § szintén megszünteti a képviselő-testület feloszlatása esetén a választás megtartásának végső időpontjára vonatkozó 60 napos szabályozást is, tekintettel arra, hogy ez a Ve-vel ellentétes rendelkezés.

A 62. §-hoz

E § a területszervezési eljárásról szóló törvény módosításával az új község alakítása, településegyesítés megszüntetése, lakott területrész átadása, átvétele, cseréje, településegyesítés és település másik megyéhez csatolásakor eljáró választási szervek meghatározását teszi egyértelművé.

A 63. §-hoz

A külföldön történő szavazás egységes jelleggel kerül szabályozásra mind az országgyűlési választásokon, mind az európai parlamenti választásokon, mind az országos népszavazáson, így a külföldön szavazás eddigi szabályai közül a Ve. 99/I. §-ában, a 99/J. §-ában, 99/N. §-ában és a 172-193. §-aiban foglalt rendelkezések hatályukat vesztik.

A külképviseleti szavazásra vonatkozó, e törvény által megállapított rendelkezések 2009. december 31-én vesztik hatályukat. Az eddig megtartásra kerülő választások és népszavazások tapasztalatai felhasználhatók lesznek a külföldön szavazás későbbi szabályozása során.