2017. évi LXIV. törvény indokolása

az élelmiszerlánccal kapcsolatos egyes törvények módosításáról

-----STARTING---POINT---ALTALANOS--- 

Az élelmiszerláncról és hatósági felügyeletéről szóló 2008. évi XLVI. törvény (a továbbiakban: Éltv.) módosítására a gyakorlatban felmerült problémák rendezése érdekében kerül sor. Ennek keretében a törvény pontosítja az élelmiszerlánc hatósági felügyelet alá tartozó tevékenységeket, törvényi szintre emeli az ökológiai gazdálkodás területén a szabad tanúsító szervezet váltás jogát, felhatalmazza a főállatorvost állatjárvány kitörése vagy annak gyanúja esetén az Országos és a Helyi Járványvédelmi Központ felállításának elrendelésére, válságstáb felállítására, szabályozza a Járványügyi Felügyeleti Rendszer elemeit, kiegészíti az élelmiszerlánc-felügyeleti szerv általános, szervezési, irányítási, felügyeleti feladatkörére vonatkozó rendelkezéseket, a kötelező adatátadás eseteit, pontosítja és kiegészíti az Éltv.-nek az engedélyköteles termékek esetében szükséges jelentéstételi kötelezettségre, a FELIR-re és az Élelmiszerlánc-biztonsági Centrumra (a továbbiakban: ÉBC), a próbavásárlásra, a helyszíni ellenőrzés költségeire, a felügyeleti díj megfizetésére, az élelmiszerlánc-felügyeleti szerv által hozható szankciókra, valamint a végrehajtási jogszabályok megalkotására vonatkozó felhatalmazásokra vonatkozó rendelkezéseit.

A törvény megállapítja továbbá a növényvédelmi gépek típusminősítésére és időszakos műszaki felülvizsgálatra vonatkozó legalapvetőbb, törvényi szintet igénylő rendelkezéseket és írásbeli szerződéshez köti a szaktanácsadást is magába foglaló növényvédelmi szolgáltatási tevékenység végzését.

A törvény kötelezővé teszi a közétkeztetést végző létesítmények élelmiszer-higiéniai, élelmiszer-biztonsági és élelmiszer-minőségi szempontok szerinti, valamint táplálkozás- egészségügyi minősítését, és lehetővé teszi a közétkeztetést nem végző létesítmények kérelemre történő minősítését is.

A törvény a FELIR szabályaival való összhang megteremtése érdekében módosítást, illetve kiegészítést tartalmaz a Magyar Állatorvosi Kamaráról, valamint az állatorvosi szolgáltatói tevékenység végzéséről szóló 2012. évi CXXVII. törvény (a továbbiakban: MÁOK tv.) egyes rendelkezéseire. A módosítások, illetve kiegészítések a FELIR azonosító alkalmazásával hozzájárulnak az állategészségügyi szolgáltató tevékenységet, továbbá a praxisengedély nélkül végezhető tevékenységeket végző állatorvosok egységes nyilvántartásának kialakításához. A FELIR azonosító alkalmazása révén elérhető a párhuzamos nyilvántartások felszámolása, ennek révén hatékonyan és gyorsan ellenőrizhető, jól nyomon követhető az állatorvosok működése.

A törvény az élelmiszer-rendész átfogó és összehangolt szabályozásának megteremtése érdekében módosítást, illetve kiegészítést tartalmaz.

A mezőgazdasági termékpiacok szervezésének egyes kérdéseiről, a termelői és a szakmaközi szervezetekről szóló 2015. évi XCVII. törvény módosítására a friss meggy piacán az utóbbi években tapasztalható kedvezőtlen folyamatok kiküszöbölése érdekében kerül sor. A mezőgazdasági termékpiacok közös szervezésének létrehozásáról, és a 922/72/EGK, a 234/79/EK, az 1037/2001/EK és az 1234/2007/EK tanácsi rendelet hatályon kívül helyezéséről szóló, 2013. december 17-i 1308/2013/EU európai parlamenti és tanácsi rendelet által biztosított lehetőséggel élve a tej és a cukor mellett a meggy ágazat tekintetében is kötelezővé válik a termelők, illetve a felvásárlók vagy feldolgozók közötti értékesítési szerződések írásba foglalása, valamint a szerződéses ajánlattétel.

-----STARTING---POINT---RESZLETES---

Az 1. §-hoz

A törvény az Éltv. 4. §-ának kiegészítésével egyértelművé teszi, hogy az élelmiszerlánc hatósági felügyelete kiterjed az Éltv. hatálya alá tartozó termékekkel kapcsolatos tájékoztatási szabályok feltüntetésének ellenőrzésére is.

A 2. §-hoz

A Közösségi szabályozás jelenleg is több ponton rögzíti azon alapvetést, mely szerint a nyomon követhetőség az élelmiszerbiztonság alapvető feltétele [852/2004/EK rendelet preambulumának (20) bekezdése, 853/2004/EK rendelet preambulumának (15) bekezdése]. Ez a tény jogszabályi szinten is rögzítésre kerül nemzeti szinten.

A 3. §-hoz

Az Éltv. 17. §-át megelőző alcím címének kiegészítésére az alcímben foglalt rendelkezések módosítására, illetve kiegészítésére figyelemmel kerül sor.

A 4. §-hoz

A törvény egységes szabályokat állapít meg a növényvédő szer és a termésnövelő anyag felhasználására és forgalomba hozatalára vonatkozó engedély jogosultja, valamint az EK-műtrágya forgalmazójának jelentéstételi kötelezettségére. A módosítás értelmében a jelentést elektronikus úton kell megküldeni az élelmiszerlánc-felügyeleti szerv számára.

A módosításra a szennyvíziszap mezőgazdasági felhasználása során a környezet, és különösen a talaj védelméről szóló 86/278/EGK tanácsi irányelv 17. cikke, valamint a szennyvizek és szennyvíziszapok mezőgazdasági felhasználásának és kezelésének szabályairól szóló 50/2001. (IV. 3.) Korm. rendelet 19/A. § (2) bekezdése által előírt jelentéstételi kötelezettség teljesíthetősége érdekében kerül sor. A hivatkozott rendelkezések értelmében a környezetvédelemért felelős miniszternek három évenként összefoglaló jelentést kell készítenie az Európai Bizottságnak a szennyvíziszap mezőgazdasági felhasználásáról, többek között a felhasznált mennyiségek és az alkalmazott kritériumok feltüntetésével. Ennek teljesítése a gyakorlatban problémát okoz, mivel jelenleg arra vonatkozóan, hogy termékként vagy termésnövelő anyagba keverve milyen mennyiségű szennyvíz, szennyvíziszap és szennyvíziszap komposzt kerül mezőgazdasági felhasználásra, nem áll rendelkezésre megbízható adat.

Az 5. §-hoz

A törvény az Éltv. új 17/A. §-ának megállapításával írásbeli szerződéshez köti a szaktanácsadást is magába foglaló növényvédelmi szolgáltatási tevékenység végzését. Ez a kötelezettség jelenleg is fennáll a növényvédelmi tevékenységről szóló rendelet alapján.

Az Éltv. 17/B. §-a növényvédelmi gépek típusminősítésére és időszakos műszaki felülvizsgálatra vonatkozó legalapvetőbb, törvényi szintet igénylő rendelkezéseket állapítja meg. A növényvédelmi gépek műszaki felülvizsgálata a peszticidek fenntartható használatának elérését célzó közösségi fellépés kereteinek meghatározásáról szóló, 2009. október 21-i 2009/128/EK európai parlamenti és tanácsi irányelv alapján kötelező.

A növényvédelmi gépekre és azok műszaki felülvizsgálatára vonatkozó nyilvántartást a törvény értelmében a Magyar Növényvédő Mérnöki és Növényorvosi Kamara (a továbbiakban: Kamara) fogja vezetni. A Kamaránál jelenleg is létezik a növényvédelmi gépekre és azok felülvizsgálatára vonatkozó nyilvántartás, célszerű ezért, hogy az Éltv. a Kamarát hatalmazza fel ennek a feladatnak az ellátására.

A törvény megteremti a lehetőségét annak is, hogy a növényvédelmi gép üzemeltetője vitás esetben az élelmiszerlánc-felügyeleti szervhez kifogást nyújtson be. A kifogás alapján az élelmiszerlánc-felügyeleti szerv fogja elvégeztetni a növényvédelmi gép objektív, műszeres mérésen alapuló felülvizsgálatát.

A 6. §-hoz

A törvény az Éltv.-t új alcímmel egészíti ki, amely megállapítja a mezőgazdasági gépek kezelésére vonatkozó követelményeket. Az Éltv. felhatalmazása alapján kiadott rendeletben meghatározott mezőgazdasági gépekkel kizárólag mezőgazdasági gépkezelői jogosítvány megléte mellett lehet munkát végezni. A gépkezelői jogosítvány megszerzésének feltétele az élelmiszerlánc-felügyeletért felelős miniszter által kijelölt intézmény által szervezett gépkezelői vizsga letétele vagy az e törvény felhatalmazása alapján kiadott rendeletben meghatározott szakmai végzettség megléte.

A 7. §-hoz

A törvény az állattartó számára előírja valamennyi állatfaj füljelzőjének, a jelölőkalapácsoknak, és a szállítóleveleknek elektronikus felületen keresztül történő megrendelését. Az elektronikus ügyintézés és a bizalmi szolgáltatások általános szabályairól szóló 2015. évi CCXXII. törvény 9. § (2)-(3) bekezdése szerint „(2) Elektronikus ügyintézésre az (1) bekezdésben meghatározott eseteken túl az ügyfél vagy annak képviselője kizárólag törvényben meghatározott esetekben és csak akkor köteles, ha az adott ügyintézési cselekmény tekintetében az értelmezhető. (3) Természetes személy csak törvényben kötelezhető elektronikus ügyintézésre.”. E törvényi előírás miatt az Éltv.-ben nevesíteni szükséges az állattartó e-ügyintézési kötelezettségét.

A sertés tartásával és szállításával kapcsolatos elektronikus eljárás megjelenítése az Éltv.-ben kiváltja a sertéstartók papír alapú nyomtatványok kitöltésével és postázásával járó feladatait, ezzel egyrészt csökkennek az eljáráshoz kapcsolódó költségeik, másrészt a szállításhoz szükséges adminisztráció időigénye minimálisra, akár 1-2 napnyira csökken. Csökken továbbá a hibás bizonylatok száma, ami a javítás miatti adminisztrációt és költséget, valamint annak időigényét is minimalizálja. Javul az adatok minősége, amely alapján a sertéstartáshoz kapcsolódó támogatások igénybevétele is nőhet, illetve a támogatási szerv felé történő adatszolgáltatás is gyorsabbá és pontosabbá válik.

Az elektronikus ügyintézés előtérbe helyezése elősegíti a feketegazdaság visszaszorítását is, hiszen a sertés, illetve az eladó és a vevő személye az adatbázisban naprakészen nyilvántartott adatok révén egyértelműen és gyorsan beazonosítható. A sertések nyomon követése ezáltal könnyebbé válik a teljes élelmiszerláncban. Az elektronikus eljárás előírása természetesen nem zárja ki azt, hogy az állattartó meghatalmazott képviselő útján járjon el.

Az elektronikus ügyintézés és a bizalmi szolgáltatások általános szabályairól szóló 2015. évi CCXXII. törvény 9. § (3) bekezdése szerint természetes személy csak törvényben kötelezhető elektronikus ügyintézésre”. E törvényi előírás miatt fentieket az Éltv.-ben nevesíteni szükséges.

A 8. §-hoz

A törvény egyértelművé teszi, hogy a szolgáltató állatorvos köteles értesíteni az élelmiszerlánc-felügyeleti szervet, ha rendkívüli élelmiszerlánc esemény fennállását vagy állat kínzását tapasztalja.

A 9. §-hoz

A törvény új előírásokat állapít meg a közétkeztetést végző létesítmények kötelező és a közétkeztetést nem végző létesítmények kérelemre történő minősítése tekintetében.

A 10. §-hoz

A törvény pontosítja az állam élelmiszerlánc-felügyeletért való felelősségére vonatkozó rendelkezéseket. A 882/2004/EK rendelet 4. cikk (6) bekezdése kifejezetten az audit rendszer létrehozásáról és működtetéséről rendelkezik, emiatt a jogszabályi hivatkozástól elkülönítetten kell kezelni a szakmai minősítési rendszerek működtetését, amely szintén az élelmiszerlánc felügyeletért, valamint azzal összefüggő állami feladatok ellátásáért való felelősségi körbe tartozó, kiemelten fontos állami feladat.

A 11. §-hoz

A törvény az Éltv. 27. § (3)-(4) bekezdésének módosításával állami feladatok elvégzésére jogosítja fel a jogosult állatorvos mellett a növényorvosokat, továbbá a segédszemélyzetet is. A delegálható állami feladatok körét kormányrendeletben kell meghatározni.

A törvény az Éltv. 27. §-át kiegészíti egy új (5b) bekezdéssel, amely az ökológiai gazdálkodást folytató gazdasági szereplőnek a tanúsító szervezet váltására vonatkozó alapvető jogosultságát rögzíti. Amennyiben a tanúsítási szerződés valamely rendelkezése a tanúsítási szerződésnek a tanúsító szervezet váltása miatti felmondását korlátozza vagy kizárja, ezt a rendelkezést a törvény értelmében semmisnek kell tekinteni.

A 12. §-hoz

A törvény felhatalmazza az országos főállatorvost, hogy állatjárvány kitörése vagy annak gyanúja esetén Országos Járványvédelmi Központot és Helyi Járványvédelmi Központot állítson fel, ezen kívül lehetőséget teremt arra, hogy a rendkívüli élelmiszerlánc események felszámolásához szükséges koordinatív, szervezési, irányítási és kommunikációs feladatok végrehajtásáért felelős válságstáb felállításáról az országos főállatorvos rendelkezzen. A törvény a Járványügyi Felügyeleti Rendszer megszervezését, és irányítását az országos főállatorvoshoz rendeli, ezáltal biztosítva Magyarországon az ország versenyképességét veszélyeztető járványügyi kockázatok alacsony szinten tartását. országos főállatorvosi feladataként rögzíti a törvény az élelmiszerlánccal kapcsolatos akciótervek elkészítését, és az élelmiszerlánc őröket nyilvántartásba vételét.

A módosítás biztosítja az országos főállatorvos részére az élelmiszer-rendészek nyilvántartásba vételének lehetőségét. A nyilvántartás garanciális jelentőségű, hiszen az élelmiszer-rendészek többletjogosítványai pontos és aktuális, jól nyomonkövethető nyilvántartását igénylik az érintett személyek adatai és az előírt alkalmassági, képzési feltételek tekintetében is.

Nagy gazdasági kárral járó járványos állatbetegség, illetve rendkívüli élelmiszerlánc-esemény esetén szükségessé válhat a hatósági feladatok ellátásának támogatása. Az országos főállatorvos rendelkezhet szolgáltató állatorvosok közcélú igénybevételéről a járvány gyors és hatékony megfékezése érdekében.

A 13. §-hoz

A törvény kiegészíti az élelmiszerlánc-felügyeleti szerv általános, szervezési, irányítási, felügyeleti feladatkörére vonatkozó rendelkezéseket. Az élelmiszerlánc-felügyeleti szerv összehasonlító termékteszteket és vizsgálatokat végezhet és részt vehet az élelmiszerláncot érintő nemzeti minőségrendszer ellenőrzésében.

A 14. §-hoz

A törvény az Éltv. 34. § (2) bekezdésének módosításával a delegált hatósági feladat jogszabályszerű elvégzésének ellenőrzését kiterjeszti a szolgáltató állatorvosok mellett a segédszemélyzet feladat ellátásának ellenőrzésére.

A 15. §-hoz

A törvény a 35. § (5)-(6) bekezdésének módosításával és kiegészítésével pontosítja a vendéglátó-ipari létesítmények minősítésére vonatkozó előírásokat, és megteremti annak lehetőségét, hogy az élelmiszerlánc-felügyeleti szerv honlapján közzétegye a létesítmények minősítésének eredményét.

A 16. §-hoz

A törvény az Éltv. 37. § (3) bekezdésének módosításával a delegált hatósági feladat jogszabályszerű elvégzésének ellenőrzését kiterjeszti a növényorvosok és a segédszemélyzet feladat ellátásának ellenőrzésére.

A 17. §-hoz

Az állatokhoz kapcsolódó nyilvántartási rendszerek, valamint állategészségügyi felügyeleti rendszerek részletes törvényi szintű meghatározása szükséges. Nem elegendő általánosságban rendelkezni az állatokhoz kapcsolódó informatikai rendszerekről, hanem az informatikai rendszert tartalmazó főbb adatköröket kell rögzíteni a jogszabályban. Erre tekintettel a törvény pontosítja és kiegészíti az Éltv.-nek a FELIR-re vonatkozó rendelkezéseit.

Az Éltv. 38/A. § (2) bekezdésének módosítása értelmében a FELIR tartalmazza a nemzeti élelmiszerlánc-minősítési és eredetvizsgálati rendszer és az összehasonlító terméktesztek és vizsgálatok adatait, a fogyasztók hiteles tájékoztatását támogató tartalomszolgáltató rendszert, valamint a családi gazdaságokra vonatkozó adatokat.

A törvény a (3a) bekezdés módosításával és kiegészítésével a közhiteles nyilvántartásokból történő adatfrissítés elősegítése érdekében meghatározza azokat a szakrendszereket, amelyek Éltv. 38/A. § (3) bekezdés szerinti adatainak kezelése a FELIR-ben történik.

A törvény módosítja a 38/A. § (8) bekezdésben az élelmiszerlánc-felügyeleti szerv és a mezőgazdasági és vidékfejlesztési támogatási szerv közötti adatátadás szabályait, és nem definiálja azt, hogy milyen informatikai rendszerből kerül sor adatok továbbítására. A folyamatos informatikai fejlesztések miatt az adatátadás forrásának megnevezése nem állandó, emiatt indokolt a 38/A. § (8) bekezdésének módosítása.

Kiegészíti a törvény az adatátadásra kötelezett szervezetek körét.

Az élelmiszerlánc alapanyag-előállítóinak hatósági ellenőrzése célirányos végrehajtásához kockázatbecslést kell végezni a területhasznosítási adatok alapján, amely eddig nem állt rendelkezésre az élelmiszerlánc-felügyeleti szerv számára. Az egyes károsítók észlelési pontjának meghatározott körzetében pedig karantén intézkedéseket szükséges elrendelni a károsító által veszélyeztetett növénykultúrákban. Ehhez elengedhetetlen az aktuális vetésszerkezet (vetésszerkezeti térkép), ültevények (szőlő, gyümölcsös) esetében az ültetvények elhelyezkedésének és nagyságának ismerete. Ezen adatok gyors térképi megjelenítése és lekérdezése jelentősen segíti a hatósági eljárás lebonyolítást és csökkenti a földterületek beazonosításának idejét. A törvény erre figyelemmel az Éltv. 38/A. § új (8a) bekezdésében előírja a mezőgazdasági és vidékfejlesztési támogatási szerv számára, hogy minden év július 1-ig elektronikusan adja át az élelmiszerlánc-felügyeleti szerv részére az adott évben benyújtott egységes támogatási kérelmek kérelemre, területre és területhasznosításra vonatkozó, egyedi azonosításra alkalmas adatait.

Az Éltv. 38/A. § új (11) bekezdésének indoka, hogy az agrárgazdasági adatbázist működtető szerv (az AKI 2015. évi XCVII. törvény szerinti megnevezése) helyett az elemzést jobban hangsúlyozó agrárgazdasági elemzésekkel foglalkozó intézmény (az AKI 2011. évi CLXVIII. törvény szerinti megnevezése) nevet használjuk. Az AKI a módosításokkal lehetőséget kap arra, hogy ne csupán statisztikai, hanem gazdaságelemzési és szakpolitikai célokra is fel tudja használni a FELIR-ben megjelenő adatokat.

A törvény új rendelkezéssel segíti elő az állatorvosok teljes körű nyilvántartásának elkészítését.

A 18. §-hoz

A FELIR azonosító kiadásának célja, hogy minden szereplőt ismerjen a hatóság, aki az Éltv. hatálya alá tartozó tevékenységet végez. Például az állatorvos vényköteles gyógyszerek megvásárlásakor vagy állami tevékenység végzésekor ilyen tevékenységet végez.

Az Éltv. FELIR azonosító érvényességére vonatkozó szabályozását a fokozatosság biztosítása érdekében módosítani szükséges. Szabályozni kell az azonosító érvényességének állapotára vonatkozó részletszabályokat.

A törvény a fogyasztói érdekeinek védelmét célozva a 38/B. § (2a) bekezdésének módosításával kiépíti a garanciális feltételét annak, hogy csak legális termékek és tevékenységek jelenhessenek meg a piacon. A tevékenységek érvényes FELIR azonosítóhoz kötése elősegíti a feketegazdaság felszámolását, és a nyomon követés hatékonyságát.

A törvény a módosítással a bürokrácia csökkentés érdekében a papír alapú ügyintézés helyett az információkat naprakészen tartalmazó online hozzáférést helyezi előtérbe, ami az ügyfelek által bármikor és bárhonnan elérhető.

A 19. §-hoz

Az Éltv. 38/D. § (1) bekezdésének módosításával a törvény egyértelművé teszi, hogy az ÉBC feletti tulajdonosi jogokat a magyar állam nevében az élelmiszerlánc-felügyeleti szerv gyakorolja.

A Kormány által 2013-ban elfogadott Élelmiszerlánc-Biztonsági Stratégia I. és II. pillérében is megfogalmazásra került a hiteles, korszerű, magas színvonalú laboratóriumi hálózat kialakítása. Ugyanakkor az állami laboratóriumok és a laboratóriumi hálózat működtetése, valamint kísérleti vizsgálatok végzése során több olyan kisegítő, támogató jellegű tevékenység merül fel, amelyet nem szükséges kormánytisztviselői jogviszony keretében ellátni, így ezen feladatok a NÉBIH keretén kívül is elvégezhetőek. A feladattal kapcsolatos racionalizáció érdekében a törvény biztosítja, hogy az ÉBC is elláthassa ezeket a feladatokat.

A 20. §-hoz

A törvény megállapítja az Országos Járványvédelmi Központ és a Helyi Járványvédelmi Központ létrehozatalára és feladataira vonatkozó rendelkezéseket.

Napjainkra nemzetközivé vált az élelmiszerek és más élelmiszerlánc-termékek (pl. növényvédő szerek, állatgyógyászati szerek stb.) hamisítása. A fogyasztók és a tisztességes vállalkozók érdekében határozottan és hatékonyan kell fellépni a tisztességtelen vállalkozások, ügyeskedők, hamisítók, csalók ellen. Ezen kihívások kezeléséhez az élelmiszerlánc-felügyeleti hatóság eszközeit és lehetőségeit bővíteni kell, ezt szolgálja az élelmiszer-rendész feladatainak szabályozása.

A 21. §-hoz

A növényvédő szerek forgalomba hozataláról valamint a 79/117/EGK és a 91/414/EGK tanácsi irányelvek hatályon kívül helyezéséről szóló 1107/2009/EK európai parlamenti és tanácsi rendelet (a továbbiakban: 1107/2009/EK rendelet) 28. cikke értelmében növényvédő szer csak akkor hozható forgalomba vagy használható fel, ha azt az érintett tagállam az 1107/2009/EK rendeletnek megfelelően engedélyezte. Az 1107/2009/EK rendelet 54. cikkében foglaltak értelmében, a 28. cikktől eltérve, nem engedélyezett növényvédő szer környezetbe történő kibocsátásával vagy növényvédő szer nem engedélyezett felhasználásával járó, kutatási és fejlesztési célú kísérletek vagy vizsgálatok akkor végezhetők, ha az a tagállam, amelynek területén a kísérletet vagy vizsgálatot végezni kívánják, értékelte a rendelkezésre álló adatokat, és a kísérlet céljára engedélyt adott ki.

Így az engedélyköteles termékek eseti, szükséghelyzeti és kísérleti engedélyezési eljárása tekintetében az 1107/2009/EK rendeletben foglaltakkal ellentétes, ha az ügyfél a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) rendelkezéseire figyelemmel az eljárási határidő túllépése esetén a vizsgálat és a felhasználás körülményeinek meghatározása nélkül gyakorolhatja a kérelmezett jogot. A törvény erre figyelemmel előírja, hogy a Ket. szerinti függő hatályú döntésben nem kell rendelkezni a kérelmezett jog gyakorlásáról.

A mezőgazdasági termékek és az élelmiszerek minőségrendszereiről szóló, 2012. november 21-i 1151/2012/EU európai parlamenti és tanácsi rendelet a mezőgazdasági termékek és élelmiszerek esetében szabályozza egyrészt az eredetmegjelölések és a földrajzi jelzések uniós oltalma iránti eljárást, másrészt a hagyományos különleges termékként való bejegyzés iránti eljárást, mindkét esetben azonosan határozva meg az eljárási szabályokat. Az eredetmegjelölések és a földrajzi jelzések uniós oltalmának megadására irányuló eljárás nemzeti szakaszára vonatkozó határidőket a védjegyek és a földrajzi árujelzők oltalmáról szóló 1997. évi XI. törvény (a továbbiakban: védjegytörvény) 116/A. §-a határozza meg. Az eredetmegjelölések és a földrajzi jelzések uniós oltalmának megadására irányuló eljárásban is alkalmazott közös szabályokra figyelemmel indokolt, hogy a hagyományos különleges termékként való bejegyzés iránti eljárásra az Éltv. a védjegytörvényben meghatározott határidőket alkalmazza, azok meghivatkozásával.

A 22. §-hoz

A törvény újraszabályozza az Éltv. 40. § (2) bekezdésében foglalt rendelkezést, figyelemmel arra, hogy a címkétől eltérő felhasználás lehetősége megszűnt, és az 1107/2009/EK rendelet szerint a százhúsz napos engedély megnevezése szükséghelyzeti engedély lett.

A 23. §-hoz

Az ÉBC hatáskörébe utalt hatósági feladatok végzése során biztosítani szükséges mindazon jogosultságokat az ÉBC helyszíni ellenőrzésre feljogosított foglalkoztatottja számára, amelyek az élelmiszerlánc-felügyeleti szerv helyszíni ellenőrzésre feljogosított kormánytisztviselőjét is megilletik.

A törvény új (1a) bekezdésével meghatározásra került az élelmiszerlánc-esemény alapos gyanúja esetén, továbbá élelmiszerlánc-esemény elhárítása során a hatóság gyorsabb és hatékonyabb fellépését szolgáló intézkedések köre.

Az Éltv. hatályos szövege szerint az élelmiszerlánc-felügyeleti szerv az eljárásához szükséges vizsgálatok elvégzése céljából helyszíni ellenőrzés során jogosult térítésmentesen mintát venni. Az interneten történő próbavásárlásra vonatkozó rendelkezés szerint azonban az élelmiszerlánc- felügyeleti szerv a próbavásárlás befejezésekor visszaadja a terméket a forgalmazó képviseletében eljáró személynek, aki a termék visszavétele mellett köteles a vételárat visszatéríteni. A jogszabály hatályos szövege így nem biztosítja, hogy a hatóság valamennyi élelmiszer-vállalkozótól térítésmentesen tudjon mintát venni, ezzel előnyös helyzetbe hozva azon vállalkozásokat, melyektől kizárólag próbavásárlás útján van a hatóságnak lehetősége mintát venni.

A távértékesítés keretében történő próbavásárlások esetében a hatósági eljáráshoz szükség van a hatóság által vett mintára, ezért a törvény módosítja az Éltv. 44. § (6) bekezdését, törölve a termék visszaadására vonatkozó kötelezettséget. Emellett szükséges a 44. § (2) bekezdésében a próbavásárlás körét megjelölő szöveg pontosítása, tekintettel arra, hogy a távértékesítési szerződést az interneten túlmenően egyéb távközlő eszközzel is meg lehet kötni.

A távértékesítés keretében történő próbavásárlások vonatkozásában szükséges a tájékoztatással, illetve a vételár visszatérítéssel kapcsolatos eljárások meghatározása is.

A 24. §-hoz

A hatályos szabályozásnak is célja, hogy az eljárás költsége a jogsértő ügyfelet terhelje. Az Éltv. jelenleg is lehetővé teszi, hogy az ügyfél viselje a helyszíni ellenőrzés költségeit, azonban a számítás módjára vonatkozóan nem ad útmutatást. A helyszíni ellenőrzési költségek számításának jogszerűsége így a jelenlegi formában vitatható. A módosítást indokolja továbbá az ellenőrzést végző szervek költségszámításának egységessé tétele.

A 25. §-hoz

Szakpolitikai programok készítését külön jogszabály szabályozza, emiatt annak törvényi szintű szabályozása az Éltv. 47/A. §-ban nem szükséges. A 882/2004/EK rendelet 41. cikke alapján az integrált több éves nemzeti ellenőrzési terv törvényi szabályozása továbbra is szükséges, az élelmiszerlánccal kapcsolatos akciótervek szabályozásával egyetemben, emiatt az Éltv. 47/A. § (1) bekezdésének módosítása indokolt.

A 26. §-hoz

A törvény meghatározza a nem magyarországi illetékességű, de Magyarország területén felügyeleti díjköteles tevékenységet végző vállalkozások felügyeleti díj alapjának kiszámítására vonatkozó előírásokat.

A 47/B. § (9) bekezdésének kiegészítésével a törvény a felügyeleti díj fizetésére kötelezett által benyújtott bevallást végrehajtható okiratnak minősíti.

A 27. §-hoz

Az Éltv. 52. §-át megelőző alcím címének kiegészítésére az alcímben foglalt rendelkezések kiegészítésére figyelemmel kerül sor.

A törvény új 53/A. §-ként szabályozza a Járványügyi Felügyeleti Rendszert. A Járványügyi Felügyeleti Rendszer biztosította felügyelet a járványvédelmi politika lényeges eleme, amelynek célja, hogy biztosítsa a fertőző állatbetegségek korai felismerését és a betegségek hatékony bejelentését, ezáltal lehetővé téve az érintett ágazat és a hatóság számára, hogy kellő időben járványvédelmi és -megelőzési intézkedéseket hajtsanak végre, és felszámolják az adott betegséget.

A felügyeleti rendszer országos főállatorvos általi irányítása biztosítja Magyarországon az ország versenyképességét veszélyeztető járványügyi kockázatok alacsony szinten tartását. Biztosítja továbbá az egyes tagállamok és az Unió állat-egészségügyi állapotára vonatkozó gyors tájékoztatást a betegségtől való mentesség igazolása és a harmadik országokkal folytatott kereskedelem megkönnyítése érdekében.

A 28. §-hoz

A törvény pontosítja, kiegészíti az élelmiszerlánc-felügyeleti szerv által hozható intézkedésekre vonatkozó rendelkezéseket. A törvény megteremti annak lehetőségét, hogy az élelmiszerlánc-felügyeleti szerv megtiltsa az élelmiszerláncban egyes fertőtlenítőszerek használatát, ingatlant annak adott állapotában élelmiszer-, illetve takarmányvállalkozási tevékenység végzésére alkalmatlannak nyilváníthasson, vagy ingatlan ilyen tevékenység céljából való használatát az ingatlan adott állapotában határozott időre vagy véglegesen megtilthassa, valamint az élelmiszerláncban nem megfelelő képesítéssel vagy személyi higiénés alkalmassággal foglalkoztatottak munkavégzését megtilthassa vagy korlátozhassa.

A 29. §-hoz

A törvény pontosítja és kiegészíti az élelmiszerlánc-felügyeleti szerv által nyilvánosságra hozandó jogsértésekre vonatkozó rendelkezéseket.

A Földművelésügyi Minisztérium és a NÉBIH honlapján megtalálható lesz azoknak az élelmiszerlánc-szereplőknek a névsora, amelyeknél az élelmiszerlánc-felügyeleti szerv országos ellenőrzései közül, egy kiemelt vizsgálati téma során, semmilyen rendellenességet nem talált, a megelőző egy évben pedig nem alkalmaztak velük szemben szankciót, illetve nem volt megalapozott panasz ellenük. Figyelemmel arra, hogy a hatósági kommunikáció egyik alapvető célja a fogyasztók tájékoztatása, indokolt nem csupán azon cégek megnevezése, amelyek jogsértést követtek el, hanem azon élelmiszerlánc-szereplők nyilvántartása is, amelyek - a hatósági ellenőrzések eredményei alapján - szabályosan működnek.

A 30. §-hoz

A törvény pontosítja, illetve kiegészíti az Éltv. felhatalmazó rendelkezéseit. Az Éltv. 76. §-ának módosításával az élelmiszerlánc-felügyeletért felelős miniszter felhatalmazást kap a minősített vendéglátó-ipari létesítmények működésére, az élelmiszer-rendészek nyilvántartásba vételére, a növényvédelmi szolgáltatás nyújtására irányuló szerződés élelmiszerlánc-felügyeleti szervnek történő bejelentésére, a növényvédelmi gépek típusminősítésére és időszakos műszaki felülvizsgálatára, valamint a mezőgazdasági gépkezelői jogosítvány megszerzésére és kiadására, az állategészségügyi állami feladatok ellátásnak szakmai minimum szabályainak, továbbá és az élelmiszerlánc őrök nyilvántartásba vételére vonatkozó részletes szabályok megalkotására.

Ez utóbbiak megalkotására azért van szükség, mert az egyes járványos állatbetegségek, és az egyes járványügyi intézkedések szabályain túlmenően szükséges megállapítani azon minimum feltételeket, amelyeknek a szolgáltató állatorvosoknak meg kell felelniük az állami feladatellátásuk során, továbbá a speciális jogosítványokkal bíró élelmiszerlánc őröknek speciális (élelmiszerlánc-felügyeleti) képzést kell kapniuk, aminek részleteit a nyilvántartásba vétel szabályaival együtt jogszabályban kell rendezni.

A törvény pontosítja a FELIR azonosító kiadásának, felfüggesztésének, visszavonásának és törlésére vonatkozó szabályok megalkotására feljogosító rendelkezést.

Módosítja a delegált hatósági feladatok elvégzésének feltételeit szabályozó jogszabály megalkotására vonatkozó felhatalmazó rendelkezést.

Pontosítja továbbá a kártalanítás összegének megállapítására és a kártalanítási eljárásra vonatkozó, és a termésnövelő anyagokkal kapcsolatos felhatalmazó rendelkezést is, ez utóbbit kiegészítve a termésnövelő anyagok jelölésére és ellenőrzésére vonatkozó rendelkezésekkel.

A 31. §-hoz

Átmeneti rendelkezést állapít meg a közétkeztetést végző létesítmények kötelező minősítésével kapcsolatban.

A 32. §-hoz

A törvény újraszabályozza az Éltv. jogharmonizációs rendelkezéseit.

A 33. §-hoz

Az Éltv. Mellékletének módosítására vonatkozó rendelkezés.

A törvény meghatározza az EK-műtrágya, a közétkeztetés, a létesítmény, a vendéglátó-ipari létesítmény és a vendéglátó-ipari termék fogalmát.

A törvény egyértelművé teszi, hogy a közétkeztetés is vendéglátó-ipari tevékenységnek minősül.

A vendéglátó-ipari létesítmény és a vendéglátó-ipari termék definíciójának pontosítása a közétkeztetés fogalmának bevezetésére tekintettel szükséges, továbbá biztosítja, hogy a vendéglátó termékek gyorsan, frissen a lehető legrövidebb úton jussanak el, közvetítők nélkül a fogyasztókhoz.

A 34. §-hoz

A szövegcserés módosító rendelkezéseket tartalmazza.

A 35. §-hoz

A hatályon kívül helyező rendelkezéseket tartalmazza.

A 36. §-hoz

A MÁOK tv. 5. §-ának új (4) bekezdéssel történő kiegészítése szabályozza azt, hogy az állatorvosi névjegyzék vezetéséhez a Kamara az élelmiszerlánc-felügyeleti információs rendszert használja.

A 37. §-hoz

A törvény módosítása a MÁOK tv. 33. § (3) bekezdésében felsorolt intézményekben végzett állatorvosi tevékenység végzésének feltételeként írja elő a FELIR azonosító meglétét.

A 38. §-hoz

A törvény kiegészíti a MÁOK tv. 34. § (1) bekezdését akként, hogy állategészségügyi szolgáltatónál állatorvosi tevékenységet csak FELIR azonosítóval rendelkező állatorvos végezhet.

A 39. §-hoz

A MÁOK tv. 38. § (1) bekezdésének módosításával a törvény egyértelművé teszi, hogy praxisengedély csak FELIR azonosítóval rendelkező állategészségügyi szolgáltatónak adható.

A 40-41. §-hoz

Az Európai Parlament és a Tanács 1308/2013/EU rendeletének 168. cikke lehetőséget biztosít a tagállamok számára, hogy a tej és a cukor ágazatok mellett más ágazatok egyes termékeire vonatkozóan is kötelezővé tegyék a termelők és a felvásárlók vagy a feldolgozók közötti értékesítési szerződések írásba foglalását, valamint a szerződéses ajánlattételt.

A friss meggy piacán az elmúlt években tapasztalható kedvezőtlen folyamatok kiküszöbölése érdekében indokolt az Európai Parlament és a Tanács 1308/2013/EU rendeletének 168. cikke szerinti lehetőséggel élve bevezetni a kötelező szerződéskötési előírásokat.

A termelők és a felvásárlók vagy a feldolgozók között határozott időre kötött szerződés időtartama legalább 1 év, a határozatlan időre kötött szerződés rendes felmondási ideje pedig szintén 1 év. A feldolgozónak vagy a felvásárlónak 6 hónapig érvényes írásbeli ajánlatot kell tennie a friss meggy termelői értékesítésre vonatkozó szerződésre. Ha a felek között nem jön létre a szerződés, közvetítésre a Magyar Agrár-, Élelmiszergazdasági és Vidékfejlesztési Kamara jogosult.

Nem vonatkozik a szerződéskötés kötelezettség arra a piaci kapcsolatra, ha a termelő és az a szövetkezet vagy gazdasági társaság, amelyben a termelő tag között jön létre a piaci kapcsolat, ha a szövetkezet vagy gazdasági társaság belső szabályzata alapján az 1308/2013/EU rendeletnek megfelelően kell a felvásárlást végezni.

A 42. §-hoz

Hatályát vesztő rendelkezés.

A 43-44. §-hoz

A személyazonosító jel helyébe lépő azonosítási módokról és az azonosító kódok használatáról szóló 1996. évi XX. törvény 10/A. §-ának módosítására, illetve kiegészítésére vonatkozó rendelkezés célja az, hogy az összerendelési nyilvántartáson keresztül is elérhetőek, és ellenőrizhetőek legyenek a természetes személyek FELIR azonosítói, mely megkönnyítve az elektronikus ügyintézést és elősegíti az Éltv. 38/B. § (2a) bekezdésének érvényesítését. Ennek érdekében szabályozni kell a FELIR azonosító összerendelési nyilvántartáshoz történő kapcsolásának és annak megszüntetésének módjait.

-----STARTING---POINT---VEGE---

A 45. §-hoz

Hatályba léptető rendelkezés.

A 46. §-hoz

Jogharmonizációs záradék.