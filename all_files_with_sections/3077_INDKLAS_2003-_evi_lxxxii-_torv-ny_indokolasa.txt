2003. évi LXXXII. törvény indokolása

az élelmiszerekről

-----STARTING---POINT---ALTALANOS--- 

Az élelmiszeripar a magyar nemzetgazdaságnak ma is egyik igen jelentős ágazata, annak ellenére, hogy az iparon belüli súlya - más, gyorsan fejlődő ágazatok előretörése folytán - az elmúlt 8-10 év során fokozatosan csökkent. A mezőgazdasági termékek iránt támasztott kereslete, a hazai élelmiszer-ellátásban és az exportban, valamint a foglalkoztatásban betöltött szerepe alapján az élelmiszeripar stratégiai fontossága napjainkban sem vitatható.

A 2000 milliárd Ft-ot meghaladó termelési értéket és a bruttó hazai termékek több mint 3,5%-át előállító, az összes foglalkoztatottak mintegy 4%-ának munkát adó ágazat a mezőgazdaság legfontosabb gazdasági partnere: az itt megtermelt alapanyagok és termékek több mint 75%-át dolgozza fel piacképes végtermékké. Az ország exportjából 7-8%-kal részesedik, külkereskedelmi egyenlege tartósan pozitív.

Az élelmiszeripar előzőekben ismertetett jelentősége elengedhetetlenné tette, hogy a hozzá kapcsolódó, tevékenységét segítő tudományos kutatás, oktatás, technológia és gépfejlesztés, valamint az előállítás feltételeit szabályozó jogi normarendszer is mindig magas színvonalú legyen.

Magyarország - az európai országok között harmadikként - 1895-ben alkotta meg első élelmiszer törvényét. Ezt 1950-ben egy törvényerejű rendelet, majd 1976-ban újabb élelmiszer törvény váltotta fel. Az élelmiszerekről szóló, a 2001. évi LIV. törvénnyel módosított 1995. évi XC. törvény a piacgazdaság viszonyaihoz való igazodást és az Európai Uniós tagságra való felkészülést szolgálta elsődlegesen.

Az 1995. évi XC. törvény fenti feladatait betöltötte. Az Európai Unióhoz történő csatlakozástól új, már a tagállami feltételekhez igazodó szabályozás szükséges. A törvény több jogtechnikai ok miatt nem működhet az EU tagság után. Ezek legfontosabbjai a következők:

Az eddig hatályos törvény több közösségi rendeletet is átvett. A közösségi rendeleteket a tagállamokban közvetlenül alkalmazni kell, így a közösségi rendeletekkel még egyező tartalmú nemzeti előírás sem maradhat hatályban a csatlakozást követően.

Az 1995. évi XC. törvény olyan közösségi irányelvek átvételét is megvalósítja (jelölés, tétel jelölés, hatósági ellenőrzés egyes részei), amelyek gyakran változnak. A változások követése - az irányelvben megadott határidőre - a törvényi szabályozás módosításának szükségessége esetén gyakorlatilag nem lehetséges.

Megjelent az Európai Parlament és a Tanács 178/2002/EK rendelete, amely több, a magyar élelmiszer törvényben is szereplő definíciót, elvet rögzít.

A 2001. évi módosítás ellenére további, kisebb jelentőségű - de a közösségi szabályokban és a tagállamok gyakorlatában nem létező - piacra jutást megelőző engedélyezési eljárás (pl. különleges táplálkozási célú élelmiszer, adalékanyag, csomagolóanyag) szerepel az eddig hatályos törvényben.

Az új törvény legfontosabb céljai a következők:

Az Európai Unió működési szabályaihoz igazodva biztosítsa a fogyasztók egészségének, érdekeinek és a piaci verseny tisztaságának védelmét, segítse az élelmiszerek országok közötti szabad áramlását.

Az előállítás és forgalmazás legfontosabb lépéseinek csak általános feltételeit szabályozza, hangsúlyozza az ezek betartásáért viselt előállítói/forgalmazói felelősséget.

Azon területeken, ahol az előállítók részére engedélyezési/bejelentési kötelezettség marad fenn, nevesítse az ebben illetékes hatóságokat.

Térjen ki az élelmiszer-szabályozás világméretű (Codex Alimentarius) rendszerében való magyar részvételre és a Magyar Élelmiszerkönyv működésére.

Jelölje ki a hatósági ellenőrzést végző szervezeteket, és határozza meg az általuk alkalmazható szankciókat.

Adja meg a felhatalmazásokat további, a részletes szabályozást tartalmazó rendeletek elkészítésére, amelyek átveszik a közösségi irányelvek konkrét rendelkezéseit.

A tagországokban közvetlenül hatályos közösségi rendeletekkel való összhang biztosítására csatlakozásunk napjával lépjen hatályba.

A törvény és a felhatalmazása alapján készülő rendeletek világos, áttekinthető, az Európai Unió rendszeréhez igazodó magyar élelmiszerjogi rendszert teremtenek.

Az új törvény legfontosabb tartalmi változásai (amelyek mindegyike az EU szabályokhoz való igazodást jelenti) a következők:

Megszünteti az élelmiszer-előállító hely működésének megkezdése előtti engedélyezési kötelezettséget. Külön jogszabály speciális (pl. hús-, tej-, tojásgyűjtő-, stb.) üzemekre természetesen előírhat és elő is ír előzetes engedélyezést.

Bevezeti az élelmiszer-előállító működése megkezdésének bejelentési kötelezettségét, amely minden közfogyasztásra szánt élelmiszer előállítójára (így az őstermelőkre is) vonatkozik.

Megszünteti az adalékanyagok, különleges táplálkozási célú élelmiszerek és csomagolóanyagok engedélyezési kötelezettségét.

A három minisztérium (Egészségügyi, Szociális és Családügyi Minisztérium, Földművelésügyi és Vidékfejlesztési Minisztérium, Gazdasági és Közlekedési Minisztérium) háttérintézményei által végzett hatósági ellenőrzés harmonikus, összehangolt működésének biztosítására megnevezi a koordináló szervezetet.

A törvény kevés tartalmi változást jelent a korábban hatályos szabályozáshoz képest. Természetesen a gazdaság szereplőit - mindenek előtt a kisvállalkozókat, őstermelőket - ezekről a változásokról tájékoztatni kell. Ezért fontos, hogy a törvény és a felhatalmazása alapján készülő rendeletek még ez évben megjelenjenek, így a 2004. május 1-jei hatálybalépésig van idő a kellő tájékozódásra, tájékoztatásra.

Az előzetes engedélyezési eljárások megszűnése a részben állami költségvetésből gazdálkodó, az engedélyezést eddig végző intézményeknél évi mintegy százmillió Ft-os nagyságrendű bevétel-kiesést okoz. Ugyanez az érdekelt gazdálkodóknál megtakarításként jelentkezik, amelynek azonban a fogyasztói árakra feltehetően nem lesz hatása.

A törvény és a felhatalmazása alapján készülő rendeletek a lakosságot közvetlenül nem, közvetetten azonban érintik, hiszen elsődleges céljuk (mint a törvény preambuluma deklarálja) a fogyasztók egészségének és érdekeinek védelme.

Ezen egészségvédelem körébe tartozik a közfogyasztásra szánt élelmiszer előállítóinak - beleértve az őstermelőket - kötelező regisztrációja is. Ezen előírás egyes őstermelők részéről esetlegesen ellenérzést kelthet, noha költséget, vagy hosszadalmas eljárást nem jelent.

-----STARTING---POINT---RESZLETES---

Az 1. §-hoz

A törvény hatálya - a saját fogyasztásra, magánháztartásban történő előállítás kivételével - a Magyarországon előállított (beleértve az exportra készültet is), valamint forgalomba hozott (beleértve az importból származót is) élelmiszerekre terjed ki. A korábban hatályos törvénytől eltérően a törvény - az Európai Unió rendszeréhez igazodva - nem vonatkozik a dohánytermékekre.

A 2. §-hoz

A törvényben előforduló fogalmak egy része (élelmiszer, új élelmiszer, élelmiszer-vállalkozás, élelmiszer-forgalmazó, végső fogyasztó stb.) közösségi rendeletekben meghatározásra került. Csatlakozásunkat követően ezen fogalmak definiálására nem, csak a közösségi rendeletek adott előírásaira való hivatkozásra van lehetőség.

A közösségi irányelvekben szereplő fogalmakat (élelmiszer-összetevő, élelmiszer-adalékanyag, élelmiszer-megjelenítés, hatósági élelmiszer-ellenőrzés) a törvény már idézi, miután az irányelveket nemzeti jogszabállyal át kell venni.

Ahol nincs az Európai Unióban definíció, ott a törvény más, széleskörűen ismert nemzetközi szervezetek (Nemzetközi Szabványügyi Szervezet - élelmiszer-minőség; FAO/WHO Codex Alimentarius - élelmiszer-biztonság) meghatározásait használja.

A legfontosabb fogalom, az „élelmiszer” eltér a korábban hatályos törvényben szereplőtől, mert a tápszereket is az élelmiszerek közé sorolja, így azok a törvény hatálya alá kerülnek.

Az élelmiszer-vállalkozás és az élelmiszer-vállalkozó új fogalmak, ezekkel (amelyek az élelmiszer-lánc bármely pontján működő szereplőt azonos fogalommal jelölik), a szántóföldtől a fogyasztó asztaláig tartó lánc egységes kezelését segíti a törvény.

A fogyasztó fogalmába a végső fogyasztó mellett (aki az élelmiszert elfogyasztja) a törvény beleérti azt az élelmiszer-vállalkozót is, aki egy élelmiszert egy újabb élelmiszer készítéséhez felhasznál (pl. a lisztből kenyeret készítő péket).

Az élelmiszer-megjelenítés közösségi irányelvből átvett fogalma (amely az élelmiszer külső tulajdonságai, csomagolási módja mellett még a forgalomba hozatali környezetet is magában foglalja) a fogyasztókra irányuló egyre agresszívabb reklám-kampányok tisztességes keretek között tartásához szükséges.

A 3. §-hoz

A törvény az élelmiszer-vállalkozás létesítésének általános feltételeit írja elő. A konkrét feltételeket és ezek megvalósítását az építési engedélyezés keretében - az építésügyről szóló törvény alapján - a törvény 11. §-a (1) bekezdésének a) és b) pontja szerinti hatósági élelmiszer-ellenőrző szervezetek határozzák meg és igazolják.

A 4. §-hoz

A törvény az élelmiszer-vállalkozás működésének általános (tárgyak, személyek és rendszerek) feltételeit írja elő.

Az 5. §-hoz

A törvényben szereplő gyártmánylap fogalma, vezetési kötelezettsége (amely az 1976. évi élelmiszer törvény óta ismert nálunk) arra szolgál, hogy maga a gyártó, a termék vásárlója, vagy a hatósági ellenőr mindig egyszerűen, gyorsan, pontosan megismerhesse az adott terméket.

Az eddig hatályos törvény végrehajtási rendelete a gyártmánylap formáját, a benne szereplő adatokat részletesen előírja. A kiállítási kötelezettség nem vonatkozik az őstermelőkre. A vendéglátókra jóval egyszerűbb, terméklapnak nevezett adatlap kötelező.

Közösségi szinten és az Európai Unió tagállamaiban nincs ilyen követelmény. A törvény a hazai és a nemzetközi helyzet elemzése alapján a gyártmánylap kiállítási kötelezettséget fenntartja, általánossá teszi, de lényegesen leegyszerűsíti, így csak az élelmiszer legfontosabb jellemzőinek rögzítését (összetevők, előállítási mód, minőségi jellemzők) követeli meg. Ezzel az eddig vezetésére nem kötelezett őstermelők számára is egyszerűen elkészíthető lesz a gyártmánylap, a vendéglátók esetében pedig lényegében megegyezik az eddigi terméklappal.

A 6. §-hoz

Az élelmiszer-előállító működésének bejelentési kötelezettsége az eddig hatályos törvényben szereplő működési engedélyt váltja ki, amely az Európai Unióban általános jelleggel nem ismert. Fontos hangsúlyozni, hogy bizonyos, élelmiszer-biztonsági szempontból „veszélyes” ágazatok (hús, tej, tojás) esetében közösségi szabályok előírják a működési engedélyek beszerzésének kötelezettségét, így ezekben az esetekben nálunk is fennmaradnak, mint erre a (3) bekezdés utal is.

A bejelentési kötelezettség - amely minden ágazatra, minden élelmiszer-vállalkozóra (az eddig működési engedélyre nem kötelezett őstermelőkre is) kiterjed - kellően biztosítani tudja a fogyasztók védelmét.

A hatósági élelmiszer-ellenőrzés azonnal értesül az élelmiszer-vállalkozás működésének megkezdéséről. A működés legelső napjaiban ellenőrizheti azt, és ha szükséges, a 13. § szerinti szankciók segítségével felléphet az esetleges hibás gyakorlat (technológia, berendezés, stb.) ellen.

A 7. §-hoz

A törvény rögzíti az élelmiszer forgalomba hozatalának általános követelményei (biztonságos, megfelelő minőségű) mellett az Európai Unió tagállamaiból történő behozatal és az export legfontosabb szabályait.

Az EU működésének egyik gazdasági alapelvéből, az áruk szabad mozgásából következően a tagállamokban jogszerűen előállított, illetve forgalomba hozott élelmiszer bármely tagországban (így Magyarországon is) minden korlátozás nélkül forgalomba hozható. Szükséges megjegyezni, hogy ezt az élelmiszert (ahogy a Magyarországon előállítottat is) a magyar hatóságok a forgalmazás során természetesen rendszeresen ellenőrzik.

A törvény az exporttal kapcsolatban rögzíti, hogy az ilyen célra előállított élelmiszernek alapvetően a magyar előírásokat kell kielégítenie, kivéve, ha az illető ország vagy annak illetékes hatósága másként nem rendelkezik.

A 8. §-hoz

Az új élelmiszer (definíciójának lényege, hogy az Európai Unió tagállamaiban még nem fogyasztották, így nincs biztonságos alkalmazási előtörténete) közösségi rendeletben előírt engedélyezése közösségi feladat, így a tagállam csak a kérelmek befogadását, előzetes értékelését és az Európai Bizottsághoz való továbbítását végzi.

A tervezet e feladatot a nemrég létrehozott Magyar Élelmiszer-biztonsági Hivatalra bízza, az értékelésbe az Országos Élelmezés- és Táplálkozás-tudományi Intézetet bevonva.

A 9. §-hoz

A csomagolásnak - a törvényben előírt általános követelmények szerint - az élelmiszert nem csak a szennyeződéstől és minőség-csökkenéstől kell védenie, hanem olyannak kell lennie, hogy megsértése nélkül az élelmiszerhez ne lehessen hozzáférni. Ezen utóbbi követelmény - a vásárlók megkárosításának megakadályozása mellett - a sokak szerint a jövőben valós veszéllyé váló bioterrorizmus elleni védelmet is szolgálja.

A csomagolás előnyei mellett hátrányt is jelenthet, hiszen hulladékként szennyezheti a környezetet. Ezért igen fontos az itt szereplő azon előírás, hogy a környezeti szennyező hatásának a lehető legkisebbnek kell lennie.

A 10. §-hoz

A fogyasztók alapvető igénye és joga, hogy a megvásárolt, elfogyasztott élelmiszerről minden fontos információval rendelkezzenek. Az egyre élesedő piaci versenyben egyre gyakrabban fordul elő, hogy egyes előállítók túlzó, valótlan állításokkal próbálnak vevőt szerezni. Ezzel nemcsak a fogyasztót tévesztik meg, de versenytársaik érdekeit is sértik. Ezért minden piacgazdaságban igen részletesen szabályozzák az élelmiszerek jelölését. Az (1) bekezdés a tájékoztatás általános kötelezettségén túl a részletes közösségi élelmiszer jelölési előírások átvételét megvalósító magyar jogszabályok betartását írja elő.

A (2) bekezdés a fogyasztói döntés befolyásolásának a jelölésen túli „kifinomultabb” módozatai ellen védi a fogyasztót. A csomagolás formája, mérete, de az is, hogy az élelmiszert milyen környezetbe helyezik el a kirakatban, vagy a bevásárló pulton (mindez együtt a „megjelenítés”) befolyásolja a fogyasztót.

A 11. §-hoz

A törvény az e törvényben és a felhatalmazásai alapján elkészülő rendeletekben előírt követelmények betartásának ellenőrzését végző szervezetek megnevezését adja meg.

Az ellenőrzés részletes feladatait a közösségi irányelvek átvételével elkészülő külön rendelet tartalmazza. E rendelet rögzíti - a (2) bekezdésben szereplők kivételével - a hatékony ellenőrzéshez szükséges felhatalmazásokat is. Ezeknek a rendelet szövegéből történő kiemelését és a törvényben történő szerepeltetését az indokolja, hogy a magyar jogrend szerint ezeket a felhatalmazásokat törvénynek kell megadnia.

A 12. §-hoz

Magyarországon (mint az európai országok mindegyikében) a történelmi fejlődés során több hatósági élelmiszer-ellenőrző szervezet alakult ki és működik. Ezek összehangoltabb, így hatékonyabb működésének elősegítésére (az Európai Unió tagállamaiban az utóbbi években megindult folyamathoz csatlakozva) a törvény a Magyar Élelmiszer-biztonsági Hivatalt bízza meg a szervezetek általános tevékenységének (ellenőrzési tervek, módszerek, közös ellenőrzések, tapasztalatok, jelentések kicserélése) koordinálásával.

A 13. §-hoz

Az élelmiszer-ellenőrző hatóságok által az előírások megsértése esetén alkalmazható szankciókat a törvény a korábban hatályos törvénnyel azonos módon szabályozza. Az itt adott lehetőségek (tevékenység megtiltása, forgalomba hozatal megtiltása, szabálysértési bírság) a tapasztalatok szerint alkalmasak a törvény preambulumában rögzített célok teljesítésére.

A 14. §-hoz

Az előírásoknak meg nem felelő termék forgalomba hozataláért kiszabható minőségvédelmi bírságot az eddig hatályos törvény vezette be. A törvény az elmúlt évek tapasztalatai alapján szigorítást jelent, a bírság  felső határát (amely bármilyen nagy értékű tétel esetén 1 millió Ft volt) megszünteti, a minimális összeget 20 ezerről 50 ezer Ft-ra emeli és egészséget veszélyeztető hiba esetén a bírságot a tétel értékéről annak másfélszeresére emeli.

A 15. §-hoz

A minőségvédelmi bírságot - az eddigi gyakorlatnak megfelelően - az ellenőrzés fejlesztésére lehet felhasználni.

Az elmúlt évek tapasztalatai alapján szükséges a (2) bekezdés új rendelkezése, amely a bírságot adók módjára behajthatóvá teszi.

A 16. §-hoz

Az élelmiszer-szabályozásnak világméretű, regionális (számunkra ez az Európai Unió) és nemzeti szintjei vannak. A Világkereskedelmi Szervezet (WTO) létrejötte, az ennek keretében kidolgozott szerződések következtében a világméretű rendszer - az ENSZ két szakosított szervezete által működtetett FAO/WHO Codex Alimentarius - vált meghatározó fontosságúvá, tehát a regionális és a nemzeti szabályozás ehhez igazodik.

Magyarország 1962 - a szervezet létrejötte - óta részt vesz a Codex munkájában. Ennek koordinálását a FAO Magyar Nemzeti Bizottság elnöke által az illetékes állami és civil szervezetek szakértőiből létrehozott Codex Alimentarius Magyar Nemzeti Bizottság végzi. Ezen - már évek óta végzett -tevékenység törvényi szintű szabályozását szolgálja e paragrafus.

A 17. §-hoz

Az 1976. évi élelmiszer törvény által létrehozott Magyar Élelmiszerkönyv a korábban hatályos törvényben kapott igazán fontos - a magyar élelmiszer-szabályozást a közösségi rendszerhez igazító - szerepet. I. Kötetében magyar előírásként átvette az EU irányelveket és rendeleteket. II. Kötetében a korábbi (az EU tagországokban nem ismert) élelmiszer termékszabványokat kiváltó irányelveket alkotott, míg III. Kötetében a vizsgálati módszereket gyűjtötte össze.

A Magyar Élelmiszerkönyv szerepe a törvény szerint megmarad, de természetesen az Európai Uniós tagság viszonyaihoz igazodik. Így nem vesz át többé EU rendeleteket, mert azok a tagság után közvetlenül lesznek nálunk is alkalmazandóak. További változás, hogy az I. Kötet kötelezően alkalmazandó előírásai közé a magyar fogyasztók és a gazdaság számára különösen fontos termékek követelményei is bekerülhetnek.

A 18. §-hoz

A Magyar Élelmiszerkönyv előírásainak és irányelveinek kidolgozását az összes érdekelt fél (gazdaság, tudomány, ellenőrzés, fogyasztóvédelem, minisztériumok) képviselőiből létrehozott Magyar Élelmiszerkönyv Bizottság és annak szakbizottságai végzik. Ez a - az eddig hatályos törvény által létrehozott és a törvény szerint is fennmaradó - rendszer az előírások és irányelvek széleskörű konszenzusát és megismertetését egyaránt biztosítja. A Bizottság működésének feltételeit a Földművelésügyi és Vidékfejlesztési Minisztérium biztosítja.

A 19. §-hoz

A Magyar Élelmiszerkönyv kötelező előírásainak címét, jelét és alkalmazásuk időpontját az érdekelt miniszterekkel egyetértésben a földművelésügyi és vidékfejlesztési miniszter rendelettel adja ki.

A többi irányelv címét és jelét a földművelésügyi és vidékfejlesztési miniszter a minisztérium hivatalos lapjában megjelenteti.

Az előírások és irányelvek szövege - amely igen részletes, technikai jellegű szabályokról lévén szó, sok esetben a 100 oldalt is eléri - az eddigi gyakorlatot folytatva nyomtatott formában megvásárolható, vagy az FVM honlapján elérhető.

-----STARTING---POINT---VEGE---

A 20. §-hoz

A törvény - a közösségi rendeletekkel való összhang biztosítására - Magyarország Európai Unióhoz történő csatlakozásának napján lép hatályba. Az eddig hatályos törvény, valamint azt módosító törvényi rendelkezések egyidejűleg hatályukat vesztik.

A hatáskörrel rendelkező miniszterek rendeletek alkotására kapnak felhatalmazásokat, amelyek a törvénnyel együtt, 2004. május 1-jén lépnek hatályba, de remélhetőleg (a termelők kellő felkészülése érdekében) még ez évben megjelennek.

A felkészüléssel kapcsolatban fontos megjegyezni, hogy (mint a törvény esetében is) az új rendeletek inkább formai, mint tartalmi változásokat jelentenek. A rendeletekbe kerülő döntően közösségi szabályok különféle formában (pl. a hatályos törvényben, annak végrehajtási rendeletében, a Magyar Élelmiszerkönyvben) eddig is hatályban voltak.

Tartalmi változást néhány - a csatlakozási tárgyalások idején elvégzett elemzések alapján szükségesnek látott - pontosítás, valamint a legutóbbi időkben megjelent közösségi irányelvek átvétele jelent.