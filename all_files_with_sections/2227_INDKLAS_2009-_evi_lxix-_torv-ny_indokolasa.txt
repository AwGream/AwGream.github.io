2009. évi LXIX. törvény indokolása

a Magyar Köztársaság 2009. évi költségvetéséről szóló 2008. évi CII. törvény módosításáról

Indokolás

A jelenlegi szabályozás az EU Önerő Alap támogatás igénybevételét a társadalmi-gazdasági és infrastrukturális szempontból elmaradott, illetve az országos átlagot jelentősen meghaladó munkanélküliséggel sújtott települések jegyzékéről szóló 240/2006. (XI. 30.) Korm. rendeletben meghatározott társadalmi-gazdasági és infrastrukturális szempontból elmaradott települések számára teszi lehetővé. Az országos átlagot jelentősen meghaladó munkanélküliséggel sújtott települések - amennyiben a Magyar Köztársaság 2009. évi költségvetéséről szóló 2008. évi CII. törvény (a továbbiakban: költségvetési törvény) szerinti egyik feltételnek sem felelnek meg - nem jogosultak EU Önerő Alap támogatásra.

A kedvezményezettek körébe a kedvezményezett térségek besorolásáról szóló 311/2007. (XI. 17.) Korm. rendelet (a továbbiakban: Rendelet) 2. számú mellékletében szereplő kistérségek területén lévő települések is beletartoznak. A Rendelet 3. § (1) és (2) bekezdése párhuzamot von a kedvezményezett térségek és a 240/2006. (XI. 30.) Korm. rendeletben meghatározott társadalmi-gazdasági és infrastrukturális szempontból elmaradott, illetve az országos átlagot jelentősen meghaladó munkanélküliséggel sújtott települések között. Ez alapján a 240/2006. (XI. 30.) Korm. rendeletben meghatározott nem kedvezményezett kistérségben lévő társadalmi-gazdasági és infrastrukturális szempontból elmaradott, vagy az országos átlagot jelentősen meghaladó munkanélküliséggel sújtott települések a hátrányos helyzetű kistérségekkel azonos elbánásban részesülnek. Amennyiben mindkét feltétel teljesül, úgy a település a leghátrányosabb helyzetű kistérségekkel azonos elbánásban részesül.

A fentiek alapján indokolt az ellentmondást feloldani, az országos átlagot jelentősen meghaladó munkanélküliséggel sújtott településeket is a támogatás kedvezményezett körébe vonni. Így a kedvezményezettek köre 38 önkormányzattal bővül.

A „Pécs - Európa Kulturális Fővárosa” kiemelt projekt (továbbiakban: EKF projekt) megvalósításához a központi költségvetés 2007. és 2008. években EU Önerő Alap támogatást biztosított. A költségvetési törvény felhatalmazása alapján 2008. évben az EKF program négy önkormányzati részprojekt saját forrásához mindösszesen 671,0 millió Ft EU Önerő támogatás odaítéléséről döntött az önkormányzati miniszter.

Az EKF projekt keretében 2009. évben új részprojektek (Zsolnai Kulturális Negyed, Nagy Kiállítótér, Közterek és parkok újjáélesztése II. és III ütem) megvalósítására nyílik lehetőség. A projektek saját forrás kiegészítő támogatását azonban a költségvetési törvény nem teszi lehetővé.

A módosítással a pályázók körébe mind Pécs Megyei Jogú Város Önkormányzata, mind a részprojektekben részt vevő önkormányzatok beletartoznak, a 2008. évi gyakorlatnak megfelelően.

A módosítás a költségvetési törvény 5. számú melléklet 12. Önkormányzatok és jogi személyiségű társulásaik európai uniós fejlesztési pályázatai saját forrás kiegészítésének támogatása előirányzat főösszegét nem érinti.

A módosítás elősegítheti az EKF projekt megvalósításának folyamatosságát. A projekt finanszírozásának zavartalan működése elengedhetetlen feltétel ahhoz, hogy Pécs 2010-re a kulturális programok méltó, európai szintű színtere legyen.