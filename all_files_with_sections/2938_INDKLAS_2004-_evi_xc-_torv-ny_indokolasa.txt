2004. évi XC. törvény indokolása

az ipari minták nemzetközi letétbe helyezéséről szóló 1925. évi Hágai Megállapodás 1999. július 2-án, Genfben felülvizsgált szövegének kihirdetéséről

Indokolás

Az ipari minták nemzetközi letétbe helyezéséről szóló 1925. évi Hágai Megállapodás 1999. július 2-án, Genfben felülvizsgált szövegének megerősítéséről, továbbá az ipari minták nemzetközi letétbe helyezéséről szóló 1925. évi Hágai Megállapodás 1934. június 2-án, Londonban felülvizsgált szövegének felmondásáról szóló 95/2003. (IX. 23.) OGY határozatával az Országgyűlés megerősítette az ipari minták nemzetközi letétbe helyezéséről szóló 1925. évi Hágai Megállapodás 1999. július 2-án, Genfben felülvizsgált szövegét (a továbbiakban: genfi szöveg), felkérte a köztársasági elnököt a megerősítő okirat kiállítására, és felhatalmazta a külügyminisztert, hogy a megerősítő okiratot helyezze letétbe a Szellemi Tulajdon Világszervezete főigazgatójánál.

A megerősítő okirat letétbe helyezése 2004. február 1-jén történt meg; a genfi szöveg a Magyar Köztársaság vonatkozásában - a genfi szöveg 28. Cikke (3) bekezdésének b) pontjával összhangban - 2004. május 1-jén lépett hatályba. Mindez szükségessé teszi a genfi szöveg törvénnyel való kihirdetését.

A genfi szöveg alkalmazásához szükséges hazai illeszkedési szabályokat a formatervezési minták oltalmáról szóló 2001. évi XLVIII. törvénynek az egyes iparjogvédelmi és szerzői jogi törvények módosításáról szóló 2003. évi CII. törvénnyel beiktatott új VIII/B. fejezete tartalmazza.