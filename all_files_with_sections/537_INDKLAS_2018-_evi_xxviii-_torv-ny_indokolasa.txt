2018. évi XXVIII. törvény indokolása

az egyrészről az Európai Unió és annak tagállamai, másrészről Ausztrália közötti keretmegállapodás kihirdetéséről

-----STARTING---POINT---ALTALANOS---

Általános indokolás

A törvényt célja az egyrészről az Európai Unió és annak tagállamai, másrészről Ausztrália közötti Keretmegállapodás (a továbbiakban: Megállapodás) kötelező hatályának elismerése, valamint törvényben való kihirdetése.

Az Európai Unió Tanácsa 2011. október 10-én felhatalmazta a Bizottságot és a kül- és biztonságpolitikai főképviselőt, hogy kezdjenek tárgyalásokat Ausztráliával a 2008-ban elfogadott EU-Ausztrália partnerségi keret helyébe lépő keretmegállapodásról. A Tanács 2016. szeptember 29-én elfogadott (EU) 2017/1546 határozata felhatalmazást adott a Megállapodás Unió nevében történő aláírására, valamint egyes, az EU hatáskörébe tartozó rendelkezéseknek az EU és Ausztália közötti ideiglenes alkalmazására. A Megállapodás aláírására 2017. augusztus 7-én került sor Manilában.

A Megállapodás célja, hogy megerősített partnerséget hozzon létre a felek között, keretet biztosítva az együttműködéshez. A Megállapodás három fő területre vonatkozik. A közös érdekű kül- és biztonságpolitikai kérdésekben folytatott politikai együttműködésre, ideérve a tömegpusztító fegyverek és a kézi- és könnyűfegyverek ellenőrizetlen elterjedésének megakadályozását, a terrorizmus elleni küzdelmet, a nemzetközi béke és biztonság előmozdítását, valamint a multilaterális fórumokon való együttműködést. A Megállapodás közös értékeken alapuló, kötelező erejű politikai záradékokat tartalmaz, amelyek összhangban állnak az EU által aláírt hasonló megállapodásokban található standard záradékokkal.

A Megállapodás rögzíti a gazdasági és kereskedelmi kérdésekben folytatott együttműködés kereteit, többek között a következő területeken: gazdaságpolitikai párbeszéd, kereskedelmi és beruházási kérdések ösztönzése, valamint olyan ágazati gazdasági és kereskedelmi kérdések, mint a mezőgazdaság, a kereskedelem technikai akadályainak lebontása, az állat- és növényegészségügyi kérdések, közbeszerzés és szellemi tulajdon.

A Szerződő Felek fokozott ágazati együttműködésre törekednek többek között a környezetvédelem, az éghajlatváltozás, a migráció és menekültügy, a turizmus, a kutatás és innováció, az oktatás és kultúra, a konzuli védelem, a személyes adatok védelme, a szervezett bűnözés és a számítástechnikai bűnözés elleni küzdelem és az igazságügyi együttműködés terén.

-----STARTING---POINT---RESZLETES---

Részletes indokolás

Az 1 §-hoz

A nemzetközi szerződésekkel kapcsolatos eljárásról szóló 2005. évi L. törvény 7. § (1) bekezdés a) pontjára és (2)-(3) bekezdésére figyelemmel, a Megállapodás kötelező hatályának elismerésére az Országgyűlés ad felhatalmazást.

A 2. §-hoz

A Megállapodást a nemzetközi szerződésekkel kapcsolatos eljárásról szóló 2005. évi L. törvény 9. §-a értelmében törvénnyel szükséges kihirdetni.

A 3. §-hoz

A Megállapodás hiteles magyar nyelvű szövegét tartalmazza.

A Megállapodás X. címből és 64 cikkből áll, felépítése a következő: A Megállapodás célja és alapja (I. cím), Politikai párbeszéd és együttműködés külpolitikai és biztonsági kérdésekben (II. cím), Együttműködés a globális fejlesztés és a humanitárius segítségnyújtás tekintetében (III. cím), Együttműködés gazdasági és kereskedelmi kérdésekben (IV. cím), Együttműködés a jogérvényesülés, a szabadság és a biztonság területén (V. cím), Együttműködés a kutatás, az innováció és az információs társadalom terén (VI. cím), Együttműködés az oktatás és a kultúra terén (VII. cím), Együttműködés a fenntartható fejlődés, az energiaügy és a közlekedés terén (VIII. cím), Intézményi keret (IX. cím), Záró rendelkezések (X. cím).

A Megállapodás vegyes bizottságot hoz létre a szerződő felek képviselőiből, amelynek célja, hogy figyelemmel kísérje és előmozdítsa a Megállapodás végrehajtását, valamint hogy fenntartsák a kapcsolatok átfogó egységességét. A Megállapodás hatálybalépéséig annak egyes rendelkezéseit az EU és Ausztrália között ideiglenesen alkalmazni kell uniós hatáskörbe tartozó kérdések esetében.

A 4. §-hoz

A törvény - a (2) bekezdésben meghatározott kivétellel - a kihirdetését követő napon lép hatályba. A Megállapodás hatálybalépésének naptári napját, továbbá a kihirdető jogszabálynak a Megállapodás kihirdetéséről rendelkező 2. és 3. §-a hatálybalépésének naptári napját a külpolitikáért felelős miniszter annak ismertté válását követően a Magyar Közlönyben közzétett közleményével állapítja meg.

Az 5. §-hoz

A törvény végrehajtásához szükséges intézkedésekről a külgazdasági ügyekért felelős miniszter és a külpolitikáért felelős miniszter gondoskodik.