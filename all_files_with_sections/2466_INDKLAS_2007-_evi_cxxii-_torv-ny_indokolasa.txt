2007. évi CXXII. törvény indokolása

a szolgálati nyugdíjjal összefüggő egyes törvénymódosításokról

-----STARTING---POINT---ALTALANOS--- 

A jelen törvény a fegyveres szervek hivatásos állományú tagjainak szolgálati viszonyáról szóló 1996. évi XLIII. törvény (a továbbiakban: Hszt.), a Magyar Honvédség hivatásos és szerződéses állományú katonáinak jogállásáról szóló 2001. évi XCV. törvény (a továbbiakban: Hjt.), valamint a magánnyugdíjról és a magánnyugdíjpénztárakról szóló 1997. évi LXXXII. törvény módosításával a szolgálati nyugdíjrendszer átalakításához, valamint a fegyveres szervek és a Magyar Honvédség folyamatos működéséhez fűződő érdek összehangolása érdekében a szolgálati nyugdíj számítására vonatkozó egyes rendelkezéseket közelíti a társadalombiztosítási szabályokban általánosnak minősülő alapelvekhez, egyszersmind biztosítja a hosszú szolgálati idővel rendelkező személyek méltányos érdekeinek jelenlegi és jövőbeli maradéktalan védelmét.

-----STARTING---POINT---RESZLETES---

Az 1-6. §-hoz

A törvény alapján a hivatásos állomány azon tagjai részére, akik 2007. december 31-én legalább húsz év tényleges szolgálati viszonyban eltöltött szolgálati idővel rendelkeznek, a szolgálati nyugdíj összegét - tényleges nyugdíjjogosultság és az összeg folyósítása nélkül - a 2007. december 31-én hatályos nyugdíj-megállapítási szabályok szerint meg kell állapítani (újból meg kell állapítani). Az érintettek tényleges nyugdíjba vonulásukkor választhatnak, hogy ezen összeg évenkénti emelésekkel növelt összege mellett, vagy a tényleges nyugdíjba vonulásukkor hatályos szabályok szerint megállapított szolgálati nyugdíj összege mellett mennek nyugdíjba. Ez a lehetőség mind a Hszt., mind a Hjt. hatálya alá tartozó személyek tekintetében irányadó.

A fentiek szerinti szolgálati nyugdíj rögzítésekor (megállapításakor) a számított illetmény és illetmény jellegű juttatások havi átlagának

- 20 év betöltött szolgálati idő esetén 60%-ával,

- 21 év betöltött szolgálati idő esetén 61%-ával,

- 22 év betöltött szolgálati idő esetén 62%-ával,

- 23 év betöltött szolgálati idő esetén 63%-ával,

- 24 év betöltött szolgálati idő esetén 64%-ával,

- 25 év vagy ennél több betöltött szolgálati idő esetén a tényleges szolgálathoz tartozó - a szolgálati nyugdíjra vonatkozó szabályok szerint számított - százalékával kell számolni.

A törvény a szolgálati nyugdíj összegének rögzítésén túl - a főszabály későbbi esetleges megváltoztatásától függetlenül - a ma hatályos törvényi rendelkezéseket rendeli alkalmazni a szolgálati nyugdíjra való jogosultság életkori, illetve a szolgálati idő időtartamával összefüggő feltételei esetében is.

A 7-9. §-hoz

A törvény a tagsági jogviszony visszalépéssel történő megszűnésének új jogcímét vezeti be.

A törvény rendezi a társadalombiztosítási nyugdíjrendszerbe történő visszalépés eljárási kérdéseit. Ennek alapján a visszalépési kérelemhez mellékelni kell a nyugellátások megállapítása tárgyában illetékes szerv igazolását a visszalépési feltételek fennállásáról. A pénztár a tag tagdíj-kiegészítéssel csökkentett követelését a kérelem benyújtásának negyedévét követő 50 napon belül utalja át a Nyugdíjbiztosítási Alap részére.

A törvény szerint visszaléphetnek a társadalombiztosítási nyugdíjrendszerbe azok az önkéntes döntéssel pénztárba lépett tagok, akik a Hszt.-ben, illetve a Hjt.-ben meghatározott szolgálati jogviszonyban állnak, és 2007. december 31-én legalább 20 év szolgálati jogviszonyban eltöltött szolgálati idővel rendelkeznek. A tagok a visszalépésről 2010. végéig dönthetnek. A megfelelő és hatékony tájékoztatás biztosítása érdekében szükséges, hogy a lehetőségre az érintett szervek a pénz-, tőke- és biztosítási piac szabályozásáért felelős miniszterrel egyeztetett, egységes tartalmú tértivevényes levélben hívják fel a tagok figyelmét.

A 10. §-hoz

A törvény a jelenlegi jogalkalmazási bizonytalanságot megszüntetve egyértelművé teszi, hogy az öregségi nyugdíjnál a társadalombiztosítási nyugellátásról szóló 1997. évi LXXXI. törvény, valamint egyes kapcsolódó törvények módosításáról szóló 2006. évi CVI. törvénnyel tavaly bevezetett azon követelmény, amely szerint a személyi jövedelemadó mellett a járulékokkal is csökkentett bruttó illetmény a nyugdíj számításának alapja, a szolgálati nyugdíjak esetében is alkalmazandó. A törvény orvosolja továbbá a Hszt. jelenlegi szabályozásából következő, a társadalombiztosítás elvi működésével teljességgel ellentétes helyzetet eredményező azon problémát, hogy járulékkal nem fedezett jövedelem után is jár a szolgálati nyugdíj.

-----STARTING---POINT---VEGE---

A 11. §-hoz

A törvény a hatálybalépés napját 2008. január 1-jében határozza meg.