2002. évi XLV. törvény indokolása

az anyakönyvekről, a házasságkötési eljárásról és a névviselésről szóló 1982. évi 17. törvényerejű rendelet módosításáról

-----STARTING---POINT---ALTALANOS--- 

A Magyar Köztársaság Alkotmánya elismeri az ember sérthetetlen, elidegeníthetetlen alapvető jogait és rögzíti, hogy e jogokra és kötelezettségekre vonatkozó szabályokat törvény állapítja meg. Az Alkotmány védi a házasság és család intézményét. Az ember alapvető jogai közé tartozik a házasság, a névviselés joga, valamint a személyes adatok védelméhez való jog.

Az anyakönyvi nyilvántartás az ember személyiségi jogaival szorosan összefüggő, családjogi szabályokon alapuló nyilvántartás, amely a születések, a házasságkötések és a halálesetek adatait és az adatok változását közhitelűen tartalmazza. Az anyakönyvekbe bejegyzett adatok alapját a személyi állapot változását eredményező események és jogi tények, cselekmények képezik.

A módosítás szükségességét indokolja az Alkotmánybíróság 58/2001. (XII. 7.) AB határozata, mely 2002. december 15. napjával megsemmisíti az anyakönyvi és névváltoztatási jogszabályok több rendelkezését is.

Az Alkotmánybíróság alkotmányellenesnek minősítette az anyakönyvekről, a házasságkötési eljárásról és a névviselésről szóló 1982. évi 17. törvényerejű rendeletben (a továbbiakban: At.) a 14 éven aluli kiskorú személyek egyszeri utónév módosítására, valamint a több utónévvel rendelkező személy utónevének kizárólagos viselésére, és az utónevek sorrendjének egyszeri cseréjére vonatkozó korlátozó rendelkezéseket. Az Alkotmánybíróság döntése értelmében szintén alkotmányellenesek az anyakönyvekről, a házasságkötési eljárásról és a névviselésről szóló 2/1982. (VIII. 14.) MTTH rendelkezésben (a továbbiakban: Ar.) a megkülönböztető betűjel családi nevet megelőzően történő anyakönyvi bejegyzésének szabályai.

A névváltoztatásról szóló 11/1955. (II. 20.) MT rendeletnek azon rendelkezéseit, amelyben a magyar állampolgár családi és utónevét a belügyminiszter megváltoztathatja, valamint a névviseléssel kapcsolatos egyes kérdések rendezéséről szóló 2/1955. (IV. 23.) BM rendelet azon szabályozását, amely az idegen hangzású, magyartalanul képzett név, kettős családi név, történelmi név, régies írásmóddal írott családi név viselésére és a névváltozás útján nyert név megváltoztatására vonatkozik, az Alkotmánybíróság alacsony szintű jogforrásnak ítélte, tekintetbe véve azt a jogalkotási alapelvet, hogy a személyhez fűződő jogokat és kötelezettségeket törvényi szinten kell szabályozni.

Az anyakönyvi jog sajátossága, hogy rendkívül széles felületen kapcsolódik más jogterületekhez. Ez a kapcsolat kétirányú, az egyes jogterületek jogalkalmazói saját eljárásukban egymás rendelkezéseit alkalmazzák, illetve kölcsönösen adatokat vesznek át egymástól.

Az 1982. óta eltelt évtizedekben a jogszabályi környezet megváltozott (új idegenrendészeti, egészségügyi, gyermekvédelmi, temetői törvény, az adatvédelmi, a tanúvédelmi törvény megalkotása, a családjogi, a nemzetközi magánjogi, az állampolgársági, a polgárok személyi adatainak és lakcímének nyilvántartásáról szóló törvény módosítása, valamint az új személyi okmánycsalád bevezetése), de az anyakönyvi jogszabályok tételes módosítására nem került sor. Ez a tény jelentősen megnehezíti a jogalkalmazók munkáját és akadályozza az anyakönyvi nyilvántartásban alapvető egységesség elvének megvalósulását.

A fentiek alapján a módosítás további indoka, hogy a hatályos anyakönyvi jogszabályok elavultak, diszharmonikus rendelkezéseik száma olyan mennyiséget ért el, amely a hatályos joganyag alkalmazását megnehezíti.

Magyarország 1994. óta megfigyelőként, 1999. évtől pedig tagként vesz részt a Személyi Állapot Nemzetközi Bizottságának (CIEC) munkájában. A bizottságot az európai államok azért hozták létre, hogy jogalkotásukat a személyi jogállapoti kérdésekben összehangolják, a magánjog területén jogszabályaik kollízióját a lehetséges minimumra csökkentsék, valamint a különböző állampolgárságú és lakóhelyű személyek részére a házasságkötéssel, a családi kapcsolatok létesítésével, személyi állapotuk és személyes adataik igazolásával és azok megváltozásával kapcsolatos eljárásokat egyszerűsítsék.

A módosítás a lehetőségekhez képest figyelemmel volt a CIEC konvencióira és ajánlásaira.

Feltétlenül szükséges törvénybe foglalni mindazon személyi alapjogokat érintő szabályokat, amelyek eddig különböző alacsony szintű normákban jelentek meg. Ennek megfelelően indokolt tehát a névváltoztatásról szóló 11/1955. (II. 20.) MT rendelet hatályon kívül helyezése, a névváltoztatásra vonatkozó szabályoknak - a megfelelő változtatásokkal - az At.-be történő beépítése és ezáltal törvényi szintre emelése.

A módosítással megszüntethető az anyakönyvi jogszabályok belső ellentmondása is. Egyes rendelkezések - a jogalkotás jelenlegi elvei szerint - törvényi szintű szabályozást igényelnek (pl.: a házasságkötésre irányuló nyilatkozat szövege).

A módosítás tartalmazza az At. rendelkezéseinek a személyes adatok kezelésére vonatkozó pontosításait, tekintettel arra, hogy az At. egy évtizeddel a személyes adatok védelméről és a közérdekű adatok nyilvánosságáról szóló 1992. évi LXIII. törvény megalkotása előtt született.

A jelenlegi módosításokon túl a közeljövőben szükséges az anyakönyvi igazgatás teljes körű újraszabályozása, tekintettel az előkészítés alatt álló új Polgári Törvénykönyvre, s ezzel összefüggésben a családjogi szabályokra.

-----STARTING---POINT---RESZLETES---

Az 1. §-ához

Az anyakönyvvezetői feladatok ellátásához szükséges képesítési követelményeket az Ar. 6. §-a nevesíti. E rendelkezés értelmében anyakönyvvezetői tevékenységet csak az a köztisztviselő végezhet, aki Államigazgatási Főiskolán megfelelő képesítést szerzett, vagy anyakönyvi szakvizsgával rendelkezik. A képesítési előírásoknak megfelelően az At-t is pontosítani kell, miszerint anyakönyvvezetői tevékenységet a polgármester és a jegyző mellett csak köztisztviselő láthat el.

A 2. §-ához

A megyei, fővárosi közigazgatási hivatalok vezetőinek feladatkörét részben az At., részben az Ar. szabályozza. Az áttekinthetőség és a jogalkalmazás megkönnyítése érdekében a módosítás összefoglalja a két jogszabályban meghatározott feladatokat.

A 3. §-ához

A belügyi igazgatás körébe tartozó államigazgatási feladat- és hatáskörökről szóló 21/1992. (I. 28.) Korm. rendelet 3. §-ának (2) bekezdése a fővárosi főjegyző hatáskörébe telepítette a hazai anyakönyvezéssel kapcsolatos feladatokat, ezzel szemben a hatályos At. rendelkezésében még a korábbi hatásköri szabály szerepel. A módosítás ezt az anomáliát szünteti meg.

A 4. §-ához

A törvény a nemzetközi magánjogról szóló 1979. évi 13. törvényerejű rendelet 16. §-ának (2) bekezdéséhez kapcsolódó anyakönyvi tevékenység illetékességi szabályát rögzíti, mely rendelkezés a hatályos At-ből eddig hiányzott. A nem magyar állampolgár magyar bíróság által történt holttá nyilvánításának anyakönyvezésére a At. rendelkezései szerint nem volt illetékes anyakönyvvezető.

Az 5. §-ához

Az At. nem tartalmaz részletes rendelkezéseket a személyes adatok védelméről, ezért a törvény konkrétan meghatározza az anyakönyvekbe való betekintés és az adattovábbítás feltételeit, összhangban az adatvédelmi törvénnyel.

A 6. §-ához

Az utóbbi években ugrásszerűen megnőtt azoknak a világ különböző országaiból származó külföldieknek a száma, akiknek Magyarországon valamilyen anyakönyvi eseménye történik. Az anyakönyv olyan közhitelű nyilvántartás, melybe a bejegyzendő valamennyi adatot okirattal kell bizonyítani. Több esetben előfordult, hogy az ügyfél által bemutatott okirat hamis vagy hamisított, illetőleg azt nem az arra feljogosított külföldi hatóság állította ki. Az ilyen esetek elkerülése érdekében az anyakönyvi és házasságkötési eljárásokban indokolt bevezetni - a bíróságokhoz, gyámhatóságokhoz és más hatóságokhoz hasonlóan - a külföldi okiratok bemutatásánál a diplomáciai felülhitelesítést, kivéve, ha két- vagy többoldalú nemzetközi szerződés ettől eltérően rendelkezik.

A 7. §-ához

A módosítás az anyakönyvi eljárás során elfogadható, személyazonosításra alkalmas okmányok körének meghatározásával összhangot teremt a polgárok személyi adatainak és lakcímének nyilvántartásáról szóló 1992. évi LXVI. törvény 29. §-ában foglaltakkal.

A 8-9. §-ához

A haláleset bejelentésekor, illetve anyakönyvezésekor a személyazonosító igazolvány, valamint a személyi azonosítóról és lakcímről szóló hatósági igazolvány bevonása és érvénytelenítése mellett az útlevél, illetve a kártya típusú vezetői engedély bevonásáról, érvénytelenítéséről, illetve e ténynek az okmánynyilvántartáson történő átvezetéséről is szükséges intézkedni.

A 10. §-ához

Az anyakönyveknek jelenleg csak a külföldi állampolgárság az adattartalma. Szükséges az „igazolt hontalanság” tényének, valamint az „ismeretlen”, vagy „nem magyar” állampolgár adat feljegyzését is előírni a születési és halotti anyakönyvekben, amikor az állampolgárság ideiglenesen vagy egyáltalán nem állapítható meg. Ugyanis, ha nincs az állampolgárság feltüntetve, akkor az érintettet magyar állampolgárnak kell tekinteni. Az ilyen esetekben kiállított anyakönyvi kivonat megtévesztő az okmánykiállító és a más hatóságok számára, valamint pontatlanságot eredményezhet az anyakönyvi nyilvántartási adatokon alapuló személyes adatokat tartalmazó nyilvántartásokban is.

A 11. §-ához

A At. rendelkezései szerint a külföldi állampolgároknak lehetőségük van házassági szándékukat írásban is bejelenteni. A törvény szerint indokolt e lehetőséget a külföldön élő magyar állampolgárok számára is biztosítani.

A 12. §-ához

Az Alkotmánybíróság 58/2001. (XII. 7.) AB határozata (a továbbiakban: AB határozat) alkotmánysértőnek találta a házasságról, családról és a gyámságról szóló 1952. évi IV. törvény (a továbbiakban: Csjt.) azon rendelkezését, mely nem teszi lehetővé házassági név viselését a férfiak részére. Az AB határozat következményeként módosuló Csjt. bevezeti a férfiak házassági nevét, mely érinteni fogja az anyakönyv adattartalmát, illetve a házasságkötést megelőző eljárást. Lehetővé kell tenni, hogy ennek keretében ne csak a menyasszony, hanem mindkét fél megválaszthassa a házasságkötés után viselni kívánt nevét.

A 13. §-ához

A férfiak házassági nevének felvételi lehetősége kihat a feleség házassági nevére és a házasságból született gyermekek családi nevére is, ezért újra kellett szabályozni a házastársaknak a gyermek családi nevéről szóló megállapodását.

A 14. §-ához

A férfiak házassági névviselési lehetősége indokolttá teszi, hogy a jövőben a menyasszony mellett a vőlegény is nyilatkozzon a házasságkötés után viselni kívánt nevéről.

A 15. §-ához

A hatályos At. nem rendelkezik arról, hogy külföldön történő házasságkötéshez a magyar menekültügyi hatóság által menekültként elismert személyek részére is a magyar hatóságok állítanak ki tanúsítványt. A törvény megszünteti ezt a joghézagot. A magyar állampolgárok külföldön történő házasságkötéséhez jelenleg a házasuló feleknek a tanúsítvány kiállítására irányuló kérelmet külön-külön kell előterjeszteni. A módosítás lehetővé teszi a közös kérelem előterjesztését és a közös tanúsítvány, azaz egyetlen közokirat kiállítását. A hatályos At. a tanúsítvány érvényességi idejéről nem rendelkezik, ez a hiányosság most pótlásra kerül. A tanúsítvány adattartalmának pontosítása előkészíti a CIEC-nek a nemzetközi tanúsítványra vonatkozó egyezményéhez történő csatlakozásunkat.

A 16-17. §-ához

A házasság a felek egybehangzó házasságkötésre irányuló nyilatkozatával jön létre. A nyilatkozat szövege, illetve annak elmaradásához fűződő jogkövetkezmények jelenleg alacsony szintű jogszabályban vannak szabályozva. Tekintettel a házasságkötésre irányuló nyilatkozat jelentőségére, szükséges a törvényi szintű szabályozás.

A 18. §-ához

Az AB határozatra figyelemmel a névváltoztatásra vonatkozó jogszabályok teljeskörű felülvizsgálata és törvényi szintű szabályozása szükséges. Jogalkalmazási szempontból praktikus megoldás, ha az At. egyik fejezete és nem külön jogszabály tartalmazza ezeket a szabályokat.

A 19-21. §-ához

Az AB határozatban foglaltakra való tekintettel a Csjt. egyidejű módosításával összhangban - általánosan és csak a nők esetében alkalmazott leánykori név helyett - a születési nevet kell bevezetni az anyakönyvbe. Az uniós tagországokban is a születési és a házassági név fogalom használatos, ezért indokolt e fogalmak meghonosítása a magyar jogrendben. A törvény e szakaszaiba az alacsony szintű szabályozás megszűntetése céljából át kellett emelni a névviselésnek az Ar.-ben - 47. § (1) és (3) bekezdésben - található egyes szabályait is.

A 22-23. §-ához

A névváltoztatásra vonatkozó jogszabályok egyes rendelkezései indokolatlanul szigorúak, ezért ezeket újra kellett szabályozni. A férfiak házassági névviselési lehetősége miatt az At. érintett szakaszait szintén át kellett dolgozni. Indokolatlan megkülönböztetést jelent, hogy az utónév megváltoztatására irányuló eljárások egy részében a belügyminiszter, míg más esetekben az anyakönyvvezető jogosult dönteni. A törvény egységesíti az utónév változtatásra vonatkozó eljárásokat és valamennyit a belügyminiszter hatáskörébe vonja.

A névváltoztatásról szóló 11/1955. (II. 21.) MT rendeletnek a kérelemre vonatkozó rendelkezései e helyen épülnek be az At.-be.

A 24. §-ához

A hatályos At. nem tartalmazott rendelkezést arra az esetre, ha a szülők olyan utónevet választanak gyermeküknek, amely nem szerepel az utónév jegyzékben. Ezekben az esetekben az államigazgatási eljárás általános szabályairól szóló 1957. évi IV. törvény (a továbbiakban: Áe.) került alkalmazásra. Indokoltnak tartjuk az egységes jogalkalmazás érdekében szakértőként a Magyar Tudományos Akadémiát az At. rendelkezései között nevesíteni, tekintettel arra, hogy az utónév jegyzéket is ez az intézmény állítja össze. A törvény e szakaszába az alacsony szintű szabályozás megszűntetése céljából át kellett emelni a vegyes állampolgárságú szülők házasságából származó gyermekek utónevének az Ar.-ben - 47. § (5) bekezdésben - található anyakönyvezési szabályait.

A 25. §-ához

A nemzeti és etnikai kisebbségek jogairól szóló 1993. évi LXXVII. törvénynek a kisebbségek névhasználatára vonatkozó rendelkezései az At.-be nem kerültek beépítésre, egyes szabályai azzal ellentétesek. Emiatt szükségessé vált az At. módosítása, illetve pontosítása, továbbá konkrét rendelkezés beillesztése a nemzetiségi utónévtárakról.

A 26. §-ához

Az AB határozat szerint a névviselés szabályairól törvényi szinten kell rendelkezni. E döntést szem előtt tartva, valamint annak érdekében, hogy a név anyakönyvezésének valamennyi fő szabálya egységes szerkezetben, azonos szintű jogszabályban kerüljön rögzítésre, a jelen módosítás tartalmazza az Ar. 48. §-ának (1)-(3) bekezdésében szereplő szabályainak - azaz a név anyakönyvezésének - az At.-be történő beemelését.

A 27. §-ához

A megtévesztő és pontatlan okiratok kiállításának elkerülése érdekében szükséges, hogy az anyakönyvekben a külföldi állampolgárság mellett az “igazolt hontalanság” ténye, valamint az „ismeretlen” állampolgárság is feljegyzésre kerüljön. A törvény az At. valamennyi érintett rendelkezésén átvezeti az adattartalom bővülését.

A 28-31. §-ához

A fogalomhasználat pontosítása a személyazonosító jel helyébe lépő azonosítási módokról és az azonosító kódok használatáról szóló 1996. évi XX. Törvény V. fejezetével való összhangot teremti meg.

Az állampolgárságra vonatkozó adat fontos adattartalma az anyakönyvi bejegyzéseknek, ezért szükséges az erre vonatkozó módosító rendelkezések beiktatása. A születési és házassági név bevezetése, illetve a férj házassági névviselésének lehetősége szükségessé teszik, hogy az At. e jogintézményekkel érintett újabb szakaszai is módosuljanak.

Az anyakönyvek az anyakönyvi események időpontját év, hó, nap bontásban tartalmazzák, ezért az egységesség elvének szem előtt tartása érdekében a haláleset idején fennálló házasság esetében sem elegendő, ha a halotti anyakönyv csak a házasságkötés évét tartalmazza. Ez megkönnyíti az anyakönyvezetők által más felé történő adatszolgáltatását is. A módosítás célja az anyakönyvi nyilvántartás közhitelességének biztosítása.

A 32. §-ához

Az anyakönyvi eljárásra törvényben meghatározott kivételekkel az Áe. szabályait kell alkalmazni. Indokolt esetben lehetővé kell tenni, hogy az anyakönyvvezető az ügyfél részére hatósági bizonyítványt is kiállíthasson. A hatályos normaszöveg pontosítása mellett ennek eseteit sorolja fel a törvény.

A 33. §-ához

A törvény az adatszolgáltatások rendjébe illeszti be a külföldiek beutazásáról és tartózkodásáról szóló 2001. évi XXXIX. törvény végrehajtására kiadott 170/2001. (IX. 26.) Korm. rendelet 97. §-ának (4) bekezdését.

-----STARTING---POINT---VEGE---

A 34. §-ához

A törvény hatálybalépésének ideje igazodik az AB határozatban foglaltakhoz. Később szükséges azonban hatályba léptetni a nemzetiségi utónévkönyvekről szóló rendelkezést, amelynek kidolgozására időt kell biztosítani az érintetteknek. A módosítás indokolttá tette a felsorolt jogszabályi rendelkezések hatályon kívül helyezését. Az At. 2. § (3) bekezdésének és a nemzetközi magánjogról szóló 1979. évi 13. törvényerejű rendelet 37. § (3) bekezdésének hatályon kívül helyezését az indokolja, hogy a rendszerváltás óta a magyar külképviseleti hatóságok előtt nem kötöttek házasságot, ugyanis a kormány egyiküket sem hatalmazta fel erre. További indok, hogy ma már a külképviseleti hatóságok előtt kötendő házasságok eljárási rendjét szabályozó KÜM utasítás sincs hatályban.

A 35. §-ához

A születési családi és utónév, valamint a házassági név fogalmának bevezetése miatt a névadat változásokat át kell vezetni a különböző adatkezelésekben, illetve jogszabályi rendelkezésekben. A törvény ezért kimondja, hogy ahol a jogszabály vagy adatkezelés leánykori nevet, vagy családi és utónevet említ, ott az újonnan bevezetett fogalmakat kell érteni.

A 36. §-ához

A törvény szabályokat állapít meg arra az esetre, mikor a törvény hatálybalépése után született gyermek születési családi neve a születéssel két tagnál többtagú lenne.

A 37. §-ához

Az Alkotmánybíróság határozatában kifogásolta, hogy az At. végrehajtási rendelete felhatalmazás nélkül született meg, ezért a törvény e szakasza pótolja a joghézagot.