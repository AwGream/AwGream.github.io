1993. évi XXVII. törvény indokolása

a Nemzeti Sport Alapról

-----STARTING---POINT---ALTALANOS--- 

A Kormány által az Országgyűléshez benyújtott határozati javaslat „A testnevelés és sport megújításának koncepciójáról” a sportfinanszírozás gyökeres átalakítását is célul tűzi ki.

Ennek központi eleme az állami költségvetés tehermentesítése érdekében a Nemzeti Sport Alapítvány létrehozása, amely - más források mellett - az elfogadott koncepció szerint a cserencsejátékokból befolyó bevételek egy részét is felhasználná.

A közalapítványok szabályozásának elhúzódása, de mindenekelőtt a Nemzeti Sport Alapítvány egyik tervezett döntő bevételi forrásának, a társadalombiztosításnak a jelenlegi (és rövidtávon feltehetően fennmaradó) hiánya miatt azonban az alapítványi konstrukció nem valósítható meg, így a sportfinanszírozás átfogó módosítása - amely a költségvetést is tehermentesítette volna - sem időszerű.

A szerencsejáték szervezéséről szóló 1991. évi XXXIV. törvény 30. § (4) bekezdése szerint a sorsolásos játékot és a totalizatőri rendszerű fogadást szervezők a nyereményekre fordítható összeg 10%-át kötelesek a Szerencsejáték Alapba befizetni, amelynek az egészségügyi, szociális, kulturális, ifjusági és sport célra kell fordítania. Ugyanezt rögzíti a Szerencsejáték Alapról szóló 172/1991. (XII. 27.) Korm. rendelet 1. § (1) bekezdése is.

A sport társadalmi szerepének felértékelődése a pénzügyi mozgástér bővülését igényli, ezzel együtt azt is, hogy a közeljövőben létre nem hozható Nemzeti Sport Alapítvány helyett mihamarabb megteremtsük a sportszféra legalább egy részének finanszírozására alkalmas elkülönített állami pénzalapot.

Az államháztartásról szóló 1992. évi XXXVIII. törvény szerint törvénnyel létesíthető elkülönített állami pénzalap.

A mellékelt tervezet lényege az, hogy a sport támogatását leválasztja a szerencsejátékok bevételére alapozott többi támogatási célról és erre saját döntési rendszert alakít ki.

A sport szempontjából a javasolt megoldás többirányú előnnyel jár.

Tervezhetőbbé teszi a sportcélú támogatás lehetséges összegét, mintha az csak az Országos Játék Alap belső arányaként jelenne meg. A sportszakma és a sportközvélemény, de a szélesebb nyilvánosság is egyértelműen pozitív változásként értékelné, hogy a sport „saját” alapot kapna. A finanszírozási rendszer áttekinthetetlensége a sport területén akut gond, a társadalom joggal várja el a relatíve nem kis összegek hatékony, eredménycentrikus felhasználását. Ebben döntő fordulat lehet az Alap létesítése, mert a Nemzeti Sport Tanács összetételénél fogva szakmailag megalapozottabb döntéseket hozhat, mint az Országos Játék Tanács.

A Tanács felállítása ezen túlmenően is jelentős sportpolitikai és szakmai előnyöket hozhat, hiszen a sport társadalmasítása deklatrált célunk.

-----STARTING---POINT---RESZLETES---

Az 1. §-hoz

A javaslat az Államháztartási Törvénynek megfelelően meghatározza az Alap rendeltetését, amely az iskolai testnevelésen kívül a sport egész területének támogatása.

A 2. §-hoz

A bevételi források közül az (1) bekezdés a) pontjában megjelölt befizetés a legfontosabb.

Az 1991. évi XXXIV. törvény 30. § (4) bekezdése - amelynek új szövegét az Országgyűléshez 8406. számon benyújtott, az Országos Játék Alapról szóló törvényjavaslat tartalmazza - arra kötelezi a sorsolásos játékok és totalizatőri fogadások szervezőit, hogy a nyereményekre fordítható összeg 3%-át fizessék be a Nemzeti Sport Alapba. A bingójáték szervezői ezen kívül egy miniszteri rendelet alapján külön 8%-osd mértékű befizetésre is kötelesek, a javaslat szerint ez is az Alapba folyna be. Az Alap a központi költségvetésből támogatást nem kapna.

A 3. §-hoz

A javaslat az Államháztartási törvény követelményeinek megfelelően meghatározza az Alappal rendelkező minisztert és a kezelő szervet. A döntések szakmai előkészítésére, megalapozottságuk javítására Nemzeti Sport Tanácsot létesít, amely reprezentatív, a testnevelés és sport minden lényeges területének képviseletére hivatott testület. A Tanácsnak az Alapra vonatkozó javaslattételi jogán kívül jogában áll szakterületén bármely ügyet megvizsgálni, és az OTSH felügyeletét ellátó miniszter számára állásfoglalást kialakítani, de véleményezési joga az érdekelt állami szerveket is kötelezi.

A 4. §-hoz

Az Alapból a javaslat szerint - rendeltetésének megfelelően - a testnevelés és sport gyakorlatilag összes területe finanszírozható vissza nem térítendő támogatás vagy kölcsön formájában.

Az 5. §-hoz

A hatálybalépés időpontjához illeszkedően szükséges rendelkezni arról, hogy az eddig sportcélokat is finanszírozó Szerencsejáték Alap pénzeszközeinek arányos része induló vagyonként a Nemzeti Sport Alapba kerüljön.

-----STARTING---POINT---VEGE---