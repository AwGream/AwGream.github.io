2001. évi IX. törvény indokolása

a nemzetközi közúti fuvarozást végző járművek személyzetének munkájáról szóló Európai Megállapodás (AETR) kihirdetéséről

INDOKOLÁS

Az Országgyűlés 69/1999. (IX. 10.) OGY határozata alapján a Magyar Köztársaság csatlakozott a Genfben, 1970. július 1. napján az ENSZ Európai Gazdasági Bizottsága által kidolgozott, a nemzetközi közúti fuvarozást végző járművek személyzetének munkájáról szóló Európai Megállapodáshoz és annak módosításaihoz (a továbbiakban: AETR). A csatlakozásról szóló okmány letétbe helyezése az Egyesült Nemzetek Főtitkáránál 1999. október 22-én megtörtént. A Magyar Köztársaság területén a Megállapodás a csatlakozási okmány letétbe helyezését követő száznyolcvanadik napon lépett hatályba. Ennek megfelelően Magyarországon a Megállapodást 2000. április 19-től kell alkalmazni a nemzetközi közúti forgalomban közlekedő magyar és külföldi rendszámú tehergépjárművekre és autóbuszokra.

Az AETR-t - a nemzetközi szerződésekkel kapcsolatos eljárásról szóló 1982. évi 27. tvr. 13. §-a alapján - törvénnyel kell kihirdetni.

Az AETR célja a részes országok közötti nemzetközi közúti közlekedés egységes munkafeltételeinek megteremtése. Szigorú követelmények határozzák meg az áruszállításban és a személyszállításban foglalkoztatott gépjárművezetők életkorának alsó határát, szakmai alkalmasságát, a napi, heti, illetve két egymást követő héten belüli maximális vezetési időt, a vezetési idő megszakításának időtartamát (szüneteket) és a napi, illetve heti pihenőidő alsó határát.

Az AETR részletesen szabályozza, hogy a rendelkezések megtartását a munkáltatónak (fuvarozónak) és a hatóságoknak rendszeresen ellenőrizniük kell. Az AETR-hez csatlakozott országban olyan hatósági ellenőrzési rendszert kell működtetni, amely minden évben nagyméretű és reprezentatív keresztmetszeti mintát ad a gépjárművezetőkről és a vállalkozásokról. Az ellenőrzéseket a vállalkozások telephelyein és a közutakon kell végezni. Az ellenőrzések végrehajtásához több intézmény, szervezet együttműködése szükséges.

A nemzetközi közúti forgalomban részt vevő gépjárművet menetíró készülékkel (tachográffal) kell felszerelni. Az AETR meghatározza a tachográf kialakításának, felszerelésének, használatának és vizsgálatának szabályait. A menetíró készülék - naponta, gépjárművezetők személyéhez kötötten pontosan és könnyen leolvashatóan - az adatrögzítő korongra rájegyzi a jármű mindenkori sebességét, a megtett útszakaszt, a vezetési időt, a vezetés idő megszakításának időtartamát és a pihenőidőt. Az ellenőrzés elsősorban a tachográf által rögzített adatok vizsgálatára irányul.

A csatlakozást kihirdető törvény hatályba lépését követően a nemzetközi közúti fuvarozást végző gépjárművezetőkre hazánkban is az AETR alapján kell meghatározni a vezetési- és pihenőidőket. Ezek a rendelkezések a Munka Törvénykönyve (Mt) munkaidőt szabályozó előírásainak alkalmazását azonban nem zárják ki, hanem azt kiegészítik. Ezért a Megállapodás hatálya alá tartozó munkáltatók a gépjárművezetők és a járműszemélyzet tekintetében - az adott időszakban ténylegesen végzett tevékenységtől függően - kötelesek egymás mellett alkalmazni az AETR és az Mt. szabályait.

A csatlakozás miatt szabályozni kell a csatlakozással vállalt ellenőrzési kötelezettségek végrehajtásáért felelős hatósági intézmények körét és az intézmények ellenőrzési feladatait, továbbá a nemzetközi kapcsolattartásért felelős hatóság kijelölését is.

A hatósági ellenőrzés megszervezéséről és az ellenőrzéshez kapcsolódó feladatok ellátása érdekében kormányrendelet kiadása szükséges. E rendeletben kell meghatározni az AETR hatálya alá tartozó járművek, valamint azok gépkocsivezetői ellenőrzésére jogosult hatóságok körét.

Az ellenőrzési hatáskört

a) a határátlépés alkalmával vám- és pénzügyőrség,

b) a közúti forgalomban a rendőrhatóság és a közlekedési hatóság,

c) az érintett hazai jármű üzemben tartók telephelyén végzett ellenőrzések tekintetében a munkaügyi- és munkabiztonsági felügyelőség és a közlekedési hatóság

látnák el.

A vezetési- és pihenőidő ellenőrzésével kapcsolatos hatósági tevékenységek egységesítése érdekében szükséges, hogy az AETR kihirdetéséről szóló törvény a belügyminisztert és a pénzügyminisztert, illetve a közlekedési és vízügyi minisztert felhatalmazza a részletes szabályok kidolgozására.

A csatlakozás szükségessé teszi az AETR-ben meghatározott, a gépkocsivezetőre és az üzembentartóra vonatkozó előírások megszegése esetén alkalmazható bírságolási eljárást, emiatt indokolt az egyes szabálysértésekről szóló 218/1999. (XII. 28.) Korm. rendelet 47/A. §-sal és 98/A. §-sal történő kiegészítése, amelyekben a kiszabható bírság felső mértéke 100 000 Ft.