2008. évi VIII. törvény indokolása

a külföldön felhasználásra kerülő közokiratok diplomáciai vagy konzuli hitelesítésének (felülhitelesítésének) mellőzésével, valamint a közjegyzői és a konzuli tevékenységgel kapcsolatos egyes jogszabályok módosításáról

-----STARTING---POINT---ALTALANOS--- 

A törvény három nagyobb területet érintően tartalmaz módosító rendelkezéseket. Egyrészt a minőségi közigazgatás feltételeinek javítása és az állami tevékenység-ellátás hatékonyságának növelése érdekében a külföldi felhasználásra szánt közjegyzői okiratok esetében az aláírás felülhitelesítéséről szóló tanúsítvány kiállításával kapcsolatban tartalmaz hatáskör-módosítást, másrészt bevezeti az elektronikus letéti tár intézményét, amelynek igénybevételével az állampolgárok ügyintézése könnyebbé, gyorsabbá és egyszerűbbé válhat. A módosítás ezen túlmenően alapul szolgál az uniós tagállamok közötti konzuli kapcsolatok fejlesztéséhez.

A külföldön felhasználásra kerülő közokiratok diplomáciai vagy konzuli hitelesítésének (felülhitelesítésének) mellőzéséről az 1961. október 5-én kelt hágai egyezmény (a továbbiakban: Egyezmény) rendelkezik. Az Egyezményt azokra a közokiratokra kell alkalmazni, melyeket az egyik szerződő állam területén készítettek és egy másik állam területén kívánják felhasználni. Az Egyezmény célja a részes államokban kibocsátott közokiratok hitelesítésének egyszerűsítése, ezért a részes államok kijelölt hatóságai által az Egyezmény által bevezetett tanúsítvánnyal, az ún. Apostille-jal felülhitelesített közokiratokat a többi részes államban hitelesként el kell fogadni. A részes állam illetékes hatósága által kibocsátott tanúsítvány annak igazolására szolgál, hogy az okiraton lévő aláírás valódi, hogy az aláíró személy milyen minőségében járt el, és - amennyiben szükséges - annak igazolására, hogy a pecsét vagy bélyegzőlenyomat valódi. Az Egyezmény szerinti felülhitelesítésnek nagy jelentősége van a magyar jog hatálya alá tartozó természetes és nem természetes személyek külföldi igényérvényesítése szempontjából, miután az általuk külföldön felhasználni kívánt magyar közokiratokat csak megfelelő felülhitelesítéssel ellátva fogadják el külföldön, kivéve, ha nemzetközi szerződés alapján a közokiratokat diplomáciai felülhitelesítés nélkül is el kell fogadni; ez utóbbit szolgálja az Apostille.

Az Egyezményt az 1973. évi 11. törvényerejű rendelet (a továbbiakban: Tvr.) hirdette ki, amely alapján a tanúsítványt az igazságügyi szervek (bíróság, közjegyző, igazságügyi szakértői intézetek) által kiállított okiratok és hitelesítések tekintetében az igazságügyért felelős miniszter, a más szervek által kiállított és hitelesített okiratok tekintetében pedig a külpolitikáért felelős miniszter készíti el és azokról nyilvántartást vezet az Egyezmény végrehajtásáról szóló 9/1973. (XII. 29.) IM-KüM együttes rendeletben meghatározottak szerint. Az Egyezményhez eddig 92 állam csatlakozott, amelyekben különböző megoldások léteznek arra, hogy a felülhitelesítési feladatokat mely hatóságok látják el: a részes államok többségében ez az Igazságügyi Minisztérium vagy a Külügyminisztérium. A nagy területű államokban ugyanakkor a feladatot decentralizálták és a felülhitelesítést bíróságok, ügyészségek látják el, de van példa arra is, hogy a közjegyzői okiratok felülhitelesítését a közjegyzői kamarák végzik (például Spanyolországban és Argentínában).

A tanúsítvány funkciója miatt a kiállítónak alapvetően az okiraton szereplő bélyegző és aláírás valódiságát kell vizsgálnia, mely a közjegyzői okiratok esetében jóval egyszerűbben megtehető a Magyar Országos Közjegyzői Kamaránál, mivel egyébként is a kamarák vezetik a nyilvántartást az okiratokat kiállító közjegyzők aláírás-mintájáról és bélyegzőlenyomatáról. A közjegyzői okiratok felülhitelesítését ezért a Magyar Országos Közjegyzői Kamara a központi közigazgatási szerveknél hatékonyabban tudja ellátni, mivel a Kamaránál biztosíthatóak azok a személyi és tárgyi feltételek, melyek a tanúsítványok folyamatos kiadásához szükségesek, az ügyfelek ezáltal gyorsabban intézhetik majd ügyeiket, és jelentősen egyszerűsödik a tanúsítvány kiállításával felmerült jelenlegi adminisztráció.

Erre figyelemmel a törvény alapján a hitelesítési feladatok egy része - a közjegyzői okiratok felülhitelesítése tekintetében - átadásra kerül a Kamarához; a hatáskör átcsoportosításával továbbra is biztosított a nemzetközi szerződésben vállalt állami kötelezettség teljesítése, különös tekintettel arra is, hogy a Kamara működése felett a speciális állami felügyelet érvényesül.

A közjegyzők feladata a másolatok hitelességét igazoló tanúsítványok kiadása; az ügyfelek ezt tipikusan az általuk bemutatott iratok másolatairól kérik. A törvény az ügyintézés adminisztratív terheinek csökkentése érdekében megteremti annak lehetőségét, hogy a közjegyző az elektronikus letéti tárban bármely okirat (például bizonyítványok, oklevelek, igazolványok vagy anyakönyvi kivonatok) hiteles elektronikus másolatát elhelyezze, hogy arról - az őrzési időn belül - a későbbiekben bármely közjegyző az ország bármely pontján papír alapú vagy elektronikus másolatot állítson ki. Az elektronikus letéti tárban elhelyezett iratokat tehát az ügyfélnek nem kell őrizni, magával vinni, amely jelentősen megkönnyítheti a különféle eljárásokban az okirati bizonyítást, az okiratok benyújtását, felhasználását, hiszen az ország bármely közjegyzőjénél rendelkezésre áll az arról szóló másolat, amely a későbbiekben jól használható az elektronikusan lefolytatott eljárásokban is. A Magyar Országos Közjegyzői Kamara 2004. óta működteti az elektronikus levéltárát, melyben elhelyezésre kerülnek a közjegyző által készített okiratok digitalizált másolatai. Az elektronikus letéti tár létrehozásához a már kiépített informatikai rendszer jól használható, hiszen a letéti tár működése hasonló az elektronikus levéltár működéséhez, attól csak abban tér el, hogy a letéti tárban a fél kérésére azoknak az okiratoknak az elektronikus másolata is elhelyezésre kerülhet, melyet nem a közjegyző készített.

A közjegyzőkről szóló 1991. évi XLI. törvény (a továbbiakban: Kjtv.) módosítását nem csupán az apostille-tanúsítvány kiadására vonatkozó hatásköri változás és az elektronikus letéti tár vezetésének megteremtése igényli, hanem a törvény egyidejűleg a közjegyzői tevékenységet érintő, legsürgetőbben megoldásra váró kérdéseket is rendezi. Erre figyelemmel a törvény az új pénzmosási törvénnyel összhangban kiegészíti a közjegyzői működés felügyeletére vonatkozó szabályokat az ellenőrzés során megtehető intézkedésekkel, pontosítja a segédszemélyek fogalmát és a közjegyzői iroda átalakulásával kapcsolatos szabályozást, ésszerűsíti a közjegyző nyelvi jogosítványának kiadási rendjét, valamint törvényi szinten rendezi a közjegyzői igazolvány adattartamára vonatkozó rendelkezéseket.

A konzuli védelemhez fűződő jog alkotmányos alapjog. Az Alkotmány 69. §-ának (3) bekezdése szerint „Minden magyar állampolgár jogosult arra, hogy törvényes külföldi tartózkodásának ideje alatt a Magyar Köztársaság védelmét élvezze.” Ez alapján 2001. november 1-je óta törvény - a 2001. évi XLVI. törvény (a továbbiakban: Konztv.) - határozza meg a konzuli védelem tartalmát, nyújtásának feltételeit. A Konztv. hatékonyan betölti szerepét, megfelelő normatív alapot biztosít a magyar állampolgárok és a magyarországi honosságú jogi személyek külföldi érdekeinek állami eszközökkel történő védelméhez.

Az Európai Unió polgárainak érdekvédelmét a magyar jogban a Konztv. és a konzuli védelem részletes szabályairól szóló 17/2001. (XI. 15.) KüM rendelet szabályozza. A hatályos magyar szabályozás az uniós kapcsolatok tekintetében az Európai Közösség Alapító Szerződése 20. Cikkén alapul, amely szerint olyan harmadik ország területén, ahol az állampolgársága szerinti tagállam nem rendelkezik képviselettel, bármely uniós polgár jogosult bármely tagállam diplomáciai vagy konzuli hatóságainak védelmét igénybe venni ugyanolyan feltételekkel, mint az adott tagállam állampolgárai. E védelem keretei között a megkeresett diplomáciai vagy konzuli képviselet meghatározott feltételek fennállása esetén az uniós polgár részére uniós ideiglenes úti okmányt állíthat ki.

A Konztv. módosításának elsődleges célja, hogy bővítse az Európai Unió tagállamaival való együttműködés lehetőségét a konzuli védelem területén. A módosítás lehetővé teszi, hogy a magyar külképviseletek konzuli szolgáltatásokat nyújtsanak, így például uniós ideiglenes úti okmányt állítsanak ki azon uniós állampolgároknak is, akiknek az állampolgársága szerinti tagállam az adott országban egyébként rendelkezik diplomáciai vagy konzuli képviselettel, vagy az adott ügyben hatáskörrel rendelkező tiszteletbeli konzuli tisztviselővel. Ezzel lehetővé válik, hogy két uniós tagállam egy harmadik uniós tagállamban nyújtson meghatározott segítséget egymásnak, és - nemzetközi szerződés vagy viszonosság alapján - a magyar állampolgárok is hasonló segítséget vegyenek igénybe más tagállamok konzuli képviseleteitől.

A szolgáltató közigazgatás követelménye mind hangsúlyozottabban fogalmazódik meg a konzuli szolgálat működésével szemben is, s ez időszerűvé teszi a Konztv. diplomáciai felülhitelesítésre vonatkozó szabályainak módosítását is. A hatályos szabályozás szerint eljáró magyar konzuli tisztviselők a gyakorlatban sokszor szembesülnek olyan esetekkel, melyekben a felülhitelesítést annak ellenére meg kellene tagadniuk, hogy az okiratot kiállító hatóság aláírását és bélyegzőlenyomatát korábban külföldi hatóságok már felülhitelesítették, konzuljaink pedig rendelkeznek a felülhitelesítést előttük korábban elvégző külföldi hatóság aláírás- és bélyegzőlenyomatával, és a felülhitelesítési lánc egyébként sehol sem szakadt meg. A törvény szerint ezért a konzuli tisztviselő a felülhitelesítést minden olyan külföldi okirat esetében elvégezheti, amely a fent felsorolt feltételeknek egyébként megfelel.

A módosítás egyúttal pontosítja azon okiratok körét, amelyeket a konzuli tisztviselő felülhitelesíthet, kiterjesztve a konzulnak ezt a tevékenységét a külföldön kiállított közokiratokon kívül a külföldi bíróság, közigazgatási szerv, közjegyző vagy közhiteleséggel felruházott más személy által hitelesített magánokiratokra is.

-----STARTING---POINT---RESZLETES---

Az 1. §-hoz

A Tvr. módosítása alapján a jövőben az Igazságügyi és Rendészeti Minisztérium helyett a Magyar Országos Közjegyzői Kamara állítja ki a közjegyzők által készített, illetve hitelesített okiratok tekintetében a diplomáciai vagy konzuli hitelesítés (felülhitelesítés) mellőzésére szolgáló tanúsítványt (Apostille); más közokiratok tekintetében a tanúsítvány kiállítására változatlanul az igazságügyért felelős miniszter és a külpolitikáért felelős miniszter jogosult. E hatásköri változás miatt szükségessé vált annak pontosítása is, hogy a közjegyzői okiratokról készült hiteles fordítások esetében is a Magyar Országos Közjegyzői Kamara állítja ki a tanúsítványt, továbbá a törvény az ezzel párhuzamos szabályt a többi okirat hiteles fordításának felülhitelesítése tekintetében is beemeli a Tvr.-be.

Az apostille-tanúsítvány kiállítása állami szolgáltatás, melyért részben illetéket, részben pedig díjat kell fizetni. Mivel a Kamara nem illetéket beszedő állami szerv, ezért a felülhitelesítési tevékenysége díjköteles szolgáltatás; a törvény erre vonatkozó rendelkezést iktat be a Tvr.-be.

A 2. §-hoz

A tanúsítvány kiállítására vonatkozó feladat-átadásra tekintettel szükségessé vált a Tvr. végrehajtásáról szóló, új miniszteri rendeletek kiadására vonatkozó felhatalmazó rendelkezések megállapítása. Ez alapján a tanúsítvány kiállításának részletszabályait az igazságügyért felelős miniszter szabályozza a saját és az országos közjegyzői kamara eljárásában, a külpolitikáért felelős miniszter pedig a konzuli szolgálat tanúsítványai vonatkozásában.

A 3. §-hoz

Mint általában az állami jogszolgáltató tevékenységek esetében, a közjegyzői szolgáltatások esetében is biztosítani kell a szolgáltatás nyújtásának folyamatosságát és zavartalanságát, melyet a közjegyzői szolgálat megszűnése sem befolyásolhat. A törvény ezért rendelkezik arról, hogy a közjegyző szolgálati viszonyának megszűnése esetén a székhelye szerint illetékes területi kamara jogosult kikérni azok birtokosától a közjegyző iratait és egyes eszközeit, átvenni a közjegyző irodájában a közjegyző okiratait, nyilvántartó könyveit, minden olyan hagyatéki ügyét és iratot, amelyre a közjegyzői titoktartás kiterjed, továbbá a közjegyző által használt gépekből törölni az erre vonatkozó adatokat.

A 4-6. §-hoz

A törvény módosítja a Kjtv.-t a közjegyzői irodára vonatkozó szabályozás tekintetében is.

A közjegyzői iroda a közjegyzői tevékenység végzésének elősegítésére határozatlan időre alapított, jogi személyiséggel rendelkező szervezet, amelyre a Kjtv. - eltérő rendelkezések hiányában - a gazdasági társaságokról szóló 2006. évi IV. törvénynek a korlátolt felelősségű társaságra vonatkozó rendelkezéseit rendeli alkalmazni. A közjegyzői iroda a cégjegyzékben történő nyilvántartása miatt cégnek minősül. A Kjtv. értelmében a közjegyző köteles a tevékenységét a székhelyén lévő irodában végezni (az irodán kívül csak meghatározott esetekben járhat el), és két vagy több közjegyző akkor lehet ugyanannak a közjegyzői irodának a tagja, ha őket azonos székhelyre nevezték ki. A cégnyilvánosságról, a bírósági cégeljárásról és a végelszámolásról szóló 2006. évi V. törvény 2007. szeptember 1-jétől lehetőséget teremt arra, hogy a cég székhelye és a központi ügyintézés helye különböző helyen legyen, amelynek alkalmazása a törvény alapján - a közjegyzői tevékenységre vonatkozó különleges szabályok és a közjegyzői iroda rendeltetésére figyelemmel - a közjegyzői iroda esetében kizárttá válik.

A hatályos szabályozás nem rendelkezik egyértelműen a közjegyzői iroda átalakulásáról, ezért a törvény pontosítja és a gazdasági társaságokról szóló 2006. évi IV. törvénnyel összhangban határozza meg, hogy a közjegyzői iroda milyen módokon alakulhat át. A törvény ezzel egyidejűleg szigorítja a közjegyzői iroda átalakulási eljárását azzal, hogy az átalakulás elhatározásához a területi közjegyzői kamara elnökségének előzetes engedélye szükséges.

A törvény megteremti annak lehetőségét is, hogy a tevékenységét egyénileg gyakorló közjegyző - átalakulási eljárás lefolytatása nélkül - az alapító okirat elfogadásával közjegyzői irodát alapítson. Az átalakulási eljárás a társasági jogban elsősorban a társaság hitelezői, másodsorban pedig a tagok és az esetleges új tagok érdekeinek védelmét szolgálja. Tekintettel arra, hogy a közjegyzői iroda tagjára a Kjtv. különleges szabályokat érvényesít, továbbá a közjegyzői iroda létrejöttéig keletkezett tartozásokért az egyéni közjegyző - az elévülési idő alatt - korlátlanul felel, nem sért hitelezői vagy más érdekeket az átalakulási eljárásra vonatkozó szabályok mellőzése.

A törvény alapján továbbá lehetővé válik, hogy a közjegyzői iroda az egyszemélyes korlátolt felelősségű társaságra vonatkozó szabályok szerint is működhessen; ennek kizárása ugyanis eddig is indokolatlanul korlátozta a közjegyzői tevékenység működési kereteinek megválasztását.

A 7. §-hoz

A területi kamara kiszámíthatóbb működése érdekében a törvény úgy módosítja a Kjtv.-t, hogy a jelenlegi hároméves választási időszak négy évre emelkedik. Ennek megfelelően a területi elnök, az elnökhelyettes és a közjegyző tagok megbízatása négy évre, a közjegyzőhelyettes tagoké két évre szól.

A 8-10. §-hoz

A közjegyzői igazolványra vonatkozó szabályokat jelenleg a Kjtv. végrehajtásáról szóló 13/1991. (XI. 26.) IM rendelet 20. és 21. §-ai tartalmazzák. E rendelkezések nem tekinthetők teljes körűnek az igazolvány adattartalmának meghatározásában, nem szabályozzák ugyanis a közjegyző aláírásának és fényképének kezelésére vonatkozó szabályokat. Figyelemmel arra, hogy e két személyes adat kezelésére csak törvény adhat felhatalmazást a kamarának, a törvény kiegészíti ezekkel a kamarák által vezetett névjegyzékek tartalmát.

A 11. §-hoz

A törvény a Kjtv. szabályait a diplomáciai vagy konzuli hitelesítés (felülhitelesítés) mellőzésére szolgáló tanúsítvány kiállításához szükséges rendelkezésekkel egészíti ki, amely alapján az országos kamara feladatai között feltüntetésre kerül a tanúsítványok kiállítása és nyilvántartása, továbbá e rendelkezések között került elhelyezésre az elektronikus letéti tár vezetésére vonatkozó hatáskör.

A 12. §-hoz

A területi kamara elnöke, elnökhelyettese és közjegyző tagjai megbízatásának időtartamával összhangban a törvény szerint az országos kamara választmánya közjegyző tagjainak megbízatása is négy, a közjegyzőhelyettes tagoké két évre szól.

A 13-14. §-hoz

A pénzmosás és terrorizmus finanszírozása megelőzéséről és megakadályozásáról szóló 2007. évi CXXXVI. törvény (a továbbiakban: Pmt.) több tekintetben is szigorúbb rendelkezéseket tartalmaz a korábban hatályos szabályozáshoz képest a pénzmosás elleni küzdelem eredményességének előmozdítására, így többek között a szolgáltatók feletti felügyelet ellátására is. A Pmt. értelmében a közjegyzők esetében a felügyelet speciális szabályait a közjegyzőkre vonatkozó törvény állapítja meg; a törvény e szabályokkal egészíti ki a Kjtv.-t. Figyelemmel arra, hogy a felügyelet nemcsak a közjegyző részére a Pmt.-ben és a végrehajtására kiadott szabályzatokban megállapított kötelezettségek teljesítésének ellenőrzésére szolgál, a törvény általánosságban és részletesebben szabályozza a közjegyzők működése feletti felügyeletet.

A törvény a felügyelet garanciális jellegű, alapvető törvényi szabályait tartalmazza (például a felügyelet keretében és eredményeként megtehető intézkedések, a közjegyző kötelezettségei stb.). A működési vizsgálat során megtehető - kényszerítő jellegű - intézkedéseket a törvény teljes körűen szabályozza. A vizsgálat befejezése az elnökség határozathozatalával történik; a döntés alapvetően háromféle lehet:

- ha a vizsgálat nem tárt fel hiányosságot, ennek megállapítása mellett az ellenőrzést meg kell szüntetni;

- ha a vizsgálat feltárt hiányosságokat, jogszabályoknak nem megfelelő eljárást, ezt meg kell állapítani, és fel kell hívni a közjegyzőt a megfelelő eljárásra, az esetleges hiányok pótlására;

- súlyosabb esetben, ha a jogszabálysértés fegyelmi vétség elkövetésének alapos gyanúját valószínűsíti, fegyelmi eljárást kell lefolytatni.

A 15. §-hoz

A nyelvi jogosítvány megadása - ellentétben a közjegyzői kinevezéssel - nem tartozik az igazságügyért felelős miniszter kizárólagos, a közhatalom gyakorlására vonatkozó jogosítványai közé. A nyelvi jogosítvány minden közjegyzőt megillet, aki az adott nyelvből kellő jártassággal rendelkezik. A nyelvi jogosítvány megadása - mint szakmai igazgatási feladat - egyszerűsítése érdekében célszerű, hogy a nyelvi jogosítványt már ne az igazságügyért felelős miniszter bocsássa ki, hanem azt - az országos kamara nyelvtudást vizsgáló eljárását követően, mérlegelve a nyelvtudás megfelelőségét - közvetlenül az országos kamara elnöke legyen jogosult kiadni. Az országos kamara elnöke és az alkalmazásában álló közjegyzőhelyettes nyelvi jogosítványának kiadása tekintetében fennálló összeférhetetlenség elkerülése érdekében azonban indokolt, hogy az ő részükre a nyelvi jogosítványt továbbra is a miniszter adja ki. A Kjtv. módosításával egyértelművé válik, hogy a nyelvi jogosítvánnyal rendelkező közjegyző az okiratot egy, a felek által választott nyelven készíti el és adja ki, tehát nem „kétnyelvű” okiratot készít. A hatályos Kjtv. nem rendelkezik arról, hogy a nyelvi jogosultságot mikor kell visszavonni, ezzel egészíti ki a törvényt a módosítás.

A 16. §-hoz

A jogalkalmazás egyértelműbbé tétele érdekében a segédszemélyek értelmező meghatározása vált szükségessé. Segédszemély minden olyan közreműködő, aki a személy- vagy akaratazonosításban segíti a közjegyzőt a Kjtv. szerint az okiratszerkesztési eljárás során, így a törvény szerint segédszemélyzet az ügyleti és azonossági tanú, valamint a tolmács. Erre figyelemmel a törvény meghatározza, hogy a közjegyző az okirat készítéséhez - a Kjtv.-ben meghatározott esetekben - a törvényben nevesített segédszemélyek közreműködését veheti igénybe, akik vonatkozásában a közjegyző - az ügyfélre vonatkozó szabályok szerint - az ügyfél-azonosítást köteles elvégezni.

A 17-19. §-hoz

A törvény a közjegyző okiratkészítési tevékenységére vonatkozóan pontosítja, hogy a felet az okirat elkészítésénél milyen meghatalmazott képviselheti, egyben egyszerűsíti az elektronikus okiratról készült kiadmány vagy másolat hitelesítésének rendjét. A törvény a párhuzamos nyilvántartások elkerülésének követelményével összhangban elhagyja a törvényszövegből az óváskönyv vezetésére vonatkozó rendelkezést.

A 20. §-hoz

A törvény megteremti annak a lehetőségét, hogy bármely okiratról készített hiteles másolat elhelyezhető legyen az ún. elektronikus letéti tárban annak érdekében, hogy erről az okiratról a későbbiekben bármikor, bármely közjegyzőnél újabb másolatot lehessen kérni. A törvény alapján az elektronikus letéti tárban az elektronikus okiratot három évig kell őrizni. Az őrzési idő a lejáratot megelőzően külön kérelemmel többször is meghosszabbítható, ilyen kérelem hiányában az elektronikus másolatot törölni kell. A letéti tárból csak a letevő fél vagy a fél Kjtv. szerinti meghatalmazottja részére adható ki papír alapú vagy elektronikus másolat. A letéti tár megvalósítására a jogalkotó 2009. január 1-jéig ad határidőt a Magyar Országos Közjegyzői Kamarának.

A 21. §-hoz

A közjegyző okiratkészítésével kapcsolatban szükségessé vált annak a kérdésnek a rendezése (például az egyszerűsített cégeljárásban előforduló névfoglalási eljárásban), hogy a közjegyzőt a képviselői jogállás ne csak akkor illesse meg, ha ez a közokiratba foglalt jognyilatkozat joghatásának kiváltásához szükséges, hanem akkor is, ha már az okirat elkészítéséhez más hatóság eljárását kell igénybe vennie. A törvény az erre vonatkozó módosítást is tartalmazza.

A 22. §-hoz

A biztonsági okmányok védelmének rendjéről szóló 86/1996. (VI. 14.) Korm. rendelet szerint a közjegyzők, a közjegyzőhelyettesek, a közjegyzőjelöltek és a közjegyzői levéltárosok igazolványai biztonsági okmánynak minősülnek; a régi igazolványok e követelményeknek megfelelő igazolványokra történő kicserélése a közeljövőben történik meg. A Kjtv.-ben foglalt felhatalmazó rendelkezés kiegészítésével a törvény lehetővé teszi, hogy a jövőben a vonatkozó végrehajtási rendelet az igazolvány kiállításával összefüggő valamennyi részletszabályt, így például az igazolvány tartalmi és formai követelményeit is megállapíthassa.

A 23. §-hoz

A törvény a felülhitelesítési tevékenységért fizetendő összegek egységesítése, illetve aktualizálása érdekében újraszabályozza a felülhitelesítés díjazását: részben a törvény 1. §-ában a Magyar Országos Közjegyzői Kamara által szedhető igazgatási szolgáltatási díj megállapításával, részben az illetékekről szóló 1990. évi XCIII. törvény (a továbbiakban: Itv.) módosításával. A díjak és illetékek egységesen 5000 forintban kerülnek meghatározásra.

A konzuli felülhitelesítésért járó díjat ugyanakkor nem az Itv. állapítja meg, hanem a konzuli díjakról szóló 1/1991. (IV. 9.) KüM rendelet tartalmazza, amely alapján a Külügyminisztérium, illetve a magyar diplomáciai és konzuli képviselet felülhitelesítési eljárásáért 20 Euró összegnek megfelelő konzuli díjat (5500 forintot) kell megfizetni. Emiatt, továbbá arra figyelemmel, hogy a közjegyzői okiratok tekintetében a díjat külön jogszabály (a Tvr.) állapítja meg, a törvény akként módosítja az Itv. külföldi felhasználásra szánt okiratok illetékére vonatkozó rendelkezéseit, hogy az Itv. melléklete VI. címének 3. pontja egyaránt kivételt állapít meg a konzuli szolgálat és a Magyar Országos Közjegyzői Kamara által végzett felülhitelesítésre.

A 24. §-hoz

A konzuli védelemre vonatkozó hatályos magyar szabályozás az uniós kapcsolatok tekintetében az Európai Közösség Alapító Szerződése 20. Cikkén alapul, amely szerint olyan harmadik ország területén, ahol az állampolgársága szerinti tagállam nem rendelkezik képviselettel, bármely uniós polgár jogosult bármely tagállam diplomáciai vagy konzuli hatóságainak védelmét igénybe venni ugyanolyan feltételekkel, mint az adott tagállam állampolgárai. E védelem keretei között a megkeresett diplomáciai vagy konzuli képviselet meghatározott feltételek fennállása esetén az uniós polgár részére uniós ideiglenes úti okmányt állíthat ki. A Konztv. módosítása lehetővé teszi, hogy a magyar külképviseletek uniós ideiglenes úti okmányt állítsanak ki azon uniós állampolgároknak is, akiknek az állampolgársága szerinti tagállam az adott országban egyébként rendelkezik diplomáciai vagy konzuli képviselettel, vagy az adott ügyben hatáskörrel rendelkező tiszteletbeli konzuli tisztviselővel. A törvény alapján lehetővé válik, hogy két uniós tagállam egy harmadik uniós tagállamban nyújtson a szerződésben meghatározott segítséget egymásnak. E módosítás egyúttal lehetőséget teremt annak nemzetközi síkon történő kezdeményezésére, hogy az érintett tagállamok részéről a magyar állampolgárok nemzetközi szerződés vagy viszonosság alapján azonos elbánásban részesüljenek. Az ehhez szükséges belső jogi háttér jelenleg hiányzik, a törvény célja ennek megteremtése.

A 25. §-hoz

A törvény pontosítja a Konztv. diplomáciai felülhitelesítésre vonatkozó szabályait. A jelenleg hatályos szabályozás szerint eljáró magyar konzuli tisztviselők a gyakorlatban sokszor szembesülnek olyan esetekkel, melyekben a felülhitelesítést annak ellenére meg kellene tagadniuk, hogy az okiratot kiállító hatóság aláírását és bélyegzőlenyomatát korábban külföldi hatóságok már felülhitelesítették, konzuljaink pedig rendelkeznek a felülhitelesítést előttük korábban elvégző külföldi hatóság aláírás- és bélyegzőlenyomatával, és a felülhitelesítési lánc egyébként sehol sem szakadt meg. A törvény lehetővé teszi, hogy a konzuli tisztviselő a felülhitelesítést minden olyan külföldi okirat esetében elvégezhesse, amelyek a fent felsorolt feltételeknek egyébként megfelelnek. A módosítás egyúttal pontosítja azon okiratok körét, amelyeket a konzuli tisztviselő felülhitelesíthet, kiterjesztve a konzulnak ezt a tevékenységét a külföldön kiállított közokiratokon kívül a külföldi bíróság, közigazgatási szerv, közjegyző vagy közhiteleséggel felruházott más személy által hitelesített magánokiratokra is.

A módosítás a felülhitelesítés megtagadásának eseteire nézve lényegi változást nem tartalmaz. A törvény pontosítja, hogy az okiraton szereplő aláírás és bélyegző valódiságának, illetve a kiállítás jogosultságának megállapítása során a konzuli tisztviselőknek nem szükségszerűen a kiállító hatóság aláírás- és bélyegzőlenyomatát kell vizsgálniuk, hanem a felülhitelesítést előttük korábban elvégző fogadó állambeli hatóság aláírás- és bélyegzőlenyomatát, feltéve, hogy annak aláírás- vagy bélyegzőlenyomatával rendelkeznek.

A 26. §-hoz

A törvény néhány szövegrész cseréjével pontosítja a Kjtv. rendelkezéseit, amellyel az a gazdasági társaságokról szóló 2006. évi IV. törvény hatályos rendelkezéseire történő hivatkozást tartalmaz, továbbá egyértelművé teszi, hogy a közjegyzői szolgálat lemondással történő megszűnése esetén a közjegyző mely időponttól kezdődően nem gyakorolhatja a hivatását.

-----STARTING---POINT---VEGE---

A 27. §-hoz

A törvény 2008. május 1-jén lép hatályba azzal, hogy a Tvr. módosításával kapcsolatos szabályozás csak 2008. szeptember 1-jén, az elektronikus letéti tárra vonatkozó rendelkezések pedig 2009. január 1-jén lépnek hatályba az alkalmazásukra való felkészüléshez elegendő idő biztosítása érdekében.