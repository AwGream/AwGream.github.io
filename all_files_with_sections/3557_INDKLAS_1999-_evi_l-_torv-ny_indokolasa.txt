1999. évi L. törvény indokolása

az ENSZ Közgyűlése által 1996. szeptember 10-én elfogadott Átfogó Atomcsend Szerződésnek a Magyar Köztársaság által történő megerősítéséről és kihirdetéséről

-----STARTING---POINT---ALTALANOS---

ÁLTALÁNOS INDOKOLÁS

Az Átfogó Atomcsend Szerződés megalkotásával olyan új nemzetközi jogi norma jött létre, amely jelentős mértékben hozzájárul a nukleáris fegyverrendszerek további fejlesztésének és elterjedésének megakadályozásához és hatékonyan szab gátat újabb, a nemzetközi békét és stabilitást fenyegető, nukleáris arzenállal rendelkező államok megjelenésének. A Szerződés előírásai a nukleáris hatalmak számára is olyan kötelezettségeket jelentenek, amelyek első alkalommal korlátozzák az új típusú nukleáris csapásmérő eszközök hadrendbe állítását és lelassítják a minőségi fegyverkezési versenyt.

A Szerződés végrehajtásának felügyeletére létrehozandó Átfogó Atomcsend Szerződés Szervezete költségeihez való hozzájárulásunk mértékének meghatározása az ENSZ tagdíjskála alapján történik, a Részes Államok számának függvényében. A Szerződés végrehajtásáért nemzeti szinten az előírások szerint a minden Részes Államban kijelölt, illetve létrehozandó Nemzeti Hatóság a felelős. A Nemzeti hatóságok számára a Szerződésben foglalt rendelkezések adatgyűjtési és adatszolgáltatási kötelezettséget írnak elő. Ezen adatok különféle termelő, szolgáltató, gazdálkodó és egyéb szervezetek és kutatóhelyek birtokában vannak. A fenti jogalanyokat tehát kötelezni kell a Szerződés célját és tárgyát képező speciális adatok szolgáltatására, ugyanakkor a 2261/1996. (IX. 26.) számú Korm. határozat rendelkezései értelmében az Országos Atomenergia Hivatalt (OAH) fel kell jogosítani ezen adatok gyűjtésére és külföldre való továbbítására, egyben szabályozva a végrehajtás részleteit is. Ennek érdekében módosításra szorul az OAH feladat- és hatáskörét szabályozó kormányrendelet, és a nukleáris anyagok nyilvántartásáról és ellenőrzéséről intézkedő miniszteri rendelet is.

Szabályozási feladatot jelent a nemzetközi felügyelők mentességeinek és kiváltságainak biztosítása, és a helyszíni ellenőrzések feltételeinek megteremtése is. A Nemzetközi Atomenergia Ügynökség ellenőreinek mentességeiről és kiváltságairól törvényerejű rendelet intézkedik, aminek végrehajtására miniszteri rendelet szolgál. Ennek mintájára szükségesnek látszik az OAH-t felügyelő miniszternek felhatalmazást adni, hogy a nukleáris anyagok nyilvántartásáról és ellenőrzéséről intézkedő miniszteri rendeletet egészítse ki a fenti új szabályozási elemekkel.

A jelenleg folyó előkészítő szakaszban kerül sor a Szerződés végrehajtását felügyelő Szervezet személyi és szervezeti hátterének megteremtésére, a Szerződésben foglalt kötelezettségek betartását ellenőrizni hivatott, a 321 megfigyelő állomást összefogó Nemzetközi Megfigyelő Rendszerből (International Monitoring System - IMS) és a kiértékelést végző Nemzetközi Adatközpontból (International Data Center - IDC) álló ellenőrzési rendszer kiépítésére, továbbá az átláthatósági intézkedések, a konzultációs és a tények tisztázását szolgáló mechanizmusok, valamint a helyszíni ellenőrzések elrendelésével és végrehajtásával összefüggő eljárások rendjének kidolgozására. A Szervezet működési költségeihez való hozzájárulás mértékének meghatározása az ENSZ tagdíjskála alapján történik, jelenleg az aláíró országok számának függvényében. Az 1998. évi költségvetés magyar részesedése 86.000 USD volt.

Mivel a Szerződés a honvédelmet érintő kötelezettségeket tartalmaz, megerősítéséről, az Alkotmány vonatkozó rendelkezései szerint, törvényben kell rendelkezni.

-----STARTING---POINT---RESZLETES---

RÉSZLETES INDOKOLÁS

Az 1-2. §-hoz

Az Alkotmány 40/C. § (2) bekezdése szerint a honvédelmet érintő nemzetközi szerződéseket törvényben kell megerősíteni és kihirdetni. A törvény 1. §-a a Szerződés megerősítését tartalmazza. A 2. § a Szerződést hivatalos szövege magyar nyelvű fordításának közlésével kihirdeti.

A Magyar Köztársaság érdekeit a Szerződés rendelkezései nem érintik hátrányosan, a rá háruló kötelezettségeit végrehajtja. A magyar érdekek a Szerződés életképességének fenntartásában és működése beindulásában, valamint annak folyamatossága biztosításában jelennek meg.

A 3. §-hoz

A törvény az 1. és 3. §-a kihirdetésének napján, a 2. §-a pedig a nemzetközi szerződésben foglalt feltételek teljesülésekor lép hatályba. Erről a letéteményes küld értesítést, amelyet a külügyminiszter a Magyar Közlönyben közzétesz.