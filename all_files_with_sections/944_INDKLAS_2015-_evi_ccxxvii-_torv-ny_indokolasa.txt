2015. évi CCXXVII. törvény indokolása

az építmények tervezésével és kivitelezésével kapcsolatos egyes viták rendezésében közreműködő szervezetről, és egyes törvényeknek az építésügyi lánctartozások megakadályozásával, valamint a késedelmes fizetésekkel összefüggő módosításáról szóló 2013. évi XXXIV. törvény módosításáról

-----STARTING---POINT---ALTALANOS--- 

A törvény célja az építőipari lánctartozások felszámolására 2013. július 1-jével létrehozott Teljesítésigazolási Szakértői Szervezet (a továbbiakban: TSZSZ) elmúlt két éves működése során szerzett tapasztalatok alapján a vonatkozó törvény módosítása.

A lánctartozások és a „feketegazdaság” visszaszorítása érdekében a Kormányzat 2013 óta számos intézkedést tett, amelynek eredményei egyre inkább igazolást nyernek.

Az Építési Vállalkozók Országos Szakszövetsége (ÉVOSZ) által 2014 októberében és 2015 júliusában készített felmérés szerint az építési vállalkozások árbevételük átlagosan 20%-a 60 napon túli kintlévőség, illetve hogy az érintett vállalkozások kintlévőségük 90%-át már biztonsággal behajthatónak minősítették. A három évvel ezelőtti, több mint 400 milliárd forintos érték felére csökkentek az építőipari lánctartozások, eközben újabb, jelentős tartozások nem kerültek a rendszerbe.

A törvény célja a TSZSZ tevékenységének kiterjesztése, hogy az eljárás még több vállalkozás számára legyen elérhető, gyorsabb és hatékonyabb legyen. A fontosabb módosítások az alábbiak:

- ha nincs megfelelő igazságügyi szakértő, az építési műszaki ellenőri jogosultsággal és szükséges szaktudással, illetve tapasztalattal rendelkező személyek is a TSZSZ tagjai lehetnek,

- a szakértői eljárás olcsó és gyors jellegének erősítése céljából a kevésbé vitatható és kisebb ügyértékű eljárások esetében (amikor a teljesítésigazolás kiállításra került, de a 6 millió Ft alatti kifizetés nem történt meg) lehetőség lesz három helyett két szakértőből álló tanács kijelölésére is (a tanács elnöke ebben az esetben mindig a TSZSZ vezetője vagy vezetőhelyettese),

- meghatározott konkrét esetekben mellőzhetővé válik a helyszíni szemle, így gyorsítva a szakértői eljárást (a felek egybehangzó nyilatkozata alapján),

- a szakértői eljárás során lehetőség lesz a laboratóriumi műszeres vizsgálat mellett helyszíni műszeres vizsgálatra is, amely hatékonyabbá és olcsóbbá teheti az eljárást,

- a szakértői tevékenység és annak díjazása áfa-köteles tevékenység, amely a vonatkozó jogszabályban egyértelműen szabályozásra kerül a bruttó összegek szövegszerű leírásával.

-----STARTING---POINT---RESZLETES---

Az 1. §-hoz

A törvény tárgyi hatályának pontosításra került az által, hogy törlésre került belőle az építési szerződés, így egyértelműbben meghatározható azon esetek köre, amelyek során a TSZSZ kérelemre eljárást folytathat.

A korábban hatályos bankgarancia helyett a Polgári Törvénykönyvről szóló 2013. évi V. törvény LXI. Fejezetében használt garanciaszerződés fogalma kerül a törvénybe, ami egyidejűleg elismeri a biztosítótársaságok garantőri minőségét is.

A 2. §-hoz

A hatályos szabályozás szerint csak igazságügyi szakértő lehet a TSZSZ szakértői tagja, ezzel szemben gyakran fordulnak elő olyan esetek, ahol a szakértői eljárások során műszaki átadás-átvételi eljárások vizsgálatára kerül sor. Ezen szakterületek speciális szabályait leginkább az építési műszaki ellenőrök ismerik és gyakorolják.

A szakértői eljárás szakmai színvonala és a TSZSZ presztízse az építési műszaki ellenőrök bevonásával is biztosított, mert a felvételhez a véleményező bizottság pályázati kiírásai, a beérkezett pályázatok szűrő jellegű szakmai értékelése, valamint a miniszteri kinevezés továbbra is megfelelő garanciát nyújt, így a TSZSZ tagjai továbbra is kizárólag megfelelő szakmai tudással és tapasztalattal rendelkező személyek lehetnek.

A 3. §-hoz

Az eredeti jogalkotói szándék megőrzése érdekében - tekintettel a 2. §-ban lévő bővítésre - célszerű, hogy építési műszaki ellenőr kizárólag a szakértői tanács tagjaként kerülhessen kijelölésre, a szakértői tanács elnökének és a szakértői tanács helyett eljáró kétfős szakértői tanács szakértői tagjának továbbra is igazságügyi szakértőnek kell lennie.

A jogalkotói szándék továbbra is az, hogy a szakértői eljárás olcsó és gyors legyen. Ennek érdekében, abban az esetben, ahol a teljesítésigazolás kiadásra került, de a kifizetés nem történt meg és a vitatott bruttó érték nem haladja meg a 6 millió forintot, célszerű a három szakértőből álló szakértői tanács kijelölése helyett egy szakértő kijelölése mellé a TSZSZ vezetőjének vagy vezetőhelyettesének tanácselnökkénti eljárása (kéttagú szakértői tanács) gyorsabb és egyszerűbb eljárást tesz lehetővé a szakszerűség fenntartásával.

A 4. §-hoz

Az objektív, elfogultságtól mentes szakértői vélemény elkészítése érdekében, nem lehet tagja a szakértői tanácsnak, illetve nem lehet az ügyben szakértői tanácsként eljáró szakértő az a személy, aki a polgári perrendtartásról szóló 1952. évi III. törvény szerint sem lehet; e szabály egyik lehetséges esetkörét konkretizálja a rendelkezés azzal, hogy az elfogultság vélelmezhető annál, aki az adott ügy tárgyát képező építőipari beruházásban bármely fél megbízásából korábban szakértőként járt el.

Az 5. §-hoz

Az 1. §-ban szereplő, a Tszszt. tárgyi hatályát pontosító módosítás eredményképpen elengedhetetlen a szakvéleményben megválaszolandó kérdések pontosítása, amely során szükséges a jogszabályi bekezdés szövegéből a „tervezési és kivitelezési” szövegrész törlése.

A 6. §-hoz

A hatályos jogi szabályozás szerint, a kivitelezés vizsgálatát a helyszínen kell lefolytatni, viszont számos esetben előfordult, hogy a kérelmező fél által korábban elvégzett munka már igazolt módon elbontásra, eltakarásra került (pl. állványozás). Fenti esetekben - a felek eljárásban tett egybehangzó nyilatkozata alapján - nem indokolt már a helyszíni szemle megtartása, mivel a munka elvégzése a helyszíni szemle időpontjában már nem ellenőrizhető.

A vonatkozó kormányrendelet által szabályozni tervezett alábbi esetkörben

a) a kérelemmel érintett teljesítés elbontásra került,

b) a kérelemmel érintett teljesítés közterületről megtekinthető,

c) a teljesítés ténye az átadott dokumentációból egyértelműen megállapítható, és amelynek tényét és szakszerűségét a felek sem vitatják,

ezért a helyszíni szemlét a tervezési munkák ellenőrzése során már alkalmazott, a szakértők által megtartott felek közötti egyeztető megbeszélés helyettesíti. A TSZSZ működési tapasztalata szerint ugyanis a felek személyes találkozása kulcsfontosságú, több esetben született egyezség a helyszíni szemle alatt, a szakértők közreműködésnek köszönhetően.

A 7. §-hoz

A rendelkezés az 1. §-ban is megjelölt, az új Ptk. fogalomhasználatának és a garantőri minőség kiterjesztésének átvezetését szolgálja.

-----STARTING---POINT---VEGE---

A 8. §-hoz

Hatályba léptető rendelkezés.

A 9. §-hoz

Jogharmonizációs klauzula.