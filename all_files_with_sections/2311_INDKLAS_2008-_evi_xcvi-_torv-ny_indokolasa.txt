2008. évi XCVI. törvény indokolása

a cégnyilvánosságról, a bírósági cégeljárásról és a végelszámolásról szóló 2006. évi V. törvénynek és egyéb törvényeknek a számviteli beszámoló közzétételi rendjével, valamint a gazdasági tevékenységek egységes ágazati osztályozási rendszerével összefüggő módosításáról

-----STARTING---POINT---ALTALANOS--- 

A törvényben foglaltak alapvetően két célt tűznek ki: egyrészt a TEÁOR-számok cseréjével kapcsolatban felmerült anomáliák kezelését és általában a TEÁOR-számok alkalmazásának visszaszorítását, másrészt a számviteli beszámolók közzétételi rendjének olyan átalakítását, amellyel egyrészt kiküszöbölhető a vállalkozásokat a közzététellel kapcsolatban terhelő adminisztratív teher, egyúttal azonban hatékonyabb kikényszeríthetőséget tesz lehetővé, biztosítva így a cégek gazdálkodására vonatkozó naprakész (és ingyenes) információkat és a hitelezői érdekek hatékonyabb védelmét.

A papír alapon benyújtott beszámolók feldolgozása - ezen belül különösen azok elektronikus formátumúvá való átalakítása - hosszú időt, illetve költség- és munkaerő-ráfordítást igényel. A beszámolók feldolgozása a törvényi határidő lejártát követően több hónapot is igénybe vesz. Mindezen körülmények összességében azzal a következménnyel is járnak, hogy még azon cégek esetében is, amelyek eleget tesznek a törvényben előírt nyilvánosságra hozatali kötelezettségüknek, a beszámoló információtartalma a tényleges megismerhetőség időpontjában már kizárólag tájékoztató jellegűnek tekinthető, gazdasági, piaci szempontból már kevésbé hasznosítható. A jelenlegi rendszer így nem képes biztosítani az adatok gyors közzétételét, másrészt - a nagy leterheltség miatt - nincs tényleges lehetőség arra, hogy a törvényi kötelezettségüket nem teljesítő cégekkel szemben gyors és hatékony fellépés történjen. Ezen körülmények mellett nagyobb az esélye továbbá annak is, hogy a valóságnak nem megfelelő beszámoló kerül közzététel céljából megküldésre.

Megállapítható továbbá, hogy megfelelő kényszerítő gyakorlat hiányában jelentős nagyságrendet képviselő cég kerüli ki a beszámoló nyilvánosságra hozatalának kötelezettségét. A céginformációs szolgálat adatai arról tanúskodnak, hogy a cégek egy része nem tesz eleget a törvényi kötelezettségének, ezáltal a cégre vonatkozó jelentős adatok (a beszámoló adatai) nem válnak hozzáférhetővé.

A törvény a gyakorlatban kialakult tapasztalatok tükrében új szabályokat fektet le a beszámolók benyújtása vonatkozásában. Az állam a beszámoló benyújtására vonatkozóan a cégek számára ingyenes és egyszerű eljárási rendet biztosít, kizárva az indokolatlan párhuzamokat. A beszámoló-benyújtást nem teljesítő cégekkel szemben hatékonyabb kontrollmechanizmus és szankcionálás érvényesül. Mindezek eredményeként a benyújtást nem teljesítő cégek ellen hatékonyabb fellépés várható. A közzétételre benyújtott beszámolók a megküldést követő legrövidebb időn belül megismerhetővé válnak, így a nyilvánosságra kerülő adatok a piaci szereplők számára értékelhető és naprakész információt jelentenek. Mindez pedig hozzájárul az átláthatóbb piaci viszonyokhoz, továbbá a hitelezők érdekeinek hatékonyabb és erőteljesebb védelméhez.

2. A vállalkozásokat terhelő adminisztratív kötelezettségek és költségek körében kiemelt helyet foglal el időről-időre a TEÁOR számok átforgatásával járó kötelezettségek. A TEÁOR számok átforgatására 1998-ban, 2003-ban és 2008-ban került sor. Ez utóbbi esetben uniós kötelezettségnek tett a magyar jogalkotó eleget, amikor előírta a NACE Rev. 2. rendszernek megfelelő új TEÁOR számokra (TEÁOR’08) való áttérést. E téren a vállalkozásokat, de különösen az egyéni vállalkozókat terhelő adminisztratív kötelezettségek alapját elsősorban az a tény képezi, hogy a TEÁOR kód használata széles körben elterjedt, ezenkívül, a jogszabályok széles köre rendelkezik a TEÁOR kódok használatáról a legkülönfélébb célokból. A fentiekre tekintettel a TEÁOR kód megváltoztatása - még a bizonyos területeken létező ún. egyablakos ügyintézés ellenére is - a hatósági ügyintézés láncolatát indítja el. Külön problémaként jelentkezett, hogy az egyéni vállalkozók esetében az okmányirodák - sokszor téves jogértelmezés következtében - érvényes hatósági engedélyeket vizsgáltak felül.

Minderre tekintettel, az Igazságügyi és Rendészeti Minisztérium szükségesnek tartotta felülvizsgálni a TEÁOR kódok túlburjánzott alkalmazását, és ahol ez ésszerűen nem indokolható - tehát nem statisztikai, vagy adózási-ellenőrzési célokat szolgál -, hatályon kívül helyezni a TEÁOR feltüntetésének, illetve bejelentésének kötelezettségét.

A megoldások egyrészt egy egyszerű és teljesen költségmentes eljárást alakítanak ki az automatikusan át nem forgatható és a még be nem jelentett TEÁOR-számok bejelentésére vonatkozóan, orvosolják továbbá a megváltozott TEÁOR-számok bejelentésével kapcsolatos problémákat. Másrészt általános jelleggel és a jövőre vonatkozóan ésszerűsíti a TEÁOR-számok alkalmazását. Ezáltal a jövőben a TEÁOR-számok megváltozásakor vállalkozói oldalon nem keletkezik többletköltség, adminisztratív teher, míg állami oldalon a lehető legegyszerűbb, leghatékonyabb rendszer kerül kialakításra.

3. A törvény a fentebbi két fő szabályozási tárgy mellett ezenkívül megoldani szándékozik a Cégtörvény módosításával olyan kérdéseket, amelyek a 2008. július 1-jével kizárólagossá váló elektronikus cégeljárás gyakorlati tapasztalatai vetettek fel.

-----STARTING---POINT---RESZLETES---

Az 1. §-hoz

E rendelkezés pontosítja azt, hogy a céginformációs szolgálat a közfeladatot ellátó személyek részére, közfeladataik ellátása érdekében kért céginformációt teljes mértékben ingyenesen bocsátja rendelkezésre oly módon, hogy sem az adat megismerése, sem pedig az adattovábbítás ellenében nem köthető ki díjfizetés.

A 2. §-hoz

E paragrafus lefekteti a számviteli beszámolók közzétételének új rendjének alapjait. A paragrafus olyan értelemben módosítja a 2006. évi V. törvényt (a továbbiakban: Ctv.), amely szerint a cégeknek a számviteli törvény szerinti beszámolót elektronikus úton, a kormányzati portál útján kell a céginformációs szolgálat részére megküldeni. A törvényben foglaltak kizárják annak a lehetőségét, hogy papír alapú beszámoló képi formátummá történő átalakításával jöjjön létre az elektronikus okirat. A beszámolóhoz elektronikus űrlapot kell mellékelni, amelyet az adóhatóság részére a céginformációs szolgálat továbbít. A beszámoló elektronikus úton történő benyújtásával a cég letétbe helyezési és közzétételi kötelezettségének is eleget tesz.

A 3. §-hoz

E paragrafus egyrészt meghatározza a kormányzati portálnak és az állami adóhatóságnak a számviteli beszámolókkal kapcsolatos feladatait. A beszámolási kötelezettség betartására és kikényszerítésére leginkább alkalmas szervezet, az állami adóhatóság az elektronikus űrlap adatai alapján ellenőrzi a beszámoló benyújtásának tényét, az annak elmulasztása esetén az adózás rendjéről szóló 2003. évi XCII. törvény (a továbbiakban: Art.) szerinti jogkövetkezményeket alkalmazhat. E rendelkezés deklarálja, hogy a céginformációs szolgálatnak milyen feladatokat kell ellátnia a beszámolók vonatkozásában: a céginformációs szolgálat haladéktalanul és ingyenesen biztosítja a megküldött beszámolók megismerhetőségét, keresőprogramot működtet, őrzi, védi és archiválja a beszámolókat.

A 4. §-hoz

A rendelkezés egyértelművé teszi, hogy a Cégközlönyben megjelenő közlemények közzétételi költségtérítése adók módjára behajtandó köztartozásnak minősül, ide nem értve a számviteli törvény szerinti beszámolók közzétételéért fizetendő költségtérítést.

Az 5. §-hoz

A Ctv. 24. §-ának (1) bekezdésének módosítása azért vált szükségessé, mert a cégjegyzék feleslegesen tartalmazza a cég által folytatott tevékenységek TEÁOR-számára való utalást. Tekintettel arra, hogy a gazdasági élet szereplőinek tájékoztatása azáltal is megvalósul - hasonlóan más európai állam cégnyilvántartásához -, ha a cég tevékenysége csak szöveges formában kerül feltüntetésre - olyan részletezettséggel, ahogy azt az érintett cég meghatározni kívánja -, a TEÁOR-számra való utalás indokolatlan, és annak megváltoztatása szükségtelen adminisztratív terhet ró a cégekre, hiszen ebben az esetben változásbejegyzési kérelmet kell a cégbírósághoz benyújtani kötelező jogi képviselet közreműködésével.

A 6. §-hoz

Az informatikai lehetőségek terjedésére tekintettel, az elektronikus cégeljárás kizárólagossá válásával összhangban a törvény egyértelművé teszi, hogy a közigazgatási hatóságok, bíróságok, illetőleg egyéb személyek (pl. végrehajtó, ügyész) a cégjegyzékbe bejegyzésre kerülő egyes releváns tényeket elektronikus úton jelentsék be a cégbíróság felé. Ezzel összefüggésben a rendelkezés nagyobb munkaszervezési önállóságot biztosít a bíróságoknak azáltal, hogy az érintett cégjegyzékadatok bejegyzésére fogalmazó, bírósági titkár, bírósági ügyintéző önállóan is feljogosítható lesz.

A 7. §-hoz

E paragrafus - hasonlóan az 5. §-ban foglaltakhoz - annak érdekében módosítja a Ctv.-t, hogy a cégjegyzék a külföldi székhelyű európai gazdasági egyesülés magyarországi telephelye esetén se tartalmazza a TEÁOR-számra való utalást.

A 8. §-hoz

A Ctv. értelmében a cégbejegyzési, változásbejegyzési eljárások lefolytatása 2008. július 1-jétől valamennyi cég vonatkozásában kizárólag elektronikus úton történhet. Annak érdekében, hogy teljes mértékben egyértelművé váljon, hogy az elektronikus ügyintézés köre az elsőfokú eljárásban minden egyes eljárási cselekményre, így a hiánypótlás tekinttében is érvényesül, a törvényben generális szabály kerül lefektetésre.

A 9. §-hoz

A rendelkezés egyértelművé teszi a Ctv.-ben, hogy a cégeknek valamennyi bejelentési kötelezettségüket elektronikus úton kell teljesíteniük a cégbíróság felé.

A 10. §-hoz

Az (1) bekezdés a cégeljárással kapcsolatban felmerülő illetékfizetési kötelezettség teljesítésére vonatkozó szabályokat módosítja. Ennek szükségessége azért merült fel, mivel 2008. évben mind az általános, mind pedig az egyszerűsített cég-, illetve változásbejegyzési eljárásban jelentősen csökkent az ügyintézési határidő. Az ezáltal jelentkező előnyöket - különös tekintettel az egyszerűsített cégeljárásra nézve - csökkentheti az, hogy a bejegyzési kérelem benyújtását megelőzően az illeték, valamint a közzétételi költségtérítés befizetését a kincstár csak két-három munkanap elteltét követően tudja visszaigazolni technikai okok miatt. Erre tekintettel a törvény kiegészíti a Ctv. vonatkozó szakaszát és lehetővé teszi, hogy a cégeljárásban az eljárási illetéket a bejegyzési kérelem benyújtásának napján fizethessék meg és a benyújtással egyidejűleg a jogi képviselő nyilatkozik arról, hogy az illeték és költségtérítés megfizetése átutalással megtörtént. A fizetés tényét a cégbíróságok számára a kincstár igazolja.

A (2) bekezdés kizárja annak lehetőségét, hogy az elbírálás stádiumában, a jogerőre emelkedést megelőzően a jogi képviselők ugyanazon cég bejegyzése (változásbejegyzése) kapcsán újabb, akár más típusú eljárás szabályai szerint elbírálandó kérelmet nyújtsanak be. Ennek révén a törvény meggátolja a rosszhiszemű eljárást célzó magatartás gyakorlását. Fontos kiemelni, hogy a tilalom természetesen nem írja felül azt az általános és egyszerűsített eljárásban is biztosított lehetőséget, miszerint elutasító végzés esetén nyolc napon belül helye van a kérelem ismételt benyújtásának.

A 11. §-hoz

A paragrafus egyértelművé teszi, hogy az adóhatóság mellett a Központi Statisztikai Hivatal is értesül a vállalkozás statisztikai jelzőszámának képzéséhez elengedhetetlen, TEÁOR szerinti főtevékenység kódról.

A 12. §-hoz

Az illeték megfizetésének új rendjét illetően a rendelkezés pontosítja, hogy a cégbíróság nem utasíthatja el a bejegyzési kérelmet azon okból, ha az illeték és közzétételi költségtérítés megfizetését tanúsító igazolást nem csatolták a bejegyzési kérelemhez, mert a jogi képviselő nyilatkozik az átutalás megtörténtéről.

A 13. §-hoz

Az (1) bekezdés a hiánypótlási végzés meghozatalának határidejét módosítja az elektronikus cégeljárásban érvényesülő határidőkkel összhangban. Mindeddig ugyanis a törvény a 8 munkanapos határidőt a hiánypótlásra felhívó végzés meghozatalánál írta elő. Az eljárási határidők rövidülésével arányosan a cégbíróságnak 8 nap alatt nem csak a végzést kell meghozniuk, hanem ez alatt az idő alatt gondoskodniuk kell arról is, hogy a végzés továbbításra kerüljön a jogi képviselő részére.

A (2) bekezdés egyértelművé teszi, hogy az általános eljárásban irányadó 15 napos határidő alatt a cégbíróság nem csak döntési kötelezettségének tesz eleget, azaz dönt a cég bejegyzéséről, vagy a kérelem elutasításáról, hanem e határidő keretein belül intézkedéseket foganatosít az érdemi döntést tartalmazó végzés írásba foglalása (elektronikus aláírással való ellátása), továbbá a jogi képviselő részére történő továbbítása érdekében is. Bejegyző végzés esetén mindez garantálja azt, hogy a döntés tényleges időpontja és annak írásba foglalása, illetőleg a cégjegyzékbe való bejegyzés aktusa között a lehető legrövidebb idő teljen el.

A 14. §-hoz

A rendelkezés az automatikus bejegyzés megtörténtének időpontját teszi világossá azzal, hogy kimondja, hogy a törvény erejénél fogva történő bejegyzések esetén haladéktalanul megtörténik a cég bejegyzése, mégpedig a kérelemben foglalt és a cégbíróságok által előszerkesztésre került adatok szerint. Mindemellett a rendelkezés a cégnyilvántartásban szereplő adatok hitelességének, valóságtartalmának biztosítása érdekében egyértelművé teszi, hogy automatikus bejegyzés esetén lehetőség van kijavítás iránti kérelem benyújtására.

A 15. §-hoz

Az (1) bekezdésben foglalt rendelkezés módosításának indokául ld. a törvény 13. § (2) bekezdésében foglaltakhoz fűzött magyarázatot.

A (2) bekezdésben foglalt rendelkezés módosításának indokául ld. a törvény 14. § bekezdésében foglaltakhoz fűzött magyarázatot.

A 16. §-hoz

E paragrafus a Ctv.-t módosítja a TEÁOR-számra való utalás törlésével.

A 17. §-hoz

A cégjogi és adóigazgatási szabályok összhangba hozása és az adminisztratív terhek csökkentése érdekében a 2009. január 1. napját követően induló végelszámolási eljárásokban a legfőbb szerv záróbevallásról, záróbeszámolóról, vagyonfelosztásról szóló döntéséhez nem szükséges csatolni az állami adóhatóság és a vámhatóság nyilatkozatát arról, hogy a cégnek nincs adótartozása és a cégnél nincs folyamatban adóigazgatási eljárás, illetve a törlési kérelemnek sem lesz kötelező eleme az adóhatósági nyilatkozat. A törvény szerint végelszámolás estén a cég akkor törölhető a cégjegyzékből, ha az adóhatóság elektronikus úton arról értesíti a cégbíróságot, hogy az adóhatósági eljárásokat jogerősen lezárta és a cégnek nincs adótartozása, vagy ilyen nyilatkozat hiányában a záróbeszámoló közzétételétől számított 90 nap eltelt.

A 18. §-hoz

A rendelkezés kimondja, hogy 2010. január 1-jei hatállyal a cégbejegyzést (változásbejegyzést) elutasító végzés elleni fellebbezésre kizárólagos illetékességgel a Fővárosi Ítélőtábla rendelkezik. E rendelkezés a munkaszervezés ésszerűségének és hatékonyságának további növelés érdekében vált indokolttá.

A 19. §-hoz

E paragrafus a Ctv. módosításával megteremti annak lehetőségét, hogy a cégbíróság a céget abban az esetben is megszűntnek nyilvánítsa, ha az állami adóhatóság értesítése alapján a cég az alkalmazott adójogi jogkövetkezmények ellenére sem tett eleget a beszámoló letétbe helyezési és közzétételi kötelezettségének. Az eljárást bírósági titkár, fogalmazó, bírósági ügyintéző önállóan is lefolytathatja, azonban fellebbezéssel megtámadható végzés meghozatalára önállóan nem jogosult.

A 20. §-hoz

E paragrafus a beszámoló letétbe helyezése, valamint közzététele elmulasztásának jogkövetkezményeire vonatkozó szabályozást módosítja. Ennek értelmében az állami adóhatóság köteles a cégbírósághoz fordulni, ha a nyilvántartásából megállapítható, hogy a cég a beszámoló letétbe helyezési, illetve közzétételi kötelezettségének az alkalmazott adójogi jogkövetkezmények ellenére sem tett eleget. Ha a cég nem tett eleget a számviteli törvény szerinti beszámoló megküldésére vonatkozó kötelezettségének, a cégbíróság legkésőbb az adóhatóság bejelentésének érkezésétől számított tizenöt munkanapon belül, ha a cég mulasztását megállapította, a céget megszűntnek nyilvánítja. A cég megszűntnek nyilvánítására irányuló eljárást meg kell ugyanakkor szüntetni, amennyiben az eljárás alatt az adóhatóság arról értesíti a cégbíróságot, hogy a cég a beszámoló letétbe helyezési és közzétételi kötelezettségének eleget tett.

A 21. §-hoz

E rendelkezés alapján a törvény nagyobb munkaszervezési önállóságot biztosít a bíróságoknak azáltal, hogy a cég megszüntetésére irányuló eljárásban a bírósági titkár, fogalmazó, bírósági ügyintéző is önállóan járhat el, azzal, hogy fellebbezéssel megtámadható végzéseket nem hozhat önállóan.

A 22. §-hoz

A gazdasági társaságokról szóló 2006. évi IV. törvény (a továbbiakban: Gt.) módosítása azt teszi egyértelművé, hogy a társasági szerződésben nem szükséges a főtevékenység feltüntetése, a társaságnak azon tevékenységi köreit kell a társasági szerződésben meghatároznia, amelyeket a cégjegyzékbe be kíván jegyeztetni. Mindemellett a rendelkezés kimondja, hogy a társaság a társasági szerződésben meghatározott tevékenységi körökön belül minden olyan tevékenységet végezhet, amelyet az állami adóhatóság számára - főtevékenységként, vagy egyéb tevékenységként - bejelent.

A 23. §-hoz

E paragrafus a számvitelről szóló 2000. évi C. törvényt módosítja annak a beszámolót érintő új közzétételi eljárásrendnek megfelelően.

A 24. §-hoz

A TEÁOR’08-ra való áttérés alapvetően azon az elven alapult - mind a cégek, mind az egyéni vállalkozók esetében - hogy azon számok esetében, amelyek automatikusan átfordíthatóak a KSH fordítókulcsával, az adatot kezelő hatóság, szerv (cégbíróság, az egyéni vállalkozói igazolvánnyal rendelkező vállalkozók nyilvántartását vezető szerv, illetve APEH) 2008. január 1-jén hivatalból módosítja a kódokat. Azon kódok esetében, amelyek nem voltak automatikusan átfordíthatóak, a felesleges adminisztratív terhek elkerülése érdekében a vonatkozó jogszabályok úgy rendelkeztek, hogy a vállalkozásoknak az általuk 2007. december 31. napját követően (egyébként, más okból) előterjesztett első változásbejegyzési kérelmükben, de legkésőbb 2008. július 1-jéig kell bejelenteniük az illetékes hatósághoz, cégbírósághoz. E paragrafus olyan értelemben módosítja a vonatkozó jogszabályt, amely szerint a KSH-közlemény alapján automatikusan át nem fordítható és a TEÁOR’08 tevékenységi szakágazati besorolásnak megfelelően még nem módosított tevékenységi körök esetében a tevékenységi kör változását a vállalkozó - költség- és illetékmentesen - a 2009. évben teljesítendő adóbevallással egyidejűleg az állami adóhatóság által biztosított elektronikus nyomtatványon jelenti be az állami adóhatósághoz.

A 25. §-hoz

A törvénynek Art. 16. § (3) b) pontját és 17. § (3) g) pontját módosító rendelkezései az ügyvédi székhely-szolgáltatással kapcsolatban a székhely és az ügyvédi iroda azonosító adatainak bejelentése mellett az egyablakos rendszeren kívül bejelentendő adatként jelöli meg a székhelyszolgáltatás alapjául szolgáló szerződés időtartamát, a székhely-szolgáltatás kezdőidőpontját és a megbízási szerződés hatálya alá tartozó iratok körét. Az ügyvédi székhely-szolgáltatásról szóló 49/2007. (XI. 14.) IRM rendelet (a továbbiakban: R.) 1. § (2) bekezdése szerint a megbízási szerződés csak akkor lehet határozott idejű, ha a társaságot határozott időre alapították, míg a R. 2. § (1) bekezdése előír a szerződő felek részére egy olyan minimális iratkört, amelyet a székhelyen kell őrizni (hatósági eljárás esetén rendelkezésre tartani).

A törvénynek az Art. 16. § (3) bekezdés d) pontját, 17. § (2) bekezdését, 17. § (3) bekezdés f) pontját és 23. § (6) bekezdését módosító, illetve új 23/A. §-át beiktató rendelkezése a cégjegyzék és az egyéni vállalkozók nyilvántartásának TEÁOR- és szakmakód-mentesítésére tekintettel az egyablakos rendszerben bejelentkező cégek és egyéni vállalkozók részére továbbra is előírja a főtevékenység és a ténylegesen végzett tevékenységek 1893/2006/EK rendelet szerinti bejelentését az állami adóhatósághoz. Az új bejelentési rendszerben az alapításkori főtevékenységet a cégbíróságon és a körzetközponti jegyzőn keresztül, az alapításkori ténylegesen végzett tevékenységeket, valamint ezek változását, illetőleg a főtevékenység változását pedig közvetlenül az állami adóhatósághoz kell bejelenteni a 15 napos változás-bejelentési határidő figyelembe vételével. Az egyéni vállalkozók azonban választhatják, hogy a főtevékenység változását, illetve a ténylegesen végzett tevékenységek alap- és változás-bejelentését a körzetközponti jegyző útján benyújtható adózással kapcsolatos nyilatkozaton teljesítik.

A törvény Art. 17. § (13) bekezdését megállapító rendelkezése a fiktív székhely szolgáltatás bejelentésének kiszűrésére az állami adóhatóság részére kötelezettségként írja elő a bejelentésben székhely-szolgáltatást nyújtó ügyvéd, ügyvédi iroda 15 napon belüli értesítését a székhely szolgáltatás adóhatósági nyilvántartásba vételéről.

A törvény Art. 17. § (14) bekezdését megállapító rendelkezése egyértelművé teszi, hogy az egyéni vállalkozók a 1893/2006/EK rendeletnek megfelelő tevékenység-bejelentést továbbra is szakmakódon teljesítik. Ugyanezen bekezdés második mondata a jelenlegi gyakorlatnak megfelelően, pontosításként kimondja, hogy az adószámos magánszemélyek a tevékenység-bejelentést szintén szakmakódon teljesítik.

A hatályos szabályok szerint a végelszámolás záróbevallását a záróbeszámoló cégbírósághoz való benyújtásával egyidejűleg kell előterjeszteni az adóhatósághoz. A végelszámolás számviteli feladatairól szóló 72/2006. (IV. 3.) Korm. rendelet (a továbbiakban: Rend.) 7. § (6) bekezdése alapján a záróbeszámolót a beszámoló mérlegfordulónapját követő 150 napon belül kell letétbe helyezni. A záróbevallás benyújtására előírt határidő tehát a hatályos szabályok szerint a mérlegfordulónaptól számított 150 nap. A (8) bekezdésben foglalt módosítás a végelszámolás befejező időpontja és a cég törlése közötti időszak ésszerű keretek között tartása, valamint az adóellenőrzési tevékenység hatékonysága érdekében a záróbevallási határidőt a beszámoló letétbe helyezése helyett a beszámoló közzétételéhez (céginformációs szolgálatnak megküldéséhez) köti. Mivel a Rend. 7. § (6) bekezdésének módosítása a törvénnyel párhuzamosan a 150 napos letétbehelyezési/közzétételi határidőt 60 napra csökkenti, a záróbevallás benyújtására nyitva álló időtartam ugyanezen célkitűzések érdekében a beszámoló mérlegfordulónapjától számított 60 napra csökken. A törvény a végelszámoláshoz kapcsolódó záró bevallás érdemi ellenőrzése érdekében - a cégekre irányadó szabályozás mintájára - a cégjegyzékben nem szereplő, de a végelszámolás szabályai szerint megszűnő adózók részére a záróbevallás előterjesztésének határidejét a lehető legkorábbi időpontban határozza meg: a záróbevallást a végelszámolást lezáró beszámoló elkészítése (elfogadása) napját követő napon kell benyújtani. A bevallási határidőt módosító rendelkezéseket a 2009. január 1. napját követően induló végelszámolási eljárásokban kell alkalmazni.

A (9) bekezdés az Art. 54. § (5) bekezdés új e) pontját megállapító rendelkezése kötelezővé teszi a 1893/2006/EK rendelet szerint bejelentett és nyilvántartott adózók tevékenységi köreinek közzétételét az APEH honlapján. A rendelkezés nem érinti a szakmakódon nyilvántartott adószámos magánszemélyeket, viszont a cégek és egyéni vállalkozók körében a cégkivonat, illetve az egyéni vállalkozói igazolvány TEÁOR/szakmakódos tevékenység-adatainak megszűnését ingyenes adóhatósági szolgáltatással kompenzálja.

A (10) bekezdés a cégjogi és adóigazgatási szabályok összhangba hozása és az adminisztratív terhek csökkentése érdekében a 2009. január 1. napját követően induló végelszámolási eljárásokban a legfőbb szerv záróbevallásról, záróbeszámolóról, vagyonfelosztásról szóló döntéséhez nem szükséges csatolni az állami adóhatóság és a vámhatóság nyilatkozatát arról, hogy a cégnek nincs adótartozása és a cégnél nincs folyamatban adóigazgatási eljárás, illetve a törlési kérelemnek sem lesz kötelező eleme az adóhatósági nyilatkozat. A törvény szerint végelszámolás estén a cég akkor törölhető a cégjegyzékből, ha az adóhatóság elektronikus úton arról értesíti a cégbíróságot, hogy az adóhatósági eljárásokat jogerősen lezárta és a cégnek nincs adótartozása, vagy ilyen nyilatkozat hiányában a záróbeszámoló közzétételétől számított 90 nap eltelt.

A törvénynek az Art. 174/A. §-át beiktató rendelkezése a számviteli beszámoló közzétételi és letétbehelyezési kötelezettség teljesítésének ösztönzése érdekében az állami adóhatóság részére új feladatokat állapít meg. A törvény szerint első lépésben a kötelezettséget nem teljesítő céget az állami adóhatóság hívja fel a beszámolói közzétételének pótlólagos teljesítésére és ha a cég a felhívás ellenére sem teljesít, az adóhatóság határozott időtartamra (60 napra) felfüggeszti az adószámát. Ha a cég az adószám-felfüggesztés időtartama alatt sem nyújtja be a beszámolót, az APEH elektronikus úton kezdeményezi a cégbíróságnál a cég törlését. A beszámoló letétbehelyezés, közzététel új háttérszabályait és az ehhez kapcsolódó törlési jogcímet a Ctv. módosítása tartalmazza.

A 26. §-hoz

Az ártörvény kiegészítése azért vált szükségessé, hogy a céginformációs szolgálat által biztosított céginformáció elektronikus adattovábbításának ára miniszteri rendeletben kerüljön megállapításra, oly módon, hogy az vegye figyelembe és biztosítsa az elektronikus adattovábbításnak a korszerű technikai színvonalon történő, valamint megkülönböztetéstől mentes folyamatos hozzáférést, a biztonságos adattovábbítást, illetve az ehhez szükséges indokolt fejlesztéseket.

-----STARTING---POINT---VEGE---

A 27. §-hoz

E paragrafus elsősorban a törvény egyes rendelkezéseinek hatálybalépési időpontját határozza meg, továbbá a technikai okokból szükségessé váló hatályon kívül helyezésekről rendelkezik. Egyértelművé teszi, hogy a beszámolót érintő kizárólagos elektronikus benyújtást 2009. május 1-jétől kell alkalmazni. Eddig az időpontig a beszámolót továbbra is a cégbíróságoknál kell letétbe helyezni, közzététel céljából pedig vagy papír alapon, vagy pedig elektronikus úton (fokozott biztonságú elektronikus aláírás alkalmazásával) a céginformációs szolgálat részére kell megküldeni (benyújtani).

A § (15) bekezdése meghosszabbítja, rugalmasabbá teszi az elektronikus cégeljárásban érvényesülő kézbesítés során előírt visszajelzés határidejét. Ennek révén a jogi képviselők az eddigi 3 munkanap helyett, 7 munkanapon belül lesznek kötelesek a kézbesített végzés átvételét igazoló visszaigazolást megküldeni a cégbíróság részére.

A 28. §-hoz

E paragrafus átmeneti rendelkezésként rögzíti, hogy a TEÁOR-számokat 2009. március 1-jéig a cégbíróság hivatalból és automatikusan, külön végzés meghozatala és a cégek értesítése nélkül törli a cégjegyzékből. A rendelkezés rögzíti, hogy a tevékenységi körhöz tartozó TEÁOR-szám cégjegyzékből való törlése a cég számára nem keletkeztet bejelentési kötelezettséget. Elvi jelleggel kimondja továbbá, hogy a TEÁOR-számok megváltozása nem érinti a korábban megszerzett jogosultságokat, így nem szolgálhat alapul a vállalkozások részére korábban kiadott, érvényes hatósági engedélyek tartalmi felülvizsgálatára. Megteremti továbbá annak lehetőségét, hogy azok a vállalkozások, amelyeket a TEÁOR-számok módosulása folytán joghátrány ért, így különösen, ha a korábban kiadott, érvényes hatósági engedély visszavonására került sor, a törvény hatálybalépését követő 90 napon belül illetékmentesen kezdeményezhessék a hatósági intézkedést megelőző állapot helyreállítását. Szintén átmeneti rendelkezésként kimondja, hogy a törvény hatálybalépését megelőzően benyújtott, de addig még el nem intézett, a KSH-közlemény értelmében automatikusan át nem sorolható tevékenységi körök módosítására vonatkozó változásbejegyzési kérelmek esetében a cégbíróság elektronikus úton adatot szolgáltat a Központi Statisztikai Hivatal és az állami adóhatóság részére. Nagyon fontos rendelkezés, hogy nincs helye sem a cégbíróságok részéről, sem pedig az adóhatóság részéről szankció alkalmazásának amiatt, ha a vállalkozás nem tett eleget 2008. január és e törvény hatályba lépése közötti időszakban bejelentési kötelezettségének. Amennyiben ebben az időszakban szankció alkalmazását elrendelő határozat született volna, az a cégbíróság, illetve adóhatóság megsemmisíti, a befizetett mulasztási bírság összegét az adóhatóság a vállalkozás részére visszafizeti.

A 29. §-hoz

E paragrafus az egyéni vállalkozásról szóló törvényt módosítja annak érdekében, hogy egyértelművé váljon, hogy a körzetközponti jegyző az állami adóhatóságot és a Központi Statisztikai Hivatalt a tevékenységi kört érintő változás esetén milyen metódus szerint értesíti.

A 30. §-hoz

E paragrafusra a Polgári perrendtartásról szóló 1952. évi III. törvény és egyes kapcsolódó törvények módosításáról szóló 2008. évi XXX. törvény egyes hatálybaléptető rendelkezéseinek korrekciója miatt van szükség.

A 31. §-hoz

Az (1) bekezdés pontosítja az ingyenes céginformációhoz való hozzájutás módját azzal, hogy kimondja, hogy az ingyenes céginformációba való betekintést a céginformációs szolgálatnak korlátozásmentesen kell biztosítania. Mindez azt jelenti, hogy a betekintés érdekében a céginformációs szolgálat nem gördíthet technikai akadályokat a lekérdező számára, nem kérheti pl. különféle torzított, az átlagember számára nehezen értelmezhető kódok begépelését. Mindez azonban nem jelenti azt, hogy az ingyenes céginformációként megismerhető adatok teljes körének lekérdezhetőségét biztosítja a honlap. A honlapot rendeltetésszerűen kell használni, vagyis a hozzáférés joga nem terjed ki a céginformáció olyan biztosítására, amely a cégjegyzék adatai egészének, illetve annak jelentős részének megszerzését eredményezné.

A többi bekezdés az adóhatóság és egyéb hatóságok számára határozza meg a cégjegyzékben rögzítendő tények bejelentésének metódusát. A törvény az elektronikus cégeljárás kizárólagosságára tekintettel előírja, hogy a törvényben előírt bejelentési kötelezettséget elektronikus úton kell teljesítni.

A 32. §-hoz

E paragrafus az elektronikus kommunikáció elterjedésére, továbbá a cégbíróságon kizárólagossá vált elektronikus ügyintézésre tekintettel módosítja a Gt.-ben azon rendelkezéseket, amelyek a cégbíróság felé irányuló bejelentési kötelezettséget írnak elő a gazdasági társaság, a vezető tisztségviselő, illetve egyéb személyek részére.

A 33. §-hoz

E paragrafus a Ctv. egyes mellékleteit módosítja az illetékfizetés új rendjével összefüggésben, illetőleg, hogy a TEÁOR-számra való utalás az érintett mellékletekben (szerződésmintákban) törlésre kerüljön.

A melléklethez

A melléklet a végelszámoláshoz kapcsolódó bevallási határidők logikáját követve egyértelmű rendelkezést vezet be a végelszámolás alatt álló adózók adófizetési kötelezettségei teljesítésének határidejére. Eszerint az adófizetési kötelezettséget a tevékenységet lezáró bevallás és a záró bevallás esetén a bevallás benyújtásával egyidejűleg, az e két bevallás közötti időszakra vonatkozó, az általános szabályok szerint benyújtandó adóbevallások esetén pedig az e bevallásokhoz kapcsolódó, adó megfizetésére előírt határidőben kell teljesíteni.