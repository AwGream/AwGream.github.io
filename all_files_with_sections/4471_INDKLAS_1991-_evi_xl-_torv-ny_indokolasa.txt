1991. évi XL. törvény indokolása

a szövetkezetek gazdálkodásával kapcsolatos egyes ideiglenes szabályokról

-----STARTING---POINT---ALTALANOS--- 
-----STARTING---POINT---RESZLETES---

Indokolás

Az 1. §-hoz

A szövetkezetekről szóló törvényjavaslatok benyújtása óta - részben a napirendrevétel elhúzódása miatt - számottevően megnőtt a szövetkezetek gazdasági társasággá történő átalakulása.

Ez a folyamat már nem tekinthető természetes fejlődésnek, hiszen a szövetkezeti tagok nem a valóban önkormányzó szövetkezet, illetve a tőketársaság között választhatnak, mert a mai túlzottan kötött, felülről irányított szövetkezeti modell nem jelent reális alternatívát.

Emellett a hatályos szabályozás folytán az átalakulással a szövetkezeti tag elveszti a szövetkezet vagyonából rájutó rész felét, mivel a „nevesítés” csak a vagyon felére terjedhet ki. A szövetkezeti vagyon-, illetőleg üzletrészek körébe nem tartozó vagyon ugyanis a szövetkezeti vagyonkezelő szerveké és magáé a társaságé lesz kb. fele-fele arányban. A társasághoz került részvényeket, üzletrészeket pedig már vagyoni erő szerint szerezhetik meg a társaság tagjai.

A valódi választási lehetőség megteremtése érdekében a Javaslat rövid, átmeneti időre felfüggeszti az ún. átalakulási törvény szövetkezetekre vonatkozó szabályainak alkalmazását.

Nem indokolt a felfüggesztés a kizárólag a tagok vagyoni hozzájárulásaiból alakult kisszövetkezeteknél, hiszen ott a tagok megfelelő döntési helyzetben vannak.

A 2. §-hoz

Indokolt felfüggeszteni a szövetkezet tulajdonában álló ingatlanok elidegenítését és felfüggesztését arra az időre, amíg a szövetkezeti tagok között a szövetkezet vagyonának megosztása megtörténik. E korlátozást azonban nem kell alkalmazni abban az esetben, ha az ingatlan elidegenítésére, illetve megterhelésére vonatkozó bejegyzési kérelmet 1991. augusztus 26-a - azaz e javaslatnak a Parlament napirendjére tűzésének napja - előtt nyújtották be.

-----STARTING---POINT---VEGE---

A 3. §-hoz

A Javaslat a még be nem fejezett átalakulásokra is vonatkozik, figyelemmel a felfüggesztés rövid időtartamára.

A Javaslat a kizárás fegyelmi büntetés megszüntetését a hatálybalépéssel egyidejűleg törli a fegyelmi büntetések köréből azért, hogy a szövetkezetek vagyonának megosztásából a jelenlegi tag ne legyen kizárható.