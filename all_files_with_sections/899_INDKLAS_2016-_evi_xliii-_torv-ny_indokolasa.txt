2016. évi XLIII. törvény indokolása

az elektronikus hírközlésről szóló 2003. évi C. törvény módosításáról

-----STARTING---POINT---ALTALANOS--- 

A törvénynek kettős célja van, egyrészt a nagy sebességű elektronikus hírközlő hálózatok kiépítési költségeinek csökkentésére irányuló intézkedésekről szóló 2014/61/EU irányelv hazai átültetésének befejezése, másrészt felmerültek a hírközlést érintő olyan szabályozási igények, amelyek a szabályozás átláthatóságát, a jogalkalmazást hivatottak segíteni.

I.

Az Európai Parlament és Tanács 2014. május 15-én fogadta el a nagy sebességű elektronikus hírközlő hálózatok kiépítési költségeinek csökkentésére irányuló intézkedésekről szóló 2014/61/EU irányelvet (a továbbiakban: Irányelv). Az Irányelv abból az alapvetésből indul ki, hogy a digitális gazdaság napjainkban a teljes európai térség és az Unió belső piaca fejlődésének meghatározó eleme. A digitális gazdaság határokon átívelő, teret enged az innovációnak, valamennyi ágazat és társadalmi csoport képes profitálni annak fejlődéséből, és terjedéséből. A digitális gazdaság kiteljesedésének ösztönzése elengedhetetlen ahhoz, hogy az Európai Unió és tagállamai - köztük Magyarország - továbbra is a világ fejlett régiói közé tartozzanak.

A digitális gazdaság fejlődéséből eredő előnyök kihasználásához azonban elengedhetetlen az annak alapját képező, modern digitális szolgáltatásokat kiszolgálni képes kommunikációs infrastruktúra, a nagy sebességű elektronikus hírközlő hálózatok megléte. Uniós célkitűzés ezért, hogy 2020-ra minden uniós állampolgár férhessen hozzá a legalább 30 Mbps sávszélességet biztosító nagysebességű internetkapcsolathoz. E célkitűzés teljesítéséhez összehangolt és összetett intézkedések szükségesek. Mivel a hálózatfejlesztési beruházások magas költségeinek jelentős hányadát az építési költségek teszik ki, különösen fontos annak biztosítása, hogy az érintettek összehangolt együttműködésének és a meglévő infrastruktúrák hatékony felhasználásának biztosításával a lehető legkevesebb adminisztratív teherrel és költséggel valósulhasson a nagysebességű elektronikus hírközlő hálózatok kiépítése. Az Irányelv ennek érdekében fogalmaz meg különböző intézkedéseket.

Magyarországon a nagysebességű elektronikus hírközlő hálózatok fejlesztése a piaci és állami szereplők együttműködésével már megkezdődött. A hálózatépítési munkálatok mielőbbi megkönnyítése érdekében az Irányelv legfontosabb rendelkezéseit az elektronikus hírközlésről szóló 2003. évi C. törvényt (a továbbiakban: Eht.) módosító, az elektronikus hírközlési szolgáltatások és infrastruktúra fejlesztésének, kiépítésének ösztönzéséről, a jogszabályi háttér akadálymentesítéséről szóló törvénymódosításokról szóló 2015. évi CXXXVIII. törvény már átültette a hazai jogba.

Jelen törvény célja ennek megfelelően az, hogy a korábban át nem ültetett irányelvi rendelkezések átültetésével biztosítsa a hazai jog teljes összhangját az Irányelvvel. A törvény az Eht. módosítására irányul.

II.

A jogalkalmazást, koherensebb szabályozást szolgáló Eht. módosítás érinti többek között az előfizetői szerződésekre, a hírközlési építmények felügyeletére, az NMHH nem hatósági feladati ellátásához szükséges adatszolgáltatásra vonatkozó szabályozást.

-----STARTING---POINT---RESZLETES---

Az 1. §-hoz

Tekintettel arra, hogy az Irányelv átvételével az Eht. rendelkezései az elektronikus hírközlési szolgáltatókon kívüli más hálózatüzemeltetőkre, valamint az épületen belüli fizikai infrastruktúrával rendelkezni jogosult személyre is kiterjednek, így szükséges a törvény hatályát ennek megfelelően kiegészíteni.

Az Eht.-ban rögzítésre kerülnek továbbá a hírközlési építésfelügyeleti bírságra vonatkozó rendelkezések is, ennek megfelelően az Eht. személyi hatályát pontosítani kell, kifejezetten nevesítve az elektronikus hírközlési építmény építési folyamatának résztvevőjét (ezzel egyértelműsítve, hogy ezen résztvevőkre sem az általános építésügyi szabályok vonatkoznak, amennyiben elektronikus hírközlési építmény kivitelezésében működnek közre).

A 2. §-hoz

Az Irányelv szerinti nemzeti vitarendezési testületként eljáró Nemzeti Média-és Hírközlési Hatóság alapvetően az Eht.-ban már meglévő ún. jogvitás eljárás keretei között jár majd el, azonban ezekre az eljárásokra egységesen 60 napos határidőt szab a törvény, amely eljárási határidő megfelel egyébként az Irányelv szerinti 2 hónapos lejárási határidőknek.

A 3. §-hoz

Szövegpontosító módosítás.

A 4. §-hoz

A frekvenciahasználati jogosultság megszerzésére irányuló versenyeztetési eljárás célja az állami vagyon részét képező frekvenciasávok leghatékonyabb felhasználásának biztosítása és az állami frekvenciavagyonnal történő hatékony gazdálkodás megvalósítása.

A frekvenciahasználati jogosultság megszerzésére irányuló versenyeztetési eljárás az Eht. speciális és a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) mögöttes szabályain alapuló hatósági eljárás. Az értékesítés minden esetben versenyeztetést jelent, melynek formája árverés vagy pályázat lehet. Az eljárás során a nyilvántartásba vett jelentkezők (az eljárás ügyfelei) egymással versengenek a frekvenciahasználati jogosultság megszerzéséért.

A vonatkozó jogszabályok által előírt zárt adatkezelés biztosítása mellett az eljárás során fennállhat annak a lehetősége, hogy ha az egyes iratokat a versenyeztetési eljárás résztvevője, vagy jelentkezője megismeri, a betekintőnek, a versenytársairól, azok eljárásbeli érdekeiről, várható szándékairól olyan adat vagy információ jut a tudomására, amely az eljárás céljának elérését veszélyeztetné. Az eljárás céljának, a sikerességnek, a tisztaságnak és az eredményességnek a biztosítása indokolja a frekvenciahasználati jogosultság megszerzésére irányuló versenyeztetési eljárások - mint sajátos hatósági ügyek és eljárások - esetén az iratok megtekintésének Ket. 69. § (1) bekezdésében meghatározottakon túli átmeneti korlátozását az ügyfelek jogainak, jogos érdekeinek és az eljárás átláthatóságának biztosítása mellett.

A nem hatósági hatáskörben történő adatszolgáltatás egyik fő funkciója az, hogy az előfizetőket, illetve a piacot informálja, tájékoztassa, szükséges meghatározni azokat az adatokat, amelyeket a szolgáltatók nem nyilváníthatnak üzleti titoknak, megakadályozva ezzel a tájékoztatási, informálási funkciót. Ezen adatok nyilvánvalóan csak olyan adatok lehetnek, amelyek utólagos közzététele egyébként a szolgáltató kiemelt üzleti érdekeit nem sérti, illetve amelyek tekintetében az előfizetők és a piac informáltságához fűződő közérdek jelentősebb, mint az adat üzleti titokként történő kezeléséhez fűződő szolgáltatói magánérdek.

Az 5. §-hoz

A Hatóságnak az Eht. alapján számos nem hatósági tevékenységet is el kell látnia, amelyekhez nélkülözhetetlenek az elektronikus hírközlési szolgáltatók által szolgáltatott adatok. Ezen törvénybe foglalt nem hatósági tevékenységek ellátásához szolgáltatott adatok egyrészt az Európai Bizottság és a tagállami társhatóságok részére történő adatszolgáltatási kötelezettségekhez, másrészt a Hatóság szabályozói, hírközlés-politikai elemzéseinek elkészítéséhez, illetve az elektronikus hírközlési piac folyamatos elemzéséhez és értékeléséhez kapcsolódóan az elektronikus hírközlési piac egészére vonatkozó, átfogó képet adó gyorsjelentések rendszerének kialakításához szükségesek.

Az Európai Bizottság, illetve a tagállami szabályozó hatóságok rendszeresen kérnek adatszolgáltatást a Hatóságtól. Az Eht. szerint ezeknek az adatszolgáltatásoknak köteles eleget tenni a Hatóság, de gyakran jelentkezik az a probléma, hogy Hatóság a kért adatokkal nem rendelkezik, ezért az Európai Bizottság vagy a tagállami hatóság adatkérése a Hatóság oldalán is a szolgáltatók felé történő adatkérést tenne szükségessé. A hatályos jogszabályok azonban nem teszik lehetővé, hogy a Hatóság az ilyen, ún. nem hatósági feladatok ellátása érdekében adatszolgáltatásra kötelezze a szolgáltatókat, a szolgáltatók pedig az önkéntes alapon történő adatszolgáltatást nem minden esetben teljesítik, így ezen feladatok ellátása a Hatóság számára nehézségekbe ütközik.

A Hatóság hírközlési piacokkal kapcsolatos monitoring-tevékenysége egyrészt a Hatóság gyors piaci információkhoz jutását, másrészt a külső jogalanyok számára folyamatos, naprakész információt jelent. A Hatóság ezen monitorozási tevékenységének eredménye - a piacról szóló elemzések elkészítésén túl - elsősorban az évek óta havi rendszerességgel megjelenő gyorsjelentés, amely átfogó képet ad egy adott hírközlési piaci szegmensről, és ez alapján - tekintettel a havi rendszerességre - a piac dinamizmusa is nyomon követhető. A gyorsjelentések jelenleg az adott piac legjelentősebb szereplői által önkéntesen szolgáltatott adatok alapján készülnek.

Tekintettel arra, hogy a Hatóság ezen adatokat nem használhatná fel arra, hogy a szolgáltatókkal szemben az adatok alapján eljárást kezdeményezzen, illetve az adatszolgáltatásra kötelező határozatok ellen megfelelő és gyors jogorvoslati lehetőség áll jelenleg is a szolgáltatók rendelkezésére, ezért az adatszolgáltatás minden alkotmányos garanciája biztosított.

A törvény továbbá pontosítja az adatszolgáltatás körében kibocsátható határozatokkal kapcsolatos eljárásrendet.

A 6. §-hoz

Kifejezetten az elektronikus hírközlési építmények engedélyeztetésével (építésügy), kivitelezésével (építésfelügyelet) összefüggő bírságot szabályozó jogszabályi rendelkezések hiányában, az engedélytől eltérő vagy szakszerűtlen építés vagy bontás vonatkozásában a kormányrendeleti szinten rögzített általános szabályok érvényesülnek. (Ugyanis a vonatkozó kormányrendeletek szerint a sajátos építményfajták körébe tartozó elektronikus hírközlési építményekre vonatkozó külön szabályozás hiányában az általános építésügyi, építésfelügyeleti szabályokat kell alkalmazni.) A kormányrendeletekben foglalt általános szabályok azonban az elektronikus hírközlési építmények vonatkozásában sok esetben nem, vagy nem megfelelően alkalmazhatók, értelmezhetők, mert e szabályok - jellegüknél fogva - a klasszikus értelemben vett építési tevékenységekhez kapcsolódnak.

A hírközlési építésügyi bírság vonatkozásában az általános építésügyi szabályokat tartalmazó kormányrendelettől eltérő, speciális ágazati jogszabálynak minősül az Eht. Az Eht.-ban foglalt, kifejezetten az építésügyi bírságot szabályozó rendelkezés hiányában, az engedélytől eltérő építés vagy bontás esetén, a Hatóság a hírközlési ágazatot érintő eljárásai során alkalmazott anyagi jogi bírságra vonatkozó általános szabályok (Eht. 49. §) alapján bírságolhat. E szabályok alkalmazása során a Hatóság mérlegelési jogkörben jár el, vagyis minden esetben a Hatóság mérlegeli egyrészt a bírság kiszabásának szükségességét, másrészt a kiszabásra kerülő bírság mértékét, az Eht.-ban tételesen meghatározott mérlegelési szempontok figyelembevételével. Ugyanakkor az építésügyi hatósági eljárások során feltárt egyes jogsértések esetén a bírság kiszabása - a jogsértés jellegénél fogva, elméleti, dogmatikai szempontból - nem mellőzhető (pl. ha fennmaradási engedély kiadására kerül sor). Továbbá e jogsértések vonatkozásában az előbbiekben hivatkozott, az Eht. szerinti mérlegelési szempontok nem minden esetben alkalmazhatók, így a közérdek érvényesítését szolgáló szankcióalkalmazásra vonatkozó igény ellenére sok esetben a jogsértést nem követné jogkövetkezmény (bírság) alkalmazása. Erre tekintettel vált indokolttá kifejezetten a hírközlési építésügyi bírságra vonatkozó rendelkezéseket rögzíteni az Eht.-ban.

A 7-10. §-hoz

Az azonosítókkal való gazdálkodás szabályozási háttere és ehhez kapcsolódóan a terminológiahasználat az elmúlt évek folyamán a felhasználói és piaci igények változásával párhuzamosan többször módosult. Az Eht. 55/A. § (2) bekezdés módosításának célja alapvetően az azonosító-gazdálkodási terminológiahasználat szempontjából pontosító jellegű. A jelenleg hatályos szabályok szerint a lekötés az azonosító lefoglalását jelenti egy későbbi időpontban történő használatba vétel céljából. Azokban a tartományokban van erre lehetőség, ahol a szolgáltatóknak a szolgáltatásukhoz hosszabb távon egybefüggő vagy konkrét számtartományokra lehet szükségük. Lekötési kérelem csak a jogszabály által meghatározott egyes belföldi számozási tartományokban lévő számmezőre nyújtható be, rövid számokra lekötés nem kérhető.

Az Eht. 57. § (1) bekezdésének módosítása azért szükséges, mert a folyamatban lévő széles sáv fejlesztési (GOP) pályázathoz kapcsolódó, a pályázat nyerteseit terhelő Open Access kötelezettségre vonatkozó követelmények több helyen előírják, hogy ha a kötelezett (nyertes) szolgáltató nem tud megállapodni az Open Access kötelezettség alapján kötendő szerződés tartalmában, akkor az NMHH-hoz fordulhatnak a jogvitával. Jelenleg a Hatóságnak ilyen hatásköre nincs jogszabályban rögzítve, ezért ennek megfelelően az Eht. 57. § (1) bekezdését módosítani szükséges.

Az Eht. új 61/A. §-a egyértelművé teszi, hogy a jogvitás eljárásban jogorvoslatra az Elnök döntései elleni jogorvoslatra vonatkozó szabályokat kell alkalmazni.

A 11. §-hoz

Az Irányelv 7. cikk (1) és (2) bekezdése szerint a tagállamok egyablakos információs pontot működtetnek, amelyen keresztül egyrészt elérhetőek a hálózatépítéshez szükséges engedélyezési információk, másrészt rajta keresztül eljárási cselekmények is kezdeményezhetőek.

A törvény ennek megfelelően rögzíti, hogy az építési engedélyezéssel összefüggő információk elektronikusan, ingyenesen elérhetőek a Kormány által rendeletben kijelölt információs ponton. Az egyablakos információs pontot működtető szervet a Kormány az Eht. e törvénnyel megállapított felhatalmazása alapján kiadott rendeletében határozza meg (egyablakos információs pontként az egységes elektronikus közműnyilvántartás lesz kijelölve a vonatkozó kormányrendeletben).

A 12. §-hoz

A módosítások az Irányelv 5. cikkével összhangban megteremtik a hálózatüzemeltetőknek azt a jogát, hogy érdemi egyeztetést kezdeményezzenek az elektronikus hírközlési szolgáltatókkal annak érdekében, hogy a nagysebességű elektronikus hírközlő hálózat kiépítésére irányuló munkálatok a saját tervezett hálózatfejlesztésükkel összehangoltan valósuljanak meg.

A módosítások meghatározzák az egyeztetéssel összefüggő eljárási szabályokat, azokat a kivételes eseteket, amikor az állami beruházásból készülő hálózatfejlesztésekkel összefüggő egyeztetések visszautasíthatók.

Ha az egyeztetések során a hálózatüzemeltető és az elektronikus hírközlési szolgáltató nem jut megállapodásra az építési munkák összehangolásáról, bármelyik fél kérelmére a munkák összehangolását a felek meghallgatását követően a Hatóság is elrendelheti.

A Kormány rendeletben kivételeket állapíthat meg az itt szereplő egyeztetési kötelezettség alkalmazása alól, ha csekély mértékű munkálatokról van szó, vagy a fejlesztést kritikus infrastruktúra védelmében kell alkalmazni.

A 13. §-hoz

Az Irányelv 4. és 6. cikkének megfelelően a § a fizikai infrastruktúrával és a közműhálózatok fejlesztésével összefüggő átláthatósági szabályokat állapítja meg.

A fizikai infrastruktúra átláthatóságával összefüggésben a következő rendelkezések beillesztése történik az Eht.-be. Ha a hálózat fejlesztéséhez az elektronikus hírközlési szolgáltató meglévő hálózati infrastruktúra elemeit kívánja felhasználni, a törvény szerint az arra vonatkozó alapvető információkhoz az elektronikus hírközlési szolgáltató a közmű- és nyomvonal jellegű építmények egységes elektronikus nyilvántartásából (e-közmű) férhet hozzá. A kért adatok az e-közműben nem állnak rendelkezésre, az elektronikus hírközlési szolgáltató a hálózatüzemeltetőtől kérheti az adatok szolgáltatását, a § tartalmazza az erre vonatkozó eljárási szabályokat.

A módosítások szerint az elektronikus hírközlési szolgáltató helyszíni vizsgálatot kezdeményezhet a hálózatüzemeltetőnél az érintett fizikai infrastruktúra felmérésére. A § tartalmazza az ezzel összefüggő eljárási szabályokat, elutasítási okokat.

A közműhálózatok fejlesztésének átláthatóságával kapcsolatban adatszolgáltatási kötelezettségek telepítésével lehetővé teszi az építési munkálatok összehangolását. Az elektronikus hírközlési szolgáltató kérelemre adatokat szerezhet a folyamatban levő, vagy tervezett közműhálózati fejlesztésekről. A § meghatározza az igényelhető adatok körét. Az adatok forrása a jelen törvénnyel párhuzamosan készülő Korm. rendelet módosítása alapján az e-közmű nyilvántartás lesz. Azonban ha a nyilvántartás mégsem tartalmazná az adatot, az Eht. új szabályai akkor is lehetővé teszi a szolgáltatók számára az adatok kérését, közvetlenül a hálózatüzemeltetőtől.

A § meghatározza a kérelem teljesítésével összefüggő egyéb eljárási szabályokat. Ha a hálózatüzemeltető nem tesz eleget adatszolgáltatási kötelezettségének, a Hatóság jogvitás eljárásban kötelezheti ennek teljesítésére.

A § szerint a Kormány további részletszabályokat és kivételeket állapíthat meg a §-ban szereplő átláthatósági rendelkezések végrehajtására.

A 14. §-hoz

A módosítások a hálózatüzemeltető és a szolgáltató együttműködésének további ösztönzését célozzák. Változnak az együttműködés elutasítására vonatkozó szabályok is. Objektív műszaki akadályok esetén továbbra sem kötelezhetőek együttműködésre a felek, azonban a törvény rögzíti, hogy az átalakítás szükségessége, vagy a fizikai infrastruktúrán a kérelem benyújtásakor már meglévő hírközlési hálózati elem (pl. tartóoszlopon elhelyezkedő vezeték) önmagában nem jelenthet objektív műszaki akadályt, azaz pusztán erre hivatkozással nem tagadható meg az együttműködés.

A 15. §-hoz

Az Eht. jelen módosítása megteremti a törvényi alapját az épületen belüli hálózati infrastruktúra használatának, biztosítva ezzel azt, hogy az épületekben, társasházakban több hírközlési szolgáltató jelen legyen, a lakók számára versenyképes, minőségi szolgáltatásokat nyújtva.

Az Irányelv 8. cikkével összhangban rögzíti, hogy az új építésű épületekben (ide értve a több önálló rendeltetési egységet tartalmazó /pl. társasház, irodaház/ épületeket is) nagy sebességű technológia fogadására kész, épületen belüli fizikai infrastruktúrával (illetve hozzáférési ponttal) kell ellátni.

A törvény továbbá kötelezővé teszi a belső infrastruktúrával és a hozzáférési ponttal kapcsolatos kötelezettségnek a felújítási munkálatok során való alkalmazását is.

Az Irányelv 9. cikkével összefüggésben az épületen belüli hálózati infrastruktúrához való hozzáférés szabályait állapítja meg.

A § mindenekelőtt rögzíti, hogy az elektronikus hírközlési szolgáltató jogosult az épület hozzáférési pontjáig kiépítenie saját hálózatát. (Az épület hozzáférési pontja az a pont, ahol a külső hálózat az épületen belüli - pl. a lakásokig elvezetett - vezetékes vagy vezeték nélküli hírközlési hálózathoz csatlakozik. A jelen törvénnyel párhuzamosan készülő Korm. rendelet módosítás kötelezővé teszi új társasházak, valamint meglévő társasházak esetén ilyen hozzáférési pont kialakítását.)

Arra az esetre, ha az épületen belül további (párhuzamos) hálózati infrastruktúra nem létesíthető, az más szolgáltató vagy a tulajdonosok (lakók) kezelésében áll, a § az épületen belüli hálózati infrastruktúra megosztott használatát írja elő. Amennyiben a felek az infrastruktúra megosztásában nem tudnak megállapodni, bármelyik fél kérelmére erről a Hatóság is dönthet. A § meghatározza az ezzel összefüggő eljárási részletes szabályokat.

A 16-24. §-hoz

A 2015. év végével az elektronikus hírközlési előfizetői szerződéses jogviszonyra vonatkozó, NMHH rendeleti szintű, részletes ágazati szabályok - részben a Polgári Törvénykönyvről szóló 2013. évi V. törvény, illetve a fogyasztó és a vállalkozás közötti szerződések részletes szabályairól szóló 45/2014. (II. 26.) Korm. rendelet hatálybalépése, valamint az Unión belüli nyilvános mobilhírközlő hálózatok közötti barangolásról (roaming) szóló 2012. június 13-i 531/2012/EU európai parlamenti és tanácsi rendelet által az előfizetői szerződések tekintetében előírt jogharmonizációs kötelezettségre tekintettel, részben pedig a Hatóság gyakorlati tapasztalatai, az általános hatósági felügyeleti eljárások eredményei alapján, a hatályos Eht.-val összhangban - jelentős mértékben módosultak. Ehhez kapcsolódóan indokolt az Eht. előfizetői szerződésekre vonatkozó fejezetének korszerűsítése, pontosítása, sok esetben egyszerűbbé, átláthatóbbá tétele, a változó szolgáltatói gyakorlatnak, illetve fogyasztói igényeknek megfelelő módosítása, valamint a hatékony hatósági jogalkalmazás kereteinek újragondolása is.

A 25. §-hoz

Az épületen belüli hálózati infrastruktúra kiépítésére vonatkozóan állapít meg külön határidőt.

A 26. §-hoz

Felhatalmazásokat ad a Kormány részére további részletszabályok megalkotására.

A 27. §-hoz

Az Eht. jogharmonizációs záradékának módosítása.

A 28. §-hoz

Az Eht. értelmező rendelkezéseit egészíti ki a törvény által bevezetett új definíciókkal egyrészt az Irányelvnek megfelelően, másrészt a jogalkalmazás segítése érdekében.

Az ún. adatkicserélő infrastruktúra szolgáltatás (Internet eXchange Point, IXP) fogalmát sui generis sem a magyar jogrendszer sem az EU acquis nem definiálja. Mindemellett ezen szolgáltatók tevékenységét - az általuk nyújtott elektronikus hírközlési szolgáltatás sajátosságaira tekintettel - célszerű az Eht. definícióiban és ezzel együtt a szolgáltatók kötelezettségei szintjén is elkülöníteni. Jelenleg a Budapesti Adatkicserélő Központ (BIX) elektronikus hírközlési szolgáltatói minősége a vonatkozó jogszabályi rendelkezések alapján nem egyértelmű. Jelen módosítás eredményeképpen kerül sor a hazai jogrendszerben a BIX jogszabályi struktúrába, a jogintézmények rendszerébe történő egyértelmű besorolására.

A módosítás lehetővé teszi, hogy a Hatóság az Európai Unióban egyre hangsúlyosabb témaként megjelenő hálózatsemlegességi kérdésben eljárjon a BIX-el szemben. A BIX ugyanis az egyes szolgáltatók adatforgalmának priorizálásával vagy éppen ennek hiányával elősegítheti vagy gátolhatja a hálózatsemlegességi elvek érvényesítését, amely tevékenységgel szemben a módosítás következtében a Hatóság az Eht. alapján hatósági eszközökkel fel tud majd lépni a teljes magyar internethálózat megfelelő működése érdekében.

A 29. §-hoz

Pontosító jellegű szövegcserés módosítások.

A 30. §-hoz

Hatályon kívül helyező rendelkezés.

-----STARTING---POINT---VEGE---

A 31. §-hoz

Hatályba léptető rendelkezés.

A 32. §-hoz

Jogharmonizációs záradék.