1995. évi XCVI. törvény indokolása

a biztosítóintézetekről és a biztosítási tevékenységről

-----STARTING---POINT---ALTALANOS--- 

A biztosító intézetekről és a biztosítási tevékenységről szóló törvény azoknak a nagyjelentőségű szervezeti törvényeknek a láncolatába illeszkedik, amelyek a magyar pénz- és tőkepiaci rendszer egy-egy területét átfogóan szabályozzák.

Ezeknek a törvényeknek a sorában említhetjük a pénzintézetekről és a pénzintézeti tevékenységről szóló 1991. évi LXIX. törvény, és az egyes értékpapírok nyilvános forgalomba hozataláról és forgalmazásáról, valamint az értékpapír tőzsdéről szóló 1990. évi VI. törvény, vagy a Magyar Nemzeti Bankról szóló 1991. évi LX. törvény.

A törvény elsődleges célja a magyar biztosításügy, a magánbiztosítás szervezeti kereteinek korszerű, az európai szabályozási normákkal összhangban álló jogi rendezése.

A törvény gazdaságpolitikai célkitűzései

A fejlett pénz- és tőkepiaccal rendelkező országokban a biztosítás közgazdasági, társadalmi jelentősége napról napra növekszik. Ez a tendencia - biztosításügyünk mennyiségi és minőségi elmaradottsága ellenére is - hazánkban is mind nyilvánvalóbb az utóbbi tíz évben.

A biztosítás alapgondolata a kármegosztás: az, hogy a kockázatnak kitett veszélyközösség szintjén megosztja a kockázatot, s ezzel csökkenti a káreseményekből származó egyéni veszteségeket. A biztosítás kiegészítő védelmet, s gyakran kizárólagos védelmet nyújt a gazdaság szereplőinek. Az azonos kockázatnak, azonos veszélyeknek kitett polgárok, gazdálkodók veszélyközösségeinek létrehozása társadalmi méretekben is stabilizáló erejű. A biztosító a kockázat átvállalásával egy későbbi időszakra vonatkozó fizetési kötelezettséget vállal, amelynek teljesítésére csak akkor lesz képes, ha tőkét halmoz fel, azt hosszú távra, a kötelezettség fennállásáig tartalékolja, és azt az előírt befektetési szabályok betartásával kamatoztatja.

A modern biztosításüggyel rendelkező országokban a biztosítás közvetlenül kihat a termelésre, a pénzforgalomra, a fogyasztás szerkezetére, a biztosítottak hitelképességére. A biztosító társaságok tartalékképzési kötelezettségeik révén igen jelentős tőkét halmoznak fel, amellyel - a legnagyobb intézményi befektetők között lévén - bővítik a tőkepiacon elérhető forrásokat, kiterjesztik a gazdaság finanszírozási lehetőségeit.

A fejlett országokban (EU, OECD) az egy főre jutó GDP 6-8%-át költik biztosítási szolgáltatásokra. Nálunk a biztosítás bruttó díjbevételének GDP-hez viszonyított aránya mindössze 2,1%. Ez az arány hasonló vagy magasabb, mint a közép-keleteurópai térség országainak mutatója, de elmarad a Magyarországgal összevethető gazdasági potenciállal rendelkező nyugat-európai országokétól. (Pl.: Portugália, ahol jelentősebb a biztosítás gazdasági súlya, elsősorban az életbiztosítások fokozottabb elterjedtsége miatt.)

A következő években a magyar biztosítási piac tovább bővülhet a differenciálódó biztosítási igények, a kockázati viszonyok változásai, és egyes új biztosítási területek megnyílása következtében. A gazdaság stabilizálódása, a lakosság megtakarító-képességének javulása kedvezően hathat a biztosítás nemzetgazdasági szerepének erősödésére.

A törvény gazdasági célkitűzései a fentiekből adódóan a következők:

 a biztosítási rendszer működőképességének, megbízhatóságának fokozottabb biztosítása révén a biztosítás és a biztosító intézetek nemzetgazdaságban betöltött szerepének megszilárdítása,

 a biztosító intézetek tevékenységének megfelelő tartalékok és biztosítékok képzése,

 a biztosítási szolgáltatások körének bővülése révén a lakossági megtakarításokon belül a biztosítási jellegű megtakarítások arányának növekedése,

 a befektethető tartalékok bővülése.

A törvény a biztosító intézetek és a biztosítási tevékenység szervezeti szabályainak áttekinthető törvényi rendezésével, a szervezeti sokszínűség biztosításával, az alapításhoz szükséges tőke differenciált megállapításával önmagában is kedvezően hathat a biztosítási piac fejlődésére.

A magyar biztosítási közjog történeti fejlődése

A magyar biztosításügy a II. világháború kitöréséig a nyugat-európai országok biztosítási ügyéhez hasonlóan fejlődött, s a biztosítás színvonala összhangban volt az ország akkori fejlettségével. A II. világháború kezdetekor Magyarországon 42 biztosító társaság működött, amelyből 25 külföldi volt.

A magyar biztosítás közjogi szabályozása 1945. előtt alapvetően német típusú jogrendszerbeli sajátosságokkal rendelkezett. A szerződéses biztosítási jogot - az ún. anyagi jogot - az 1875-ös kereskedelmi törvény szabályozta a német és osztrák jogi hagyományokat követve. Az ún. közrendészeti biztosítási jogot az 1923. évi VIII. törvénycikk, és az annak alapján kibocsátott rendeletek szabályozták.

E törvény szabályozta a biztosító magánvállalatok felügyeletét és ellenőrzését, azt, hogy a biztosítók kereskedelmi társaságok és egyesületek lehetnek, a biztosító magánvállalat szervezetét, a külföldi biztosítók letelepedését, a biztosító intézetek létesítésének hatósági engedélyezését, a szigorú materiális ellenőrzés rendszerét. Az ellenőrzés kiterjedt a biztosítók technikai, pénzügyi alapjainak, teljesítőképességének állandó vizsgálatára, amelyet az akkori Pénzügyminisztériumban megszervezett Állami Felügyelő Hatóság látott el.

A II. világháború és az azt követő rendkívüli mértékű infláció a biztosítás gazdasági alapjait lerombolta: elértéktelenítette a biztosító intézetek teljes vagyonát. A nagybankok 1947. évi államosításával a bankok tulajdonában lévő biztosító intézetek államosítására is sor került.

1949-ben megalakult az Állami Biztosító, s a magánbiztosító társaságok fokozatosan megszűntek. Kialakult, s - néhány biztosítási egyesületet leszámítva - 1986-ig teljes körűen érvényesült az állami biztosítási monopólium. A biztosítás szerződéses kapcsolatait az 1959. évi Polgári Törvénykönyv szabályozta, s szabályozza ma is. A biztosításügy ezen időszakára a "kvázi-biztosítás" jellemző: az Állami Biztosító az állami költségvetéssel közvetlen elszámolási kapcsolatban állt, a veszteség, nyereség egyaránt a költségvetést illette. Ez az időszak az olcsóbb biztosítási tömegtermékek elterjedésének időszaka volt (pl.: CSÉB), amelyben a biztosítás szigorú üzleti szempontú üzemgazdasági feltételei nem érvényesültek. Az Állami Biztosítót a Pénzügyminisztérium Biztosítási Főigazgatósága, majd 1968. után a Pénzintézeti Osztálya és a Közgazdasági- Költségvetési Főosztály irányította.

A biztosítás reformja a bankrendszer reformját követően kezdődött, oly módon, hogy 1987. januárjától az Állami Biztosítóból kivált az általános felhatalmazású biztosító intézetként létrehozott Hungária Biztosító. A Hungária Biztosító létrejöttével a biztosítási piac még nem alakult ki. A két biztosító eltérő összetételű állománnyal, eltérő szervezési rendben, a piacot megosztva folytatta tevékenységét.

A biztosításügy elvi decentralizációja hozta létre önálló intézményként 1987. januárjától az Állami Biztosításfelügyeletet. A biztosítás szervezeti jogi szabályait az állami pénzügyekről szóló, többször módosított és kiegészített 1979. évi II. törvény (Ápt.) tartalmazta, valamint az állami biztosításfelügyeletről szóló, ma is hatályos 56/1986.(XII. 10.) MT rendelet, és a végrehajtásáról szóló 14/1987. (IV. 13.) PM rendelet.

Az Ápt. a pénzintézeti rendszer részeként szabályozta a biztosító intézeteket. E szerint biztosítási tevékenységet kizárólag biztosító intézet végezhet, amely részvénytársaságként, biztosítási szövetkezetként és biztosító egyesületként jöhet létre. A külföldi részvétellel történő pénzintézet-alapítást a törvény a Kormány engedélyéhez kötötte.

Az állami biztosításfelügyeletről szóló 56/1986. (XII. 10.) MT rendelet szabályozta az Állami Biztosításfelügyelet hatáskörét, a biztosító-alapítás feltételeit, a Felügyelet engedélyezési jogkörét. A szabályozás időtállónak és rugalmasnak bizonyult, bár a biztosító minimális alaptőkéjeként előírt 1 milliárd forintos értékhatár miatt számos kritika érte. A rendelet hatályba lépését követő években a magas alaptőke-igény valóban korlátot szabott az új biztosító-alapítási törekvések előtt.

Az említett rendelet végrehajtásáról szóló 14/1987. (IV. 13.) PM rendelet szabályozta a biztosítási tevékenység folytatásának személyi, tárgyi feltételeit, a biztosítási szabályzatok alkalmazását, a biztosítók tartalékképzését és a befektetések kötelező szabályait.

A biztosításügy mai helyzete

1989-től kezdődően, a 90-es évek elejére a külföldi tőke beáramlásával a biztosítási piac jellemzői alapvetően megváltoztak. Az újonnan alakuló biztosító társaságokban a külföldi tőkebefektetők előbb kisebbségi, majd többségi tulajdont, végül kizárólagos tulajdonjogot szereztek, s 1992-re a két nagy biztosító privatizációjával a biztosítási piac privatizációja befejeződött.

Jelenleg 14 biztosító részvénytársaság, 19 biztosító egyesület és 21 jogi személyiséggel rendelkező független ügynökség (brókercég) végez biztosítási, biztosításközvetítői tevékenységet.

A biztosítási piacot az 1990-es években a gazdasági recesszió elhúzódása, az új biztosítási igények keletkezése, az infláció növekedése, a korábban homogén lakossági kereslet differenciálódása, a társadalombiztosítás reformjának elhúzódása és a kockázati viszonyok romlása ellentmondásosan érintette. A piaci viszonyok kedvezőtlen változása a biztosító intézetek tevékenységének korszerűsítését, jobb színvonalú tervezést, módozatfejlesztést és korszerűbb értékesítést tesz szükségessé.

A hatályos biztosítási jog a környező, volt szocialista országok jogához képest is alulfejlett. Az elmúlt években Lengyelországban, Csehországban, Bulgáriában, egyes FÁK-hoz tartozó államokban új, a biztosításügy szervezeti kérdéseit átfogóan rendező törvények születtek.

A hazai biztosításügy jogi hátterének rendezetlenségét a törvény túlnyomórészt kiküszöböli. A következő években a Polgári Törvénykönyv reformjához kapcsolódóan elkerülhetetlen a biztosításügy szerződéses viszonyainak újraszabályozása is, az ezzel kapcsolatos előmunkálatok azonban még várhatóan hosszabb időt vesznek igénybe.

A törvény jogpolitikai célkitűzései

A biztosítási törvény lényegében kerettörvény, amely átfogóan szabályozza a biztosítás szervezeti jogi kérdéseit, és hozzá végrehajtási rendelkezések csatlakoznak. A törvény mögöttes jogterülete az egyes biztosító társaságokra vonatkozóan a gazdasági társaságokról szóló törvény, a szövetkezeti törvény és az egyesülési jogról szóló törvény. A törvény jelzi az alapvető kapcsolódási pontokat az anyagi jogi szabályokhoz, elsősorban a Polgári Törvénykönyvhöz.

A törvény a következő kérdésekben hoz változást a hatályos szabályozáshoz képest:

A törvény törvénybe iktatja a biztosítottak érdekvédelmét, és az Állami Biztosításfelügyelet kötelességévé teszi a biztosítottak anyagi és jogi érdekeinek megóvását. A törvény megteremti azokat az eszközöket is, amellyel az Állami Biztosításfelügyelet e feladatának eleget tehet.

A törvény szervezetileg szétválasztja az élet- és nem-életbiztosítási ágak művelését. A biztosítási törvény hatályba lépésétől kezdődően nem lehet kompozit biztosítót, vagyis az élet- és nem-életbiztosítási ágat együttesen művelő biztosító intézetet létrehozni. A jelenleg Magyarországon működő biztosítók számára a javaslat 1996. december 31-éig terjedő türelmi időt biztosít a két üzletág szétválasztására.

A szervezeti egységben történő elkülönítés nem jelent jogi szétválasztást, hanem a belső szervezet és működés átalakítását. Erre azért van szükség, hogy az életbiztosítási szerződésekben vállalt, hosszú távon esedékes kötelezettségek fedezetére szolgáló életbiztosítási tartalékok megfelelően elkülönüljenek, vagyis ki kell zárni annak a lehetőségét, hogy azokból a biztosító a rövid távon esedékes fizetési kötelezettségeit fedezze.

Emellett fontos szempont az is, hogy az életbiztosítási szerződésekben a biztosító visszatérítést ígér az ügyfelek számára a nyereségéből, s ez az ígérvény azt teszi szükségessé, hogy számszerűleg is megállapítható legyen az a nyereségösszeg, amelyből való részesedésre a szerződésben rögzített feltételek szerint a biztosított jogosult. Ehhez feltétlenül szükséges a két üzletág eredményességét meghatározó működési tényezőket, eredményhatásokat egymástól elkülöníteni.

A Magyarországon hagyományos német típusú materiális felügyeleti rendszert kiegészíti az ún. szolvencia-elemzéssel. Ez utóbbi lényege, hogy a szabályozás és az ellenőrzés alapvetően a biztosító egészére, mindenekelőtt a pénzügyi biztonság megalapozottságának megteremtésére és folyamatos fenntartására összpontosul. Ebből következően a pénzügyi ellenőrzés szerepe növekszik, és a korábbi materiális típusú ellenőrzés szerepe visszaszorul. Ez abban is tükröződik, hogy a jövőben a nem-életbiztosítási termékeket általában nem kell engedélyeztetni, hanem csak a termék bevezetését követően kell azokról az Állami Biztosításfelügyeletet tájékoztatni.

A kötelező engedélyeztetés rendszere két területen marad fenn: az életbiztosítások és a kötelezően előírt biztosítások körében.

Az életbiztosítási termékek engedélyeztetési kötelezettsége a törvény szerint 1988. december 31-éig marad érvényben. Ezt a biztosítottak érdekeinek védelme, és az életbiztosítási piac viszonylagos fejletlensége teszi indokolttá.

A kötelező biztosítások esetében az engedélyezési kötelezettség hosszú távon fennmarad. Ebbe a körbe általában a felelősségbiztosítások tartoznak. A felelősségbiztosítások rendeltetése az, hogy a biztosítás a kár megtérítésére a károkozó anyagi helyzetétől függetlenül fedezetet nyújtson. Rendkívül fontos, hogy ezek a biztosítások biztosításszakmai oldalról valóban garanciákat nyújtsanak a károk megtérülésére. Ezért indokolt a termékengedélyeztetés hosszú távú fenntartása. A törvény szerint azonban biztosítási szerződéskötési kötelezettséget 1998. január 1. után csak törvény állapíthat meg.

A pénzügyi ellenőrzés előtérbe helyezésével a törvénytervezet részletes szabályokat ír elő a biztosító pénzügyi helyzetét bemutató főbb jelzőszámok meghatározási módjának, és normatív értékének az előírására és ellenőrzésére. A biztosító pénzügyi nehézségeinek megelőzése és felismerése a felügyeleti hatóság részére történő adatszolgáltatás, és a Felügyelet ellenőrzési, beavatkozási jogköre révén megoldható lesz.

Megőrzi a biztosítási, szervezeti sokszínűségét: három szervezeti formában teszi lehetővé a biztosítóként történő működést. A biztosító alapításához szükséges tőke nagyságát az egyes szervezeti formáktól függően határozza meg.

A részvénytársaság az engedélyezett biztosítási ágon belül (élet, nem-élet, viszontbiztosítás) bármely ágazat, bármely termékét kidolgozhatja bármely ügyfél számára.

Az egyesület a részvénytársasághoz képest kisebb alaptőkével, egyszerűbb feltételek között, csak az alapszabályban rögzített biztosítási ágban és ágazatban nyújthat szolgáltatást kizárólag a tagjai számára, a hitelbiztosítás, kezesi biztosítás és a viszonbiztosítás kivételével. A törvénytervezet az egyesületi formán belül megkülönbözteti a szakosított biztosító egyesületet, amely az egyesülethez képest még kisebb alaptőkével és további korlátozásokkal végezhet biztosítási tevékenységet.

A biztosítási szövetkezet az előbbi két forma között helyezkedik el, ugyancsak az alapszabályban meghatározott biztosítási ágban és ágazatban működhet, de tagsági körén kívül is nyújthat szolgáltatásokat. Hitel- kezesi- és viszont biztosítást azonban biztosítási szövetkezet sem végezhet. Magyarországon jelenleg biztosítási szövetkezet még nem működik.

A jelenleg hatályos szabályok szerint a biztosító részvénytársaság alapításához szükséges minimális tőke 1 milliárd forint, biztosító egyesület esetében 500 ezer forint szükséges az alapításhoz. A törvény a tevékenység megkezdéséhez minimálisan szükséges tőkét két részre: az organizációs tőkére és a biztonsági tőkére bontja. Nagyságukat a szervezeti forma és a művelt biztosítási ág, illetve díjbevétel függvényében írja elő. Az újonnan alakuló biztosítóknak a törvény hatályba lépésétől kezdődően a szervezeti formától függően a minimális organizációs tőke és a minimális biztonsági tőke együttes összegének megfelelő saját tőkével kell rendelkezniük.

A törvény a biztosítások versenyfelügyeletét a tisztességtelen piaci magatartás tilalmáról szóló 1990. évi LXXXVI. törvény módosításával visszatelepíti a Gazdasági Versenyhivatalhoz, s így megvalósulhat a versenyfelügyelet független szakapparátussal történő ellátása.

A biztosítási törvény több, korábbi jogszabály hatályon kívül helyezését, illetve újak alkotását feltételezi. A törvény teljes egészében hatályon kívül helyezi a biztosítás szervezeti kérdéseit szabályozó, még hatályos, az állami pénzügyekről szóló törvényben levő rendelkezéseket, és az állami biztosításfelügyeletről szóló kormányrendeletet és végrehajtási rendeletét. A törvény néhány kérdésben a Kormánynak és a pénzügyminiszternek biztosít felhatalmazást rendeleti szabályozással.

A biztosító intézetekről és a biztosítási tevékenységről szóló törvényjavaslat előkészítése a gazdasági jogalkotás területén az utóbbi években szokásosnál szélesebb körben, és az érintett szakmai körök (biztosító intézetek, Magyar Biztosítók Szövetsége, Aktuáriusok Szövetsége, Alkusz Szövetség, szaktárcák) több fordulóban történő érdemi bevonásával történt, s ez megkönnyítheti a törvény társadalmi elfogadtatását.

A törvény és az Európai Közösség irányelvei

(jogharmonizáció)

A törvény legfontosabb kérdései

1. A törvény hatálya (1-2., illetve 4. §) alapvetően megfelel az 1. sz. élet- és nem-életbiztosítási irányelveknek (73/239/EGK, illetve 79/267/EGK).

 Az eltérések és azok indokai a következők:

- A törvény kiterjed a biztosításközvetítőkre is. /1. § (1) b)/. Az EK 1. sz. irányelve 1973-ban még nem foglalkozott ezzel. Ezt csak 1976-ban a 77/92/EGK rendelet 9. § (1) bekezdésében sorolták be a biztosításfelügyelet, illetve az általános szabályozás keretei közé.

- A törvény nem tartalmazza a "szabad letelepedés" - áru- és szolgáltatásforgalom 2. sz. irányelvekben (pl. 88/357/EGK 3. §-ban) definiált, és a 3. sz. irányelvben (92/C 93/01) nem-élet irányelv 5. §, illetve (5769/91/ SURE 14 KOM /91) 57. élet-irányelv: 2. § (2) bekezdésben foglaltak - elismerését. A jogrendnek ezért tételesen szabályoznia kell a külföldi biztosítók magyarországi képviseletét, illetve a magyar biztosítók külföldi tevékenységét.

-  A törvény tartalmazza a külföldi biztosító tartós magyarországi képviseletére vonatkozó szabályozást.

- A törvény a politikai kockázatokra szóló exporthitelgarancia szabályozása során szó szerint követi a 73/239 EGK (2) 2) d. pontját.

- Az önkéntes kölcsönös biztosítópénztárak esetében a törvény eltér az 1979-es 1. sz. EK élet-irányelv (79/267/EGK) 1. § (2) c) pontjában meghatározott biztosításügybe való besorolástól, hiszen a törvény hatálya nem terjed ki ezen szervezetek tevékenységére.

- A kötelező gépjármű-felelősségbiztosításra vonatkozó szabályozás 2. § (1) f) megfelel a kötelező gépjármű-felelősségbiztosításra vonatkozó 1972-es 1. sz. irányelv (72/166/EGK) 1. § (5) bekezdésében és 7. § (1) bekezdésében meghatározottaknak.

2. A törvény fogalomhasználata (3. §) szerkesztésében és tartalmában illeszkedik az EK-ban elfogadott fogalomrendszerhez.

3. A tevékenység gyakorlásának alapfeltételei (5. §) megfelelnek az EK-irányelveknek.

  Az irányelvek a nem-élet biztosítási ág esetében (92/C/93/01) a 6. §-tól, az életbiztosítási ág esetében (92/C/93/01) a 3. §-tól, a nem-életbiztosítási esetben a (5769/91/SURE) a 3. §-tól lényegében a származási, illetve a letelepedési ország hatóságai közötti feladat-megosztást taglalják.

- A kizárólag viszontbiztosítással foglalkozók elkülönült szabályozását az teremti meg, hogy az EK Irányelvek hangsúlyozottan csak az elsődleges (direkt) biztosításról rendelkeznek. A viszontbiztosítással külön foglalkozó irányelv (64/225/EGK) 2. § (1), illetve (2) bekezdésében is világosan elkülönítik a "tisztán" viszontbiztosítók ügyét.

4. A tevékenység gyakorlásának devizális feltételeire vonatkozó 5. § (5)-(7) bekezdések a teljes konvertibilitást vállaló EK-tagországok szabályozásához lényeges közelítést jelentenek, hiszen a belföldi biztosítók számára lehetővé teszik, hogy szabadon köthessenek biztosítási szerződést.

5. A biztosítási rendszer alapintézményei (I. fejezet 6-28. §) nincsenek ellentétben az EK előírásaival.

- Az 1. sz. nem-élet irányelv (73/239/EGK) 8. § (1) a) pontjában felsorolják azt az országonkénti 2-5 elfogadott jogi formát, amelyben biztosítási tevékenységet lehet folytatni. Majd hozzáteszik: "a közjog által elfogadott bármely vállalati formát" el lehet fogadni. Ezt lényegében fenntartja a 3. irányelv (92/C/93/01) 6. § (1) a) pontja is.

- A világ legtöbb országában is a részvénytársaság, a szövetkezet és az egyesület az alapvető biztosítóintézeti forma.

- Az 1. sz. nem-élet irányelv (73/239) 3. § is elkülönülten kezeli az 1M ECU-t meg nem haladó kis biztosítási egyesületeket.

- A német szabályozásban is egyszerűsített szabályok érvényesek az ún. kis biztosítási egyesületekre.

- Az EK irányelvei nem taglalják, hogy mit lehet, illetve nem lehet előírni egy-egy jogi formának megfelelően az egyes biztosítók tevékenységi körére vonatkozóan.

6. A biztosításközvetítőkkel foglalkozó általános rész (31-38. §) nincs ellentmondásban az erre vonatkozó EK joganyaggal.

- A biztosításközvetítőkről rendelkező 77/92/EGK sz. irányelv 2. § (2) bekezdésében tételesen felsorolják, hogy mely országban milyen 4-6 elnevezést fogadnak el "közvetítőként".

- Ugyanezen szabály 2. § (1), illetve a (2) bekezdése alapján kimutatható, hogy - megnevezés nélkül - a biztosítási alkusz (makler), ügynök illetve vezérügynök funkciókat ellátókról van szó.

 7. A törvényben szereplő engedélyezési tárgykörök (43 .§) általában véve szűkebbek, mint a 2. sz. irányelvben lévők, ám szélesebbek, mint a liberalizált 3. sz. irányelvben foglaltak ( (92/C/93/01) 29. §).

- Az alapításhoz és a tevékenység megkezdéséhez /40. § (1) a)/ még a 3. sz. irányelv (92/C/93/01) 4. §-a szerint is kell az engedély.

- A biztosítási termékengedélyeztetést (43. § (1) c), illetve 60. § (2) bekezdés) a 2. sz. irányelv (pl. 88/357/EGK) 9. § (2) bekezdése (az 5. § d) csak bizonyos típusú nagykockázatokra vonatkozóan szünteti meg. (Hasonló a helyzet a díj-megállapításnál, illetve az árszabályozásnál.)

- A biztosítási alkusz tevékenységének engedélykötelezettségét /43. § (1) f)/ a 77/92/EGK 3-4. §-a tételesen is meghatározza. Az 5-7. § ugyanakkor lehetőséget ad arra is, hogy meghatározott mértékig szigorúbb vagy enyhébb előírásokat is meghatározhasson egy-egy ország.

 A 10. § (5) ugyanakkor megadja a felhatalmazást, hogy a származási ország felügyelete bizonyítékokat kérjen az alkusz "pénzügyi teljesítőképességéről". Az EK 92/48/EGK számú, a biztosításközvetítőkre vonatkozó külön ajánlásának 4. § (5) bekezdése szerint ugyanakkor "a pénzügyi teljesítőképességhez szükséges tőke mértékét és módját a tagországok (maguk) határozhatják meg".

- A biztosítótársaságok befektetéseinek minőségére és mennyiségére vonatkozó előírásokat /43. § (1) g)/ még a 3. sz. irányelv is tartalmaz: /92/C/93/01) 22. § (1) bekezdése.

- A befolyásoló részesedés szerzését vagy eladását a 3. sz. irányelv szerint a (92/C/93/01) 1. § g) pontjában illetve a 15. § (1)-(2) bekezdésben meghatározott mértékeknél be kell jelenteni. A felügyeletnek 3 hónapon belül joga van az ügyletet elutasítani.

8. Biztosító alapítási és tevékenységi engedélye(zése) (44-56. §) néhány helyen eltér.

- Az alapítási és a tevékenységi engedélyt lehet "egy-, vagy két lépcsősen" kiadni; az EK erről nem rendelkezik. (Más kérdés, hogy valójában az "egylépcsős" engedélyről szólnak a jogszabályok.

- A 3. sz. irányelv (92/C/93/01) 6. §-a szerint már az alapítási engedélyhez is több, illetve szigorúbb feltételeket kellene bekérni. Ugyanis már akkor kérik az üzleti tervet, /6. § b), c)/, a minimális biztonsági alap /d) pont/ és a személyi feltételek meglétének az igazolását /e) pont/. A törvény két lépcsőben történő engedélyezést tartalmaz.

 A törvény szerint a Felügyelet a biztosítási tevékenység megkezdését engedélyezi.

- A tevékenység engedélyezési kérelem felügyeleti elutasítása /44. § (2) és a 71. § (3) bekezdése a nemzetközi szabványokhoz közelít. A "liberális" 3. sz. irányelv (92/C/93/01) 8. §-a és az 5769/91/ SURE 7. §-a ugyanis szó szerint a következőt írta elő: "A származási ország felügyeleti hatóságai csak akkor adnak ki egy biztosítónak tevékenységi engedélyt, ha közölték a felügyelettel mindazon jogi vagy természetes személyek nevét (identitását) és részesedésének mértékét, akik közvetlenül vagy közvetve a befolyásoló részesedést meghaladó részvénnyel vagy jogosítvánnyal rendelkeznek. A hatóságok megtagadják az engedélyt, ha nincsenek arról meggyőződve, hogy az érintett részvénytulajdonosok vagy jogosítvánnyal rendelkezők nem felelnek meg egy biztosítóintézet szolid és körültekintő vezetése érdekében (velük szemben) támasztható követelményeknek".

- A biztosítási ág szerint történő, ún. elválasztott engedélyezés /45. §/ már 1973. óta az európai biztosításügy egyik (igaz, ma is vitatott) alapszabálya. (Vö. (73/239/EGK) 7. § (1)-(2), illetve a Függelékben közölt kockázati besorolással.)

- A biztosító alapításához szükséges tőke szabályozása (46. §) a mai német szabályozás logikájának felel meg, (VAG 22. §) s így részben ellentétben áll az EK irányelveivel. Mindhárom irányelv fenntartja ugyanis a minimális biztonsági alap, illetve a szavatoló tőke megkövetelésére vonatkozó igényt (ld. 73/239. 11. § (1) d) és 17. §, illetve (92/C/93/01) 7. § c) és h) pontjait.)

- A biztosító "indulásához" szükséges ún. organizációs tőkét /46. § (2)/ azonban az EK nem ismer. Igaz, ehelyett azonban az első, és a második irányelv is elfogadta a minimális biztonsági alap egynegyedét kitevő óvadék (kaució) esetenkénti megkövetelését. (Ld. (73/239/EGK) 23. § (2) e), továbbá - 84/641. 12. § alapján - uo. 26. § (1) b), illetve az életbiztosításoknál (79/267/EGK) 30. § (1) b)./ Ez a pont a magyar gazdaság jelenlegi igen kockázatos viszonyai miatt került elfogadásra.

- A biztosító egyesületek alacsonyabb tőkeigénye megfelel a nemzetközi szokásoknak, a nemzeti szabályoknak, illetve az 1. sz. irányelv (73/239/EGK) 17. § (2) b) pontjának.

- Az üzleti terv (47. §) előírásai megfelelnek a nemzetközi szokásoknak, a nemzeti előírásoknak és az EK-irányelveknek. /Vö. (73/239) 11. §; (88/357)/ 9. § És (92/C/93/01/ 6. § (1) c) és 7. §.) Az utoljára említett "liberális" 3. Irányelv 7. §-a azonban jóval szigorúbb előírásokat tartalmaz, mivel pl. a viszontbiztosítási politika alapjairól, az elindulás költségeiről szóló részletes költség-elemzéseket stb. is megkövetelik.

- A biztosító vezetőire vonatkozó személyi feltételek meghatározása is eltér az EK előírásoktól. Az EK 3. sz. irányelve - a nemzetközi szokásjognak és a mai nemzeti előírásoknak megfelelően - valamennyi vezetőre és a felügyeletnek sokkal nagyobb mérlegelési jogot és felelősséget nyújtva határozza meg a követelményeket. A korábban idézett ún. tulajdonos-kontrollt ugyanis a 3. sz. Irányelv (92/C/93/01) 6. § (1) e) pontja a következő menedzser-kontrollal egészíti ki: "A származási ország (felügyelete) megköveteli, hogy az engedélyt kérő biztosítót... valóban olyan személyek vezessék, akik rendelkeznek a kívánatos megbízhatósággal és a szükséges szakmai előképzettséggel (qualifikációval), illetve szakmai tapasztalattal...". Erre épül tehát a már említett (92/C/93/01) 8. §-ban a hatóságok számára nyújtott elutasítási indok. A törvény csak a 49. § (1) bekezdésben meghatározott 5 vezetőnél kíván meg - az EK-ban kívánatosnál sokkal egyértelműbben megfogalmazott, s ugyanakkor sokkal enyhébb - feltételeket. Az EK-ban ugyanis a felügyelet jogává és kötelességévé teszik, hogy meghatározza a vizsgálandó személyek körét. Ott a biztosítónak kell meggyőznie (bizonyítékot szolgáltatnia) a "megbízhatóságról", a "megfelelő szakmai képesítésről" és "tapasztalatról", illetve az "óvatos és körültekintő" üzletvitelre való alkalmasságról a felügyeletet.

- A "jó üzleti hírnév" (55. §) esetében az EK joganyag - megfelelően a nemzetközi, illetve a nemzeti szabványoknak - tudatosan majdnem fél tucat ilyen jellegű fogalmat használ ott, ahol a felügyeletre hagyja az elbírálás kötelességét. Néhány példa az EK-fogalomhasználatról. "közösségi érdek", "a biztosított különleges érdekének védelme", "a károsultak érdekeinek védelme", "a biztosított érdeke", "a biztosított érdek", illetve "óvatos és körültekintő", "megfelelő szakmai képzettségű" stb. (S tudnunk kell: egy polgári demokrácia jogalkotói - ha az szükséges - roppant pontosan (szűken) is tudják a fogalmakat használni.) A már említett példák mellett ld. pl. (92/C/93/01) 9. § (3) szerint a felügyelet megkövetelheti, hogy "a biztosító rendszer szerinti szervezettel és könyvvitellel, továbbá megfelelő belső ellenőrzéssel rendelkezzen", s "a különböző országok felügyeletei mindazon tájékoztatást megadhatják egymásnak, amely célszerű a felügyeleti munka szempontjából" /11. § alapján a 73/239 19. § (2)/.

- A tételes követelmények harmonizálása érdekében rendezi a törvény a biztosítási alkuszokkal /33. § (3) c)/, illetve a felügyelet vezetőivel szembeni /104. § (2)-(3)/ szakmai előfeltételeket is, mivel sem az EK, sem egy fejlett biztosításüggyel rendelkező ország nem menti fel e követelmények alól a felügyeletét.

- A tárgyi feltételek minimális mértékével (56. §) a fejlett piacgazdaságokban készült EK irányelvek közvetlenül értelemszerűen nem foglalkoztak. A 3. sz (92/C/93/01) Irányelv 6. § (3), 7. § d) pontja tételesen kiemeli azonban az ún. segítségnyújtási biztosításnál (1. sz. melléklet, A-rész, 18. pont) a tárgyi és személyi feltételek tételes (le)ellenőrizhetőségét.

9. A biztosítási tevékenység módosítása és az állomány-átruházás (IV. fejezet 57-59. §) megfelel az EK előírásainak. Az EK 3. sz. irányelvének (92/C/93/01) 12. § alapján a származási ország felügyelete - a tevékenységi ország hatóságával konzultálva, illetve az ottani szerződési jog előírásait figyelembe véve - hagyja jóvá az átruházást. A tevékenység módosítására pedig máig érvényes az 1988-ból származó 2. sz. irányelv (88/357/EGK) 17. §-ban előírt, az adat-módosítási engedélyeztetésre vonatkozó előírás.

10. A biztosítási módozatok részleges engedélyeztetése (60-65. §) a törvényben enyhébb, mint a 2. sz. irányelv, ám ugyanakkor még szigorúbb, mint a liberalizációt hirdető 3. sz. EK-irányelv előírásai.

- Az 1. sz. irányelv pl. nem-élet biztosításnál a 73/239/EGK 9. § a) pontja szerint az (általános) szerződési feltételeket, a b) pontja alapján pedig a díjat is engedélyeztetni kellett. A 2. sz. irányelv (88/357) 9. § (1) bekezdése azonban csak a nagykockázatok (ipari és vagyonbiztosítások-)ra vonatkozóan /5. § d)/ számolta fel az engedélyeztetést. (Emellett részleges mentesítést adott néhány még inkább sajátos kockázatnál a 12. § (2) bekezdés, illetve a kötelező gépjárműfelelősséggel foglalkozó többi előírás.) A 9. § (2) azonban a következő alapelvet fogalmazta meg: "Az érintett kockázatokra vonatkozó jogi és egyéb előírások betartásának felügyelete miatt csak az (említett) feltételek és az egyéb dokumentumok szúrópróbaszerű (nem-szisztematikus) átadását lehet megkövetelni, anélkül, hogy ez a biztosító számára a tevékenység gyakorlásának előfeltételét jelentené." A 3. sz. irányelv (92/C/93/01) 6. § (3) 2. mondata ezt úgy pontosította, hogy nem lehet "előzetes engedélyezésre vonatkozó olyan előírásokat kiadni, amely az általános és különös szerződési feltételek, a díjak, továbbá a formanyomtatványok és a biztosító és biztosított közötti kapcsolatban használatos nyomtatványok előzetes engedélyezését vagy rendszeres elemzését követeli meg."

 A törvény túllépett a 2. sz. irányelv adta lehetőségen azzal, hogy nemcsak a "nagy kockázatokra", hanem lényegében minden vagyonbiztosítási ágra feladta a termékengedélyezést (57. § (1)-(2)). (Itt ugyanakkor áttért a 3. sz. irányelvnek megfelelő "utólagos" ellenőrzésre - ld. a törvény 58. § (3), illetve 4. sz. melléklete.)

 A magyar biztosítási piac fejlettségének megfelelő részleges (személy-biztosítási) engedélyezés így messze megfelel az EK 1. és 2. irányelveiben, illetve a ma Európa többségében érvényes nemzeti szabályozásokban követelteknek. (Ld. 58. § (1)-(2), illetve 59-60. § és 3. sz. melléklet.) Sőt még a 3. sz. irányelv (92/C/93/01) 6. § (3) utolsó része is megengedi, hogy a tagországok bevezethessenek vagy megtarthassanak "minden olyan jogi vagy egyéb előírást, amely a rendszernek megfelelő felügyelethez szükséges dokumentumok értékelése miatt szükséges".

- Az életbiztosítás esetében a törvény a kötelezően felszámítandó befektetési hozadékot (technikai kamatláb) maximálja (59. § (1)). Az EK erre vonatkozóan tételesen nem rendelkezik.

 A törvény azt a megoldást választotta, hogy a technikai kamatláb megállapítását PM rendelet hatáskörébe utalja.

- A törvény előírja, hogy a technikai kamatlábon felüli nyereség minimálisan 80%-át kötelező visszajuttatni a biztosítottaknak (62. § (2)). Az EK ilyen kötelezettséget szintén nem fogalmazott meg, Európa legtöbb országában azonban jelenleg is 95-98% közötti az "illő visszaadási hányad", illetve több országban 95%-ban kötelezően is előírt.

- A díjkalkuláció ellenőrzését (60. § (3), 63. §, 64. § b)). Az EK 1. és 2. számú irányelvei a törvénynél jóval nagyobb mértékben - tudniillik a nagykockázatokon kívül minden más esetben - lehetővé teszik. (Vö. nem-életnél: 73/239/EGK 9. § b), illetve 88/357/EGK 5. § d) és 9. § (2), továbbá életbiztosításnál 79/267/EGK 8. § (3) és 10. § (3), illetve 90/C/72/05 12. § c) harmadik gondolatjel.) Jellemző azonban, hogy még a 3. sz. irányelv (5769/91) 5. § (3) is óvatosan fogalmazza meg az életbiztosítási díjkalkuláció feladatát.

 "A biztosításmatematikai alapelveket érintő tagországokbeli jogszabályok betartásának ellenőrzése - mint egyetlen és egyedüli cél - érdekében a származási ország (felügyelete) megkövetelheti a díj kiszámításának és a technikai tartalékoknál alkalmazott alapelveknek részletes szisztematikus elemzését anélkül, hogy azt a biztosító számára a tevékenység gyakorlásának előfeltételéül szabná meg." Még meglepőbb, hogy a 3. sz. nem-élet irányelv (92/C/93/01) 6. § (3) második mondata is csak közvetve veti el a tarifa-ellenőrzést: "A tagországok nem követelhetik... meg a díjak előzetes engedélyeztetési vagy rendszeres elemzését szolgáló előírásokat." A harmadik mondat azonban kiegészíti ezt a tételt. "A díjak (biztosító által javasolt) emelésének előzetes bejelentését vagy engedélyezését a tagországok csak az általános árszabályozás elemeként tarthatják meg vagy vezethetik be."

 A törvény így nem csak az 1. és 2. EK-irányelveknek felel meg, hanem nagyrészt még a 3. sz. irányelv teljes elfogadása esetében is fenntartható. (Ti. a felügyelet már most sem a bruttó díj, hanem csak a díjkalkulációk ellenőrzését, illetve kizárólag a díjkövető emelést kívánja meg engedélyeztetési előfeltételként fenntartani.)

11. A külföldi részvétel engedélyeztetése (66. §) bizonyos mértékben eltér el az EK előírásoktól, technikailag azonban már azonos a megoldás.

 Az EK joganyag egységesítésének éppen az volt a legfontosabb oka, hogy a biztosítók, a képviseleteik, a fiókjaik számára minden EK-tagországban azonos általános és különös feltételek álljanak a rendelkezésre, függetlenül attól, hogy belföldi, vagy külföldi személyről van-e szó. A 2. sz. nem-élet irányelv (88/357) 3. § (2)-(3) bekezdései ezért csak a speciális előírások fennmaradását engedélyezik. A "letelepedési", illetve "szolgáltatási szabadság" elveinek megfelelően, egyetlen európai kormánynak sem marad fenn a mérlegelési joga. (Kizárólag a felügyelet mérlegelhet ott, függetlenül a származástól.) (Ma csak Ausztriában gyakorolt a kormány-engedélyeztetés.) Az 1. sz. irányelv (73/239) 10. § (4) ugyanis 1973-ban kimondta, hogy "a piaci szükségletre irányú vizsgálattól nem szabad függővé tenni a (biztosító) engedélyeztetését".

 Az európai szabályozás logikája ugyanis nemcsak a külföldiek, hanem bármifajta tulajdonos több, mint 10%-os részesedésszerzésének bejelentése, illetve felügyelet általi elfogadása vagy elvetése esetén érvényesül. A 3. sz. nem-élet-irányelv (92/C/93/01) 15. § ezért igen alaposan megfogalmazza, hogy 10%, 20%, 33% vagy 50%-ot elérő, vagy azt túlhaladó részesedésszerzés, vagy leányvállalat-szerzés szándékáról a felügyeletnél bejelentést kell tenni (15. § (1), első rész). 3 hónapon belül - a tevékenységi ország felügyeletével való konzultáció után - emelhet vétót a származási ország felügyelete (15. § (1), második rész, első mondata). Ha azonban a felügyeletnek nincs ellenvetése, akkor határidőt szabva hagyja jóvá a tulajdonos váltást (15. § (1), második rész, második mondat). Az említett határértékek alá esés hasonlóan engedélyköteles (15. § (2)).

12. A különleges biztosítástípusok szabályai (67-70. §) teljesen megfelelnek az EK ezekre vonatkozó külön irányelveinek.

- A jogvédelmi biztosítás sajátosságaival (64. §) az EK külön irányelvben (87/344/EGK) foglalkozott. A törvény ennek lényegében a szó szerinti fordítása, illetve tömörítése.

- Biztosítási kötelezettség, illetve kötelező biztosítások előírásával általában (66. §) az EK 2. irányelvének (88/357) 8. §-a részletesen foglalkozik. Ez azonban nem mond ellent a törvénybeli (újra)szabályozás megkövetelésének.

13. A tulajdonosi részesedésszerzés (71. §) szabályozásával a külföldiek alapításának engedélyezésekor már foglalkoztunk.

 Az ott leírtak szerint a törvény nagyrészt megfelel az EK előírásainak, ám az Európában szokásosnál jóval kevesebb mérlegelési jogot és kötelezettséget ad a hazai felügyeletnek.

- Az EK előírásai hasonlóképpen 10%-hoz kötik a befolyásoló (kvalifikált) többséget. A 3. sz. irányelv 15. §-a azonban 20, 33 és 50%-os tulajdonszerzést jelöl ki határpontként. A törvény ennél óvatosabb, mivel 10 százalékonkénti részesedés-növekedést ír elő.

14. A biztosító vezetőire és alkalmazottaira vonatkozó (72-73. §) szabályokkal az EK-irányelvek nem foglalkoznak, így azokkal nem is kerülhettünk ellentmondásba.

- A törvényben a pénzintézeti tevékenységre vonatkozó jogszabályokkal való harmonizáció és az elmúlt évek bankcsődjeinek tapasztalatai miatt kerültek be ezek a szabályok.

15. A biztosító működési feltételeire vonatkozó előírások (74-95. §) alapvetően megfelelnek az EK jogszabályok irányának, néhol azonban annál kissé enyhébbek, másutt pedig szigorúbbak:

- A minimális díj elvével (74. §) az EK külön és közvetlenül nem foglalkozott. Az 1. sz. irányelv (73/239) 9. § b) ugyanis a 2. irányelv (88/357/EGK) 9. § (1) után is nagyrészt érvényben maradt, méghozzá a teljes díj állami ellenőrzésére vonatkozóan. A díjképzés alapelveivel foglalkozó ezen pont szempontjából azonban még a 3. sz. irányelv sem jelent áthidalhatatlan ellentétet, mivel a (92/C/93/01) 6. § (3) csak a teljes díj, illetve a bruttó díj emelésének az előzetes engedélyezését tiltja meg.

- A biztosítástechnikai tartalékok meghatározása és képzése (75-76. §) már korábban is nagyban közeledett az európai számvitel biztosítási részéhez.

 Az 182/1991. (XII. 30.) Korm. rendelet, illetve a 19/1991. (VII. 31.) PM rendelet előírásai ugyanis nagyrészt a nemzetközi gyakorlathoz közeli rendszert határoztak meg. A tartalékok funkciójára vonatkozó meghatározások (75. § (1)-(2) bekezdései), így szinte szószerint megfelelnek mind az 1. sz. irányelv (73/239 EGK) 15. § (1)-(2) bekezdéseinek, mind a 3. sz. irányelv (92/C/93/01) 17. § alapján megfogalmazott 1992-es módosításnak. A viszontbiztosításba adott részre vonatkozó előírás (75. § (3)) hasonlóképpen megfelel ezért a 3. sz. irányelv (92/C/93/01) 17. § alapján kialakult a 73/239/EGK 15. § (3). Az együttbiztosítás tartalékolására vonatkozó előírás 75. § (4) pedig megfelel az együttbiztosításra vonatkozó (78/473/EGK) 4. § (2) utolsó mondatában megadott alternatív változatok egyikének.

- A szavatoló tőke számítás elveire és összetevőire vonatkozó előírások a törvényben (77-78. §, illetve az 5. sz. melléklet) szó szerint azonosak az EK szabályokkal - 73/239 15-17. §, 92/C/93/01. 17-18. § -, igaz némi megszigorítással. A törvény 75. § (1) nem tartalmazza az ún. titkos tartalékok figyelembe vételét. (73/239. 16. § (1) hatodik gondolatjellel.) és a jövő évekbeli nyereséget (79/267/EGK 18. § (3).)

- A biztonsági tőke szabályozása (79-81. §) logikájában teljesen megfelel az EK irányelveknek, mértékeiben azonban jelentősen eltér azoktól. A (73/239/EGK) 1. sz. irányelv 17. § (2) a) pontjának megfelelő ugyanis a törvény 77. § (1) a) pontja, ám a forint-értékek - a magyar gazdaság jelenlegi kockázati viszonyai miatt - magasabbak az ECU-ból átszámítható mértékeknél. Az EK-ban ugyanis kb. 25-50 MFt-tal teljesíteni lehet a minimális biztonsági alapra vonatkozó követelményeket. A biztosítási egyesületekre vonatkozó alacsonyabb mérték jogosultságát az EK is elismeri a 73/239/EGK 17. § (2) c) pontjával, illetve a 79/267/EGK 20. § (2) bekezdésével, a szövetkezetekkel pedig nem is foglalkoznak külön. A több biztosítási ágazatban tevékenykedő cégek kötelezettségét előíró 78. § pedig megfelel a 73/239. irányelv 17. § (2) b) pontjának.

- A szanálási terv előírása (82. §) szinte szó szerint megfelel az 1. sz. irányelv (73/239/EGK) 20. § (2) bekezdés első részének, melyet a 3. sz. irányelv (92/C/93/01) 13. §-a alakított ki.

- A pénzügyi terv szabályozása (83. §) hasonlóképpen lényegében szó szerint megfelel az EK 73/239. irányelve 20. § (3) bekezdés első részének, illetve a (92/C/93/01) 13. §-ának.

- A befektetési szabályok (84-89. §) lényegében megfelelnek az EK előírásainak, bár az említett pénzügytechnikai eszközök részben visszatükrözik a magyar monetarizáltságot. A 3. sz. irányelv pl. nem-életnél (92/C/93/01/EGK) 21. § (1) a)-c) pontjai lényegében megegyeznek a törvény 86. §-ában lévő felsorolással, illetve a 20. § (1) bekezdésben lévő kulcsszámok ugyanolyan logikával - csak más mértékekkel - kerültek meghatározásra, mint a 86-88. § előírásai. (A 3. sz. életbiztosítási irányelveknél - 5769/91/EGK esetében - a 18. illetve a 19. § tartalmazzák a megfelelő előírásokat.) A tartalékokról való beszámolási kötelezettség ugyanakkor megfelel az EK 1. sz. irányelve (73/239/EGK) 19. §-ban meghatározott évenkénti, illetve rendszeres időközönkénti adatszolgáltatási kötelezettségnek.

- A vagyonnyilvántartásra vonatkozó előírásokat (90. §) az EK külön nem szabályozza. A "németes" felügyeleti rendszerre jellemző elkülönített kimutatást azonban az 1. sz. irányelv (73/239) 18. § (2) bekezdésének első és második része az NSZK-ra és Dániára nevesítve is engedélyezte.

- A biztosító könyvvezetése és éves beszámolója (91-93. §) a nemzetközi szabványoknak megfelelő alapelveket rögzíti. A beszámoló alapelvei a törvényben így megfelelnek a 78/660/EGK sz. irányelv 2-3. § szakaszában foglaltaknak. A könyvvizsgáló(k) feladata (94-95. §) pedig levezethető ugyanezen irányelv 48. és 51. §-ából.

16. Az ügyfélforgalommal kapcsolatos szabályok nagy részével (96-102. §) az EK külön nem foglalkozott.

- Kivételt képez a kábítószer-kereskedelemmel és pénzmosással összefüggő tájékoztatási kötelezettség /97. § (4) a) és d)/, amely a nemzetközi egyezményeknek megfelel.

- Az ügyfelek tájékoztatásának a kötelezettsége (102. §, illetve a 6. sz. melléklet) azonban az EK számára is nagy jelentőségű. A mai német felügyeleti törvénynek szó szerint megfelelő részletezettséget azonban az EK nem ír elő. A 3. sz. irányelv (92/C/93/01) 31. § (1) bekezdése két esetben azonban itt is tételesen előírja a biztosított tájékoztatásának a kötelezettségét.

17. A Felügyeletek jogállásával (Nyolcadik rész, I. fejezet, 103-106. §) az EK külön nem foglalkozik. A felügyeleti ellenőrzés rendszerének (II. fejezet, 107-118. §) azonban minden elemét tartalmazzák az EK-irányelvek.

- A folyamatos ellenőrzés (108-109. §) szerinti adatokat a biztosítók az EK (73/239. sz.) 1. irányelve 19. §-a (1) alapján kötelesek megadni. A "liberális" 3. sz. (élet) irányelv (92/C/93/01) ezt kiegészítő 11. § alapján rendszeresen be is kérhetnek dokumentumokat, statisztikai kimutatásokat: /19. § (2)/. A 19. § (3) bekezdés pedig általában is megadja a tagállamoknak a felhatalmazást arra, hogy "az olyan szükséges előírásokat kiadják, amelyek alapján az illetékes hatóságok rendelkeznek (mindazon) jogosítványokkal és eszközökkel, amelyek a területükön lévő biztosítók felügyeletéhez ... megkövetelt". "Ezek sorába pedig beletartozhat a biztosítóra vonatkozó dokumentumok bekérése, a biztosítói helységek helyszínen való vizsgálata."

- Átfogó ellenőrzést (110-113. §) külön az EK nem ismer, mivel már a "pénzügyi ellenőrzéstől" is megköveteli még a liberális 3. sz. irányelv (92/C/93/01/EGK) 9. §-a is, hogy az "átfogja a biztosító egész üzleti tevékenységét, beleértve a szavatolótőke vizsgálatát, a biztosítástechnikai tartalékok és a megfelelő értékű (reprezentatív) vagyontárgyak képzését, a származási országban érvényes jogszabályoknak vagy az Európai Közösség által meghatározott előírásokon alapuló gyakorlati módszereknek (praktikáknak) megfelelően". Az EK ugyanakkor "a biztosítottak érdekének veszélyeztetése esetén minden olyan eszköz biztosító elleni felhasználását megengedi, amely az érvényes jogszabályokkal összhangban áll, s a szabálytalanság elkerülését vagy megszüntetését szolgálja." /73/239/EGK 19. § (3) b)/. S ugyanezen bekezdés c) pontja alapján felhatalmazzák a hatóságot, hogy "ezen intézkedéseket - ha szükséges - kényszerítő jelleggel, adott esetben pedig a bíróság bekapcsolásával hajtsa végre". A törvény a "liberális" EK-irányelveknél tehát körülhatároltabb, az egyes nemzeti (pl. német, angol, spanyol stb.) jogosítványokhoz képest pedig egyértelműen szűkebb jogosítványokat nyújt.

- Felügyeleti biztossal (116-118. §) külön az EK nem foglalkozik, mivel mint az az előző pontban is megfogalmazást nyert - szükség esetén - mindenfajta szükséges eszköz igénybevételére felhatalmazott, illetve kötelezett a felügyelet. Ezt a személyt azonban a német, osztrák és az angol szabályozás többé-kevésbé meghatározza.

18. A Felügyelet dolgozóira vonatkozó szabályokkal (III. fejezet 119-121. §) az EK nem foglalkozik. A Felügyelet eljárását, intézkedéseit (IV. fejezet 122-132. §) azonban részben érintik az EK előírások, amelyek - hasonlóan az egyes nemzeti szabályozásokhoz - általában szigorúbbak, határozottabbak.

19. A versenyszabályok (137. §, illetve 173. §) lényegében megfelelnek az EK biztosítási versenyre vonatkozó 1534/91. számú rendeletének.

20. A biztosítók bejelentési kötelezettségét (138. §), illetve a biztosításközvetítők bejelentési kötelezettségeit (139. §) egyetlen EK-irányelv sem gyűjti össze tételesen.

21. A szükséghelyzetben megteendő-megtehető felügyeleti intézkedésekre (143. §) egyszerűsített megoldással él az EK.

 A 3. sz. irányelv (92/C/93/01) 20. § (2) és 22. § (1) alapján "szükség esetén", "különleges feltételek között" a felügyelet minden szükséges intézkedést megtehet a biztosítottak érdekének védelmében, és meg is kell tennie. A felügyelet ezen általános és vitathatatlanul erős jogosítványa azonban pl. visszahívás esetén "kielégítő indoklást" és az érintett biztosító (arról való) tájékoztatását követeli meg /73/239/EGK 22. § (2)./ Ez egyben azt is jelenti tehát, hogy az Európai Közösség felügyeleteinek bírósági megtámadhatóságával és kártérítési kötelezettséggel kell szembenézniük az esetleges tévedésük esetén. (Ld. 73/239/EGK 22. § (5) utolsó mondata. A törvény szerint a bírósági megtámadhatóság és a kártérítési kötelezettség a Felügyeletet is fenyegeti, igaz, a megfelelő intézkedés lehetőségének hiánya mellett.)

22. A biztosító felszámolásának, illetve végelszámolásának különleges szabályai (144-150. §) eltérnek az EK felszámolásra vonatkozó külön törvényben (89/C/253/04) foglaltaktól, illetve a német nemzeti szabályoktól.

- A biztosító vagyonának listázását (148. §) az EK is megköveteli (EK 89/C 253/01/EGK). A kielégítési sorrend /149. § (2)/ azonban az EK-ban megbomlik attól függően, hogy nem-életbiztosítóról /19. § (1)/, vagy életbiztosítóról /19. § (2)/ van-e szó.

23. Az ún. ügyfélvédelmi alapot (153. §) az EK közvetve elfogadja.

 Az 3. sz. irányelv (92/C/93/01) 45. § (2) bekezdése ugyanis azt mondja ki: "Ez az irányelv nem korlátozza a tagországok arra vonatkozó jogát, hogy a területükön tevékenykedő biztosítók számára - a többi biztosítóval azonos feltételek között - a biztosítottakat kártalanító vagy a károsult harmadik (személyt) garantáló Alapba való befizetést írjanak elő".

24. Az átmeneti rendelkezések legtöbbjének megfelelő, - vagy legalábbis hasonló - előírást, az EK irányelvei is tartalmaznak.

- Egy-egy cég (pl. a Magyar Exporthitel Biztosító Rt. kivételes kezelésére (157. §) jó néhány példát láthatunk. Így pl. az 1. sz. irányelv (73/239/EGK) 4. § a) pontja csak Németországban 14 céget nevesít, a b) Franciaországban 7 biztosítót említ stb. a mentesítésekre vonatkozóan, s indokolás nélkül.

- A biztosítási alkuszok működési feltételeinek megteremtéséhez hasonlóan /159. § (1)/ az EK megfelelő irányelve (77/92 EGK) 10-11. §-a is lehetőséget ad a rendkívüli módszerek (pl. ünnepélyes eskün vagy két tanúval való aláíráson nyugvó igazolások) alkalmazására.

- A biztosító tartalék-hiányának rendezésére vonatkozó 2 éves átmenetet (162. §) sem az EK, sem pedig bármely fejlett biztosításüggyel rendelkező ország szabályozása nem ismeri (el). Ebben az esetben ugyanis a biztosítót azonnal fel kellene számolni (89/C/253/04/EGK 4. § (1) b) pontjával, felszámolási indokolásával.) Igaz, kivételt képezett az EK-hoz csatlakozó Spanyolország, Görögország és Portugália. A 3. sz. irányelv (92/C/93/01) 50. § b) pontja alapján ugyanis 1996 vagy 1998 végéig átmeneti időt kaptak.

- A minimális szavatoló tőke feltöltésére (163. §) az EK is éveket adott az egyes intézményei számára. (73/239/EGK 30. § (2) - (3).).

- A korábban engedélyezett módozatok különleges kezelése (164. §) szintén nem ismeretlen az EK előtt. Így a 3. sz. EK-irányelv (92/C/93/01) 54. § (1) - (2) a balesetbiztosítási szerződésekkel szembeni újfajta követelmények pótlását határozta meg.

25. A mellékletek legtöbbje szó szerint, illetve nagyrészt megfelel vagy az EK-irányelveknek, vagy valamelyik ország, - legtöbbször az NSZK vagy Ausztria - előírásának.

- Az 1. sz. melléklet azonos az 1. számú EK nem-élet Irányelv függelékében közölt kockázati felsorolással.

- A 4. sz. melléklet EK-jogszabályokhoz való viszonyát már korábban érintettük, s jeleztük az ellentét hiányát.

- Az 5. sz. melléklet szó szerint megfelel az EK már idézett előírásainak (73/239) 15-17. §, (92/C/93/01) 17-18. §.

-----STARTING---POINT---RESZLETES---

ELSŐ RÉSZ

 ÁLTALÁNOS RENDELKEZÉSEK

A törvény hatálya

Az 1. §-hoz

A törvény hatálya az Európai Közösség többször módosított 73/239/EGK és 79/267/EGK számú - első generációs biztosítási - irányelveiben megfogalmazott szabályok figyelembevételével került meghatározásra. A törvény a más országokban bejegyzett biztosítók magyarországi képviselete terén nem követi a 92/49/EGK és a 92/96/EGK számú irányelvek előírásait, mivel ezek alkalmazására csak az Európai Közösséghez való kapcsolódás magasabb szintjén kerülhet sor.

A törvény hatálya kiterjed a belföldön folytatott biztosítási és azzal közvetlenül összefüggő tevékenységre. A törvény hatályát kiterjeszti a biztosítási rendszer további, biztosítónak nem minősülő szereplőinek tevékenységére is. Így hatálya alá tartozik a biztosításközvetítői és a biztosítási szaktanácsadói, valamint a külföldi székhelyű biztosító magyarországi képviselete által folytatott tevékenység. Ennek megfelelően a törvény irányadó a biztosítási rendszer minden résztvevőjének tevékenysége számára. A biztosítási rendszer résztvevőin kívül - speciális szabályként - a hatály kiterjed a belföldiek által külföldi biztosítóval kötött biztosítási szerződések egyes eseteire is.

A törvénynek a nemzetközi normákkal összhangban lévő rendelkezése megteremti a belföldi biztosító külföldön történő megjelenésének lehetőségét. Kimondja, hogy rendelkezései a belföldinek minősülő biztosító külföldön végzett biztosítási, illetve biztosítói képviseleti tevékenységére csak abban az esetben terjednek ki, ha a belföldi biztosító külföldön folytatott tevékenységének helye szerinti ország jogszabálya vagy nemzetközi szerződés eltérően nem rendelkezik.

A 2. §-hoz

A törvény hatálya nem terjed ki számos, biztosítási tevékenységnek minősülő, illetve a biztosítási tevékenységhez több szoros kapcsolódási ponttal illeszkedő, ám lényegi elemekben attól különböző területre. Így a törvény rendelkezéseit nem kell alkalmaznia társadalombiztosítási tevékenységre, továbbá azon ellátási, támogatási és segélyezési célokat szolgáló intézmény tevékenységére, amely a rendelkezésre álló eszközök mértékétől függően nyújt szolgáltatást és amelynél a tagsági díjat átalányként határozzák meg; és az ún. felosztó -kirovó rendszerre. Nem tartozik a törvény hatály alá az állami megbízásból vagy állami garanciával végzett exporthitel-biztosítási tevékenység. Az Európai Közösség vonatkozó normáiban foglaltakkal összhangban kerül kimondásra az, hogy a Nemzetközi Zöld Kártya Egyezményből eredő feladatok ellátására nem terjed ki a törvény hatálya. Hasonlóan nem tartozik a törvény hatálya alá a külön törvényben szabályozott, a gépjárművek kötelező felelősségbiztosítási rendszeréhez kapcsolódó Gépjármű Felelősségbiztosítási Kárrendezési Alap kezelése sem.

A törvény ugyanakkor lehetővé kívánja tenni, hogy a biztosító külön jogszabályban meghatározott szolgáltatások teljesítésével - így különösen viszontbiztosítás nyújtásával, meghatározott részfeladatok külön megállapodás alapján való ellátásával - segítse a társadalombiztosítás és az önkéntes kölcsönös biztosító pénztárak tevékenységét, továbbá harmonikusabbá téve az egyéni és társadalmi szinten jelentkező biztosítás iránti igények kielégítésére hivatott intézmények közötti együttműködést.

Összhangban az Európai Közösség 84/641/EGK számú irányelvével kerül ki a törvény hatálya alól az egyébként a segítségnyújtási biztosítási ágazatba tartozó, biztosítónak nem minősülő intézmény által végzett tevékenység, amennyiben azt - nemzetközi egyezmények alapján - már a törvény hatályba lépését megelőzően is folytatta az érintett intézmény.

Fogalmak

A 3. §-hoz

A törvény - az önkéntes jogkövetés és az egyértelmű jogalkalmazás elősegítése érdekében - megadja a törvény rendelkezéseiben szereplő azon fogalmakat, amelyeket külön nem határoz meg a későbbiekben. A fogalmak meghatározása során a törvény a kialakult magyar biztosítási szóhasználatban elfogadott meghatározásokat tartja szem előtt, ugyanakkor összhangot kíván létrehozni az Európai Közösség biztosítási jogában használatos fogalom meghatározásokkal is.

Kiemelkedő jelentőséggel bír a biztosítottak érdekének védelme fogalom meghatározása. Ennek révén mód nyílik arra, hogy a Felügyelet a biztosítási szolgáltatások anyagi biztonságának védelme, valamint a biztosítottak jogi biztonságának megóvása végett élhessen a törvényben meghatározott jogaival. Felléphet így a biztosítók részéről az ügyfelek számára készített írásbeli anyagok világos, közérthető és a magyar nyelv szabályainak megfelelő megalkotása érdekében is.

 A biztosítási tevékenység, a biztosításközvetítői és a biztosítási szaktanácsadói tevékenység alapfeltételei

A 4-5. §-hoz

Biztosítási tevékenységet csak a törvény rendelkezései szerint működő biztosító végezhet. Különös jelentősége van ezért a törvény hatálya szempontjából is kiemelt fontosságú fogalom meghatározásának. A biztosítási tevékenység klasszikus ismérveire is támaszkodó fogalomhasználat lehetővé teszi, hogy az alkalmazási kör állandóan kibővülhessen az új, a fejlett biztosítási piacokon már jelentőséggel bíró, sajátos, biztosítási elemeket is tartalmazó ügyletekkel, így például a feltőkésítési szerződéssel.

A nemzetközi normáknak megfelelően a törvény a biztosító számára megengedetten végzet tevékenységnek minősíti a biztosító pénzeszközeinek a biztosító általi kezelését és befektetését is. E körbe azonban csak a saját forrásait jelentő határidős, opciós és más érték-papírpiaci ügyletek, illetve hasonló pénzügyi műveletek tartoznak akkor, ha ezek az ügyletek (műveletek) a biztosító már meglévő vagyontárgyainak vagy a későbbiekben megszerzendő értékpapírjainak az árfolyam- és kamatkockázatát szolgálják, s az ebből adódó teljesítési kötelezettség nem veszélyezteti a biztosító biztonsági tőkéjét.

Az ügyfelek és a biztosításügy oldaláról jelentkező, illetve a nemzetközi szakmai követelmények által támasztott igényeknek megfelelően és érdekében a törvény a biztosítási, biztosítási alkuszi és biztosítási szaktanácsadói tevékenység Magyarországon történő folytatását csak a Felügyelet engedélyével bíró, belföldi székhelyű biztosító, biztosítási alkusz és biztosítási szaktanácsadó számára teszi lehetővé.

Elfogadva a biztosítási tevékenység egyes részterületeinek fokozott nemzetközi jellegét és a belföldi kockázatvállaló készség (biztosítási kapacitás) korlátozottságát, kimondásra kerül az is, hogy viszontbiztosítási tevékenységet külföldi székhelyű biztosító is végezhet.

A biztosítási tevékenység speciális jellegére tekintettel és az Európai Közösség által megalkotott, nemzetközileg elfogadott elveknek megfelelően mondja ki a törvény, hogy a biztosító csak biztosítási és azzal közvetlenül összefüggő tevékenységet folytathat.

A belföldi biztosítási piac szereplői és a külföldiek közötti kapcsolat a magyar gazdaság egészének érdekeit és hazánk devizahelyzetét szem előtt tartó rendelkezésekben kerül szabályozásra.

Az Európai Közösség és Magyarország között létrejött társulási megállapodás értelmében Magyarországot még nem terheli az a kötelezettség, hogy a biztosítási szolgáltatások piacát a külföldiek számára szabaddá tegye. A határon átnyúló szolgáltatás elvének érvényesülése, azaz, hogy külföldi biztosítók magyarországi cégalapítás és befektetés nélkül szabadon köthessenek belföldiekkel szerződést - még nem időszerű. A biztosítási piac védelme érdekében alapvető törekvés, hogy a belföldön lévő vagyoni értékek biztosítására belföldön kerüljön sor. Szükséges ezért a belföldiek és külföldiek közötti szerződéskötésekre vonatkozó korlátozásokat továbbra is fenntartani.

A fizetési feltételekre a devizagazdálkodásról szóló törvény rendelkezései vonatkoznak.

A törvény meghatározása a biztosítók ügyfeleinek és a biztosítási piac egészének védelme érdekében lefedi azt a tevékenységi kört, amelyre alkalmazni kell a jogszabály rendelkezéseit. Amennyiben valamely tevékenység megítélése vitás, akkor a biztosítási, illetve azzal közvetlenül összefüggő tevékenységgé történő minősítésről - a korábbi szabályozással összhangban - a Felügyelet határoz. A törvény a biztosítás és a vele érintkező területek - a fejlett biztosítási piacokon már ismert - közös termékeinek megjelenését elfogadva előírja a Felügyelet számára, hogy döntésének meghozatalához kérje ki az érintett egyéb államigazgatási szervek véleményét.

MÁSODIK RÉSZ

A BIZTOSÍTÁS RENDSZERE

I. FEJEZET

A BIZTOSÍTÁSI RENDSZER ALAPINTÉZMÉNYEI

A biztosítók

A 6. §-hoz

A hazai biztosítási rendszer hagyományait, a nemzetközi fejlődés irányait és a szervezeti sokszínűség jelentette előnyöket számításba véve teszi lehetővé a törvény, hogy biztosító részvénytársaságként, szövetkezetként vagy egyesületként működjön.

 A biztosító részvénytársaság

A 7. §-hoz

A biztosítási tevékenységet végző intézmények legelterjedtebb formája, a biztosító részvénytársaság a törvény szerint a biztosítási tevékenység teljes körét végezheti. A gazdasági társaságokról szóló 1988. évi VI. törvény rendelkezései a törvényben meghatározott eltérésekkel alkalmazandók a biztosító részvénytársaságra. Ezen különbségeket a biztosítási piac védelme indokolja, szigorítva így a részvénytársaság létrehozásának szabályait. A biztosítottak díjainak kezelésével és befektetésével kapcsolatos jogosítványok átengedése indokolja a tulajdonlási szabályoknak az Európai Közösség irányelveinek megfelelően szigorú voltát.

A szavazati jog 10%-át vagy annak egész számú többszörösét elérő, illetve meghaladó részesedés megszerzését a törvény a Felügyelet engedélyéhez köti, míg az ezt el nem érő részesedés esetén bejelentési kötelezettséget ír elő. Ez a rendelkezés különösen fontos az átalakulás és a gyors fejlődés szakaszában lévő biztosításügy, illetve a modern biztosításüggyel most ismerkedő biztosítottak szempontjából. Lehetővé teszi ugyanis, hogy a felelőtlen vállalkozók jelentős tulajdoni részesedésen keresztül visszaéléseinek előzetesen gátat lehessen emelni.

A biztosító szövetkezet

A 8-16. §-hoz

Sok évtizedes hiányt kíván pótolni a törvény, mikor részletesen szabályozza a biztosító szövetkezet alapításának és működésének feltételeit. Ezt szolgálja a szövetkezetekről szóló 1992. évi I. törvényben meghatározott általános, a szövetkezetekre általában irányadó szabályoktól való eltérések meghatározása. A biztosítottak anyagi biztonságának megteremtése érdekében a biztosító szövetkezet alapításához szükséges részjegytőkén belüli pénzbeli hozzájárulás mértéke meghatározásra kerül. A törvény - az ügyfelekkel szemben elvállalt kötelezettségek azonnali teljesítésének lehetővé tétele végett - nem engedi meg az immateriális javak nem pénzbeli hozzájárulásban történő szerepeltetését. A szövetkezet biztonságos működését azonban a törvény más rendelkezései is szolgálják. Így a volt taggal (vagy örökösével) történő elszámolás rendjének szabályozása, az alapszabályban meghatározandók körének bővítése, valamint annak lehetővé tétele, hogy a Felügyelet részleges viszontbiztosításba adási kötelezettséget írjon elő, kockázatmentesebbé teszi a szövetkezet gazdálkodását.

Az igazgatósági és a felügyelő bizottsági taggá választás feltételeinek meghatározásával a törvény a biztonságos működés személyi feltételeit kívánja megteremteni.

A törvény szabályainak megalkotását az a szándék vezérli, hogy a nem nyereségérdekeltségű, csak tagjainak szolgáltató és nem bármely ágazatban működő biztosító egyesület mellett megteremtődjön a nyereségérdekeltség alapján tevékenykedő, nem csak a tagokkal biztosítási szerződést kötő biztosító szövetkezet létrehozásának a lehetősége is.

A biztosító egyesület

A 17-28. §-hoz

A sokszínű, a piacgazdaság követelményei szerint működő biztosítási piac mintegy félévszázados elsorvasztása sem szüntette meg az egyesületi forma által nyújtott előnyöket felhasználó biztosító iránti igényeket, amint ezt a meglévő és napjainkban egyre nagyobb számban megjelenő biztosító egyesületek is bizonyítják. A törvény mindezt szem előtt tartva, az egyesületi jogról szóló 1989. évi II. törvény rendelkezéseire figyelemmel próbálja meg úgy szabályozni a biztosító egyesületek működését, hogy ezzel a lehető legnagyobb mértékű elterjedésüket és fejlődésüket szolgálja.

A törvénysajátos fogalmi elemek - így különösen a kölcsönösség, a kizárólag tagság megléte esetén nyújtható szolgáltatás és a nyereségérdekeltség hiánya (az ún. non-profit jelleg) - nyújtotta keretek között rendezi az egyesületi formában folytatott biztosítási tevékenység feltételeit. Erre és az egyesületi tagok (biztosítottak) anyagi biztonsága megteremtésének követelményére figyelemmel írja elő a törvény a bírósági nyilvántartásba vétel előfeltételeként az induló tőke pénzbeli hozzájárulási részének teljes egészében történő befizetését.

A hitel- és kezesi biztosítási ágazat szakmai sajátosságai, követelményei és kiemelkedően nagy kockázata, valamint a viszontbiztosításba vételi tevékenység különös szabályai indokolják, hogy a törvény nem teszi lehetővé az egyesület számára az e területeken való működést.

A törvény rendelkezik az egyesület alapszabályának tartalmáról, biztosítva ezzel, hogy az egyesületi tag jogai, illetve az őket - az egyesület hosszú távú és biztonságos működése érdekében - terhelő kötelezettségek minden esetben világos rendezést nyerjenek.

Az egyesület nem nyereségérdekeltségű biztosító. A törvény ezért kimondja, hogy a tárgyévi nyereségnek az alapszabályban meghatározott részét a biztosítottaknak az alapszabályban meghatározott formában vissza kell juttatni.

Az egyesület fizetőképességének megőrzését a törvény több rendelkezése külön is szolgálja. Az esetleges veszteségek fedezésére pótlólagos befizetési kötelezettség írható elő az egyesület legfelsőbb szerve által. A terhek viselésében - és az egyesület által nyújtott szolgáltatásokban - való részesedés azonban csak azonos elvek alapján kerülhet meghatározásra. Így lehet ugyanis tiszteletben tartani az egyesületi tagok egyenlőségének elvét.

A Felügyelet részleges viszontbiztosításba adási kötelezettséget írhat elő a törvény alapján az egyesület számára, amennyiben ezt az egyesület által vállalt kötelezettségek biztonságos teljesítése érdekében szükségesnek tartja.

A vállalt biztosítási szolgáltatások teljesítése, illetve az egyesület megnyugtató módon történő megszűnése érdekében a törvény szabályozza ezeket a kérdéseket is.

A törvény az egyesületi formában folytatott biztosítási tevékenység minél szélesebb körű elterjedését kívánja elősegíteni a szakosított biztosító egyesület megalakítására vonatkozó lehetőség megteremtésével. Ezt szolgálja egyrészt az alapítás feltételeinek könnyítése, így például az induló tőke alacsonyabb összege. Szigorítja ugyanakkor a törvény az alapításhoz szükséges, a biztonságos működést garantáló feltételeket. Így csak a Felügyelet által elfogadott mintafeltételek alkalmazhatók.

II. FEJEZET

A BIZTOSÍTÁSI RENDSZER EGYÉB RÉSZTVEVŐI

 Külföldi biztosító magyarországi képviselete

A 29-30. §-hoz

A törvény megengedi, hogy külföldi székhelyű biztosító Magyarországon a saját tevékenységét ismertető tartós képviseletet létesíthessen. A képviselet csak tényleges képviseleti tevékenységet végezhet, így biztosítási, biztosításközvetítői és biztosítási szaktanácsadói tevékenységet nem végezhet.

A képviselet létesítéséhez, megszűnéséhez a törvény nem kívánja meg a Felügyelet engedélyét. Szükségesnek tartja azonban bejelentési kötelezettség előírását, illetve a tevékenység figyelemmel kísérése végett szabályozza a Felügyelet részére bejelentendő adatok körét.

Biztosításközvetítők

A 31. §-hoz

A törvény rendezi a biztosításközvetítők régóta szabályozást igénylő helyzetét. A törvény fogalmi meghatározást ad a biztosításközvetítői tevékenységre, továbbá rögzíti, hogy biztosításközvetítői tevékenységet csak biztosítási alkusz és biztosítási ügynök (a biztosító által megbízott vagy azzal munkaviszonyban álló ügynök) végezhet.

Biztosítási alkusz

A 32-36. §-hoz

A kialakult hazai gyakorlattal és a nemzetközi normákkal összhangban rendezi a törvény a biztosítási alkusz intézményét. Rögzíti az alkusznak a biztosítási szerződés létrejöttében betöltött szerepét, tisztázza a biztosítóhoz és a biztosított (szerződő) félhez fűződő kapcsolatának jogi természetét, s utal a biztosított (szerződő) és az alkusz közötti megbízás általánostól eltérő szabályaira.

A szabályozás figyelemmel van mind a biztosított, mind az alkusz (szerződő) érdekeire. Ezek védelmét szolgálja az írásbeli forma megbízás során való megkövetelése, a díjazás kérdésének rendezése, illetve a megbízás felmondása utáni költségtérítés kérdésének szabályozása.

A törvény fontos célkitűzése az, hogy a biztosítási piacon csak gazdaságilag és szakmailag megalapozott, az alkuszi műhiba által az ügyfélnek okozott kárért helytállni képes, a jogszabályi és etikai szabályokat tiszteletben tartó alkusz működhessen.

A törvényben ennek érdekében kerülnek meghatározásra a biztosítási alkuszi tevékenység megkezdésének és folytatásának feltételei. Ezek között különösen jelentősek a meghatározott jogi formára, a megfelelő mértékű felelősségbiztosítás vagy vagyoni biztosíték meglétére, az alkuszi tevékenység irányítójaként foglalkoztatható személyre vonatkozó előírások.

Az alkuszi tevékenység folyamatos figyelemmel kísérését és ellenőrzését lehetővé tevő éves jelentés benyújtását a törvény kötelezően előírja. Meghatározza továbbá a biztosítási alkuszi engedély Felügyelet általi visszavonásának feltételeit. Ezt a súlyos szankciót a Felügyelet csak az alkuszok és a biztosítók érdekképviseleti szervének véleményét kikérve alkalmazhatja.

Biztosítási ügynök

A 37. §-hoz

A biztosító megbízása alapján vagy a biztosítóval létesített munkaviszony keretében biztosításközvetítői tevékenységet végző biztosítási ügynök kérdését egyéb jogszabályok megnyugtatóan rendezik. A törvény kiemelkedő fontossága miatt azonban rögzíti, hogy a biztosítási ügynöknek megbízotti minőségben való károkozásáért a biztosító felelős.

Vezérügynök

A 38. §-hoz

A vezérügynök intézménye - a nemzetközi fejlődést követve - nálunk is terjedőben van. A szabályozás egyértelművé akarja tenni a vezérügynök különleges jogosítványát. Így például azt a jogát, hogy a biztosító olyan teljes körű felhatalmazással bíró ügynöke legyen, aki a biztosító üzletviteléhez szükséges jogkört teljes mértékben elláthatja. A törvény - figyelemmel az e felhatalmazás különösen széles terjedelmére - előírja, hogy a biztosító köteles bejelenteni a Felügyeletnek a vezérügynöki megbízást.

Biztosítási szaktanácsadó

A 39-40. §-hoz

A biztosítottakkal való közvetlen kapcsolattartás és a biztosítási szerződésben betöltött kiemelkedő jelentőségű szerepe miatt az üzletszerű szakmai tanácsadás a törvény - eltérően a korábbi szabályozástól - a Felügyelet engedélyéhez köti. Kizárólag az előírt, a magas szintű szakmai ismeretanyag elsajátításának igazolását célzó feltételeknek való megfelelés teszi lehetővé a jövőben a biztosítási szaktanácsadói tevékenység folytatását.

A Felügyelet a törvényben meghatározott esetekben visszavonhatja a biztosítási szaktanácsadó engedélyét. Ehhez ki kell kérnie az érintett érdekképviseleti szerv véleményét.

Anyabiztosító, leánybiztosító 

 A 41. §-hoz

Az egységes jogértelmezés elősegítése érdekében a törvény a nemzetközi szóhasználat - és a számviteli törvény minősítésének - figyelembevételével határozza meg az anyabiztosító és a leánybiztosító fogalmát.

 Az elnevezés védelme

A 42. §-hoz

A törvény rendelkezik a biztosítási rendszer résztvevői által használható elnevezések védelméről. Ennek célja az ügyfelek megtévesztésének a kizárása, illetve az, hogy az elnevezés már önmagában is megfelelően tájékoztasson a végzett biztosítási tevékenység jellegéről. A törvény rendelkezései ugyanakkor nem vonatkoznak azokra az esetekre, amikor az ügyfelek érdeke a biztosítási fogalom használata miatt nem szenved csorbát. Így a törvény által is támogatni kívánt oktatási és tudományos tevékenységet végző szervezetek elnevezésére sem.

HARMADIK RÉSZ

ENGEDÉLYEZÉS

I. FEJEZET

ENGEDÉLYEZÉSI TÁRGYKÖRÖK

 A 43. §-hoz

A törvény az ügyfelek és a biztosítási piac biztonsága érdekében a Felügyelet engedélyéhez köti az új biztosítók piacra lépését. Hasonlóképpen engedélyhez kötöttek a biztosítók működése során a törvény által szolgálni kívánt érdekeket leginkább érintő, illetve a tapasztalatok szerint esetleg sértő intézkedések is. A piaci tevékenység feltételeinek előreláthatósága, a biztosítókkal szemben a törvény és a Felügyelet által támasztott követelmények egyértelműsége teremtődik meg azáltal, hogy a törvény tételesen felsorolja az Európai Közösség irányelveivel összhangban lévő engedélyezési tárgyköröket, a szakmailag indokolt határok közé szorítva a Felügyelet korábbi általános jellegű felhatalmazását. A törvény megszabja a Felügyelet számára az engedélyezés során követendő szempontok kereteit is, kiszámíthatóvá téve a felügyeleti döntéseket és az ügyfelek érdekeinek fokozott védelmét szolgálva.

A törvény - a devizagazdálkodásra vonatkozó jogszabályokkal összhangban - jogot ad a Felügyeletnek, hogy az alapengedély kiadásán túl - bizonyos esetekben - a devizajogszabályok rendelkezéseinek betartását is vizsgálja. A törvény hatályára tekintettel kimondja azt is, hogy a külföldön folytatandó tevékenységre vonatkozó felügyeleti engedély nem pótolja a fogadó ország jogszabályai által megkívánt egyéb engedélyeket.

A biztosítási tevékenység megkezdésének feltételei

A 44-46. §-hoz

A Felügyelet a biztosítási tevékenység megkezdésére vonatkozó engedélykérelem elbírálása során csak a törvényben meghatározott iratok, igazolások meglétét követelheti. Fontos garanciát nyújt a kérelmezők számára annak meghatározása, hogy a Felügyelet milyen esetekben utasíthatja el az engedély iránti kérelmet.

Az Európai Közösség ún. első generációs irányelveiben (73/239/EK, 79/267/EK) foglaltaknak megfelelően a törvény a tevékenységi engedély biztosítási áganként és ágazatonként való megadására ad módot. Kimondja továbbá - az európai közösségi jog által tett kivételeknek megfelelően -, hogy új biztosító élet- és nem-élet biztosítási ág együttes művelésére nem alapítható. Ez jelentős lépést jelent a két biztosítási ág közötti pénzügyi átcsoportosítások megakadályozása felé.

A törvény meghatározza a biztosító alapításának feltételeit. Külön kiemelendő a biztosító alapításához szükséges tőke megléte, amely a biztosítási tevékenység biztonságos végzését segíti elő, s különösen az alapítást követő években van kiemelkedő jelentősége. Az Európai Közösség rendelkezéseitől némileg eltérve a törvény, mikorra biztosító alapításához szükséges tőkét nem egy összegben határozza meg, hanem külön előírásokat tartalmaz a minimális biztonsági és a minimális organizációs tőke nagyságára. Ennek oka az, hogy a biztosítási piac védelmében elkülönítetten és látható legyen, rendelkezésre áll-e a biztosító biztonságos működéséhez szükséges anyagi alap.

A minimális biztonsági tőke kiszámításának szabályai az Európai Közösség - hazai sajátosságokhoz igazított- rendelkezéseire figyelemmel kerültek meghatározásra. A mértékek magasabbak az Európai Közösségben előírtaknál, ezt azonban az átalakulóban lévő magyar gazdaság sajátos kockázati viszonyai egyelőre indokolttá teszik.

Az organizációs tőke megkövetelésével a törvény csak az általuk elvállalt szolgáltatás megfelelő színvonalú teljesítésére képes biztosítók piacon történő megjelenését kívánja ösztönözni, illetve megengedni. A minimális organizációs tőke összegének meghatározása során a törvény a különböző szervezeti formákban működő biztosítók által folytatható tevékenységi kör nagyságából, a biztosító működésének személyi és területi kiterjedtségéből indul ki.

Az üzleti terv

A 47. §-hoz

A biztosító tevékenységi engedélyének megadásához szükséges többek között a biztosító üzleti tervének benyújtása. A Felügyelet a biztosítási tevékenység terjedelmére, a biztosítási szerződésben vállalandó kötelezettségek teljesítésére vonatkozó tények és adatok birtokában dönt arról, hogy a biztosító tervezett tevékenysége megalapozottá teszi-e a biztosítási szolgáltatások teljesítésére vonatkozó kötelezettség vállalását.

A biztosítási szerződési feltételek

A 48. §-hoz

A törvény az ügyfelek érdekeinek védelmében és a későbbi jogviták számának csökkentését segítendő - összhangban a korábbi szabályozás maradandó értékűnek bizonyult alapelveivel, illetve a Polgári Törvénykönyvnek a biztosítási szerződésekre vonatkozó rendelkezéseivel - felsorolja, mely kérdéseket kell minden esetben a biztosítási szerződési feltételekben rendezni.

II. FEJEZET

SZEMÉLYI FELTÉTELEK

A 49. §-hoz

A vezetőkkel szemben támasztandó követelmények a biztosítási tevékenység sajátosságaira és az elvállalt kötelezettségek hosszútávon is biztonságos, az ügyfelek számára megfelelő módon történő teljesítésének igényére tekintettel a biztosítók esetében szigorúbbak, mint általában a gazdaság más területein.

A törvény a nemzetközi és a kialakult hazai gyakorlattal összhangban határozza meg, hogy milyen személyek alkalmazása szükséges feltétlenül a biztosítási tevékenység biztonságos folytatásához.

A biztosítási egyesület és a szakosított biztosított egyesület méretére, lehetőségeire és működési feltételeinek sajátosságaira tekintettel a törvény külön szabályozza e biztosítók elengedhetetlenül szükséges vezetőinek a körét.

A biztosító első számú vezetője

Az 50. §-hoz

A törvény az ügyfelek és a biztosítási piac egészének védelme érdekében csak büntetlen előéletű, felsőfokú iskolai végzettséggel és megfelelő szakmai tapasztalatokkal, valamint jó üzleti hírnévvel rendelkező személy esetében teszi lehetővé a biztosító első számú vezetőjévé történő megválasztást, illetve alkalmazást.

 A biztosító vezető biztosításmatematikusa

(aktuáriusa)

Az 51. §-hoz

A biztosító első számú vezetőjéhez hasonlóan a törvény a biztosító vezető biztosításmatematikusával (aktuáriusával) szemben is szigorú követelményeket állít fel. Megteremti és pontosan behatárolja a biztosító vezető biztosításmatematikusának (aktuáriusának) felelősségi körét. Ez - a megfelelő szankciórendszer alkalmazásával együtt - biztosítja a vezető biztosításmatematikus (aktuárius) feladatainak a jogszabályi rendelkezésekhez igazodó folytatását.

A biztosító vezető jogtanácsosa

Az 52. §-hoz

A törvény a biztosító egyéb vezetőihez hasonlóan szigorú előfeltételeket határoz meg a biztosító vezető jogtanácsosának alkalmazásához, valamint egyértelművé teszi a biztosító tevékenységével összefüggő egyéni felelősségét.

A biztosító számviteli rendjéért felelős vezetője

Az 53. §-hoz

A felügyeleti ellenőrzés egyik alapfeltételét jelentő éves jelentés és negyedéves gyorsjelentés helytállóságáért felelős személy kiemelkedő fontossággal rendelkezik a biztosító gazdálkodása és a biztosítási tevékenység átláthatósága szempontjából. A törvény ezért - a biztosító más vezetőihez hasonlóan - a számviteli rendért felelős vezető alkalmazási feltételeit is egyértelműen meghatározza.

A biztosító belső ellenőre

Az 54. §-hoz

A biztosító szervezeti jogi formájának, működési méreteinek, illetve díjbevétele nagyságától függően belső ellenőrzési szervezetet, vagy belső ellenőrt köteles működtetni. Feladata döntően a felügyelő bizottság belső törvényességi felügyeletének elősegítése és biztosítása. Munkájáról jelentést készít, amit a felügyelő bizottságnak és az igazgatóságnak köteles megküldeni. Ez nem érinti a tulajdonos azon jogát, hogy más beosztásban foglalkoztassa az adott személyt.

Jó üzleti hírnév, türelmi idő a személyi feltételek

 teljesítésére

Az 55. §-hoz

A nemzetközi gyakorlattal, illetve az Európai Közösség által követett szabályozással összhangban a törvény egyes vezetők esetében a személyi feltételek között említi a jó üzleti hírnév meglétét is. Bár kimondja, hogy a jó üzleti hírnév meglétét a kérelmezőnek kell bizonyítania, ugyanakkor az igazolás módjának megválasztásánál teljes szabadságot biztosít a kérelmezőnek. Fenntartja ugyanakkor a jogot a Felügyelet számára, hogy az érintett ország szakhatóságainál az ügyben közvetlenül is tájékozódhasson.

A törvény figyelemmel van a biztosításügy jelenlegi humánpolitikai helyzetére és arra, hogy a megfelelő szakemberállomány kiképzése hosszabb időt vesz igénybe. Ennek megfelelően lehetővé teszi, hogy a biztosító első számú vezetője, vezető biztosításmatematikusa (aktuáriusa), vezető jogtanácsosa és a számviteli rendjéért felelős vezetője számára - a meghatározott képzettségi feltételek hiánya esetén - a Felügyelet három év türelmi időt adjon a követelmények teljesítésére.

III. FEJEZET

TÁRGYI FELTÉTELEK

Az 56. §-hoz

A tárgyi feltételek meghatározását számos szakmai sajátosság, továbbá a vállalt kötelezettségek biztonságos és szerződésszerű teljesítésének igénye indokolja. A tevékenység ellátásához szükséges megfelelő színvonalú és mértékű helyiségek és a megfelelő adat nyilvántartási rendszerek rendelkezésre állása biztosíthatja ugyanis a biztosító, a biztosítási alkusz és a biztosítási szaktanácsadó kulturált és jogszabályi előírásoknak megfelelő munkáját.

 IV. FEJEZET

A BIZTOSÍTÁSI TEVÉKENYSÉG MÓDOSÍTÁSA

A biztosítási tevékenység módosításának engedélyezése

Az 57. §-hoz

Ha a biztosító engedélyezett tevékenységi körét más ágazatra is ki akarja terjeszteni, valamint ha a biztosító szövetkezet át kíván alakulni, erre csak a tevékenységi engedély megadásához előírt feltételek - értelemszerű alkalmazásával történő - teljesítése után van lehetőség.

Az engedély megtagadására jogosítja fel a törvény a Felügyeletet, ha a biztosító a tevékenység módosítása után nem felelne meg a szerződésből eredő kötelezettségei teljesítésének.

Állományátruházás, az állományátruházás megtagadása

Az 58-59. §-hoz

A biztosítási szakma sajátosságait szem előtt tartva rendezi a törvény a biztosítási állomány átruházásának a kérdését. Állományátruházás esetén a biztosító oldalán változás történik a biztosítási szerződésben, ami egyes esetekben méltánytalan és elfogadhatatlan helyzetbe hozhatná a biztosítottat (szerződőt). A törvény ezért az állományátruházás végrehajtását a Felügyelet engedélyéhez köti, amely engedély csak a törvényben előírt feltételek teljesítése esetén szerezhető meg. A biztosított (szerződő) részére a törvény emellett lehetővé teszi, hogy az állományátruházást követően - egyéb jogszabályi vagy szerződésbeli felhatalmazás hiányában is - harminc napon belül felmondhassa a biztosítási szerződést.

A törvény szerint a szerződőt, a biztosítottat, valamint a kedvezményezettet érintő és a biztosítót terhelő értesítési kötelezettség, illetve a felmondási jog terén az állományátruházás szabályait kell követni a biztosítók egyesülése, beolvadása, szétválása esetén is.

Az állományátruházás engedélyezése iránti kérelem elbírálása során a törvény kötelezővé teszi a Felügyelet számára a kérelem elutasítását, ha az állományátruházás veszélyeztetné az átvevő, illetve az átadó biztosító által biztosítási szerződésekben elvállalt kötelezettségek teljesítését.

V. FEJEZET

MÓDOZATOK

A biztosítási módozatok engedélyezése, a módozatterv, az értékkövetés, a biztosítási módozat engedélyének megtagadása, a biztosítási módozat terjesztésének felfüggesztése

A 60-65. §-hoz

Az Európai Közösség ún. második és harmadik generációs irányelveit követve a törvény hosszabb távon valamennyi biztosítási módozat engedélyköteles voltát meg kívánja szüntetni. Az egyéb ügyfélvédelmi intézmények kialakulásáig, a szakmai és etikai normák betartása alapján működő biztosítási piac teljes körű kiépüléséig azonban a törvény az emberi élettel, egészséggel és testi épséggel összefüggő, valamint a kötelező jelleggel előírt biztosítási módozatok esetében az 1998. december 31-ig terjedő időszakra szólóan egy átmeneti állapot keretében fenntartja a korábbi engedélyhez kötöttség elvét. A törvény kimondja, hogy eddig az időpontig a Felügyelet engedélye szükséges az élet típusú biztosítási ágba, valamint a nem-élet biztosítási ágon belül található baleset és betegség ágazatokba tartozó módozatokhoz vagy ezek módosításához, illetve a jogszabály által a természetes személyek, jogi személyek és jogi személyiséggel nem rendelkező gazdasági társaságok számára kötelezően előírt módozat terjesztésének megkezdéséhez vagy annak módosításához.

Az üzemgazdasági és biztosítástechnikai szabályok alapos és pontos érvényesülése végett - függetlenül attól, hogy valamely módozat engedélyköteles-e vagy sem - a törvény értelmében a biztosító köteles módozattervet készíteni, felmérve a megkötendő szerződésekből fakadó kötelezettségeit. A továbbra is engedélyköteles módozatok esetében a reális és jogszabálynak megfelelő módozatterv elkészítése a Felügyelet engedélye megadásának egyik alapfeltétele marad 1998 végéig. A nem engedélyköteles módozatnál a módozat terjesztését követő harminc napon belül kell benyújtani a Felügyelethez az engedélyköteles módozatok esetén készítendő módozattervnél előírtaknál egyszerűbb, a törvény 4. számú mellékletében rögzített jellemzőket.

A nemzetközi gyakorlatban követett megoldások alapján a törvény a pénzügyminisztert jelöli ki az életbiztosítási módozat díjkalkulációjában és a járadékszámításoknál alkalmazható technikai kamatláb maximális mértékének megállapítására. E rendelkezés segítségével megakadályozhatók a biztosítók hosszú távú kötelezettségeit veszélyeztető megalapozatlan ígéretek, ugyanakkor a biztosítók közötti verseny egyenlő feltételei is biztosíthatók.

A biztosítottak anyagi érdekeinek védelme érdekében, illetve az életbiztosítási szerződés alapján befizetett díjakból képződő tőke sajátos természetére tekintettel a törvény kimondja, hogy a biztosító az életbiztosítási üzletág matematikai tartalékai befektetési eredményének legalább nyolcvan százalékát köteles a biztosítottaknak visszajuttatni. Ennek konkrét módjáról a biztosító az éves beszámoló megküldésével egyidejűleg köteles a Felügyeletet tájékoztatni.

A pénz értékének változása súlyos kihatással lehet a biztosító által a biztosítási szerződésben vállalt szolgáltatás reálértékére. Az értékvesztés enyhítésére, illetve kivédésére alkalmazott értékkövetés jelentősen meghatározhatja az ügyfeleknek nyújtott szolgáltatás piaci sikerességét. A biztosítottak érdekeinek védelme és a változó inflációs körülményekhez való rugalmas alkalmazkodás végett a törvény az értékkövetésnél alkalmazható módszerek szabályozását pénzügyminiszteri rendelet szintjén kívánja meghatározni.

A normativitás megteremtése érdekében a törvény meghatározza a módozatterv engedélyezése iránti kérelem megtagadásának feltételeit és azt, hogy mely esetekben van lehetősége a Felügyeletnek a biztosítási módozat terjesztésének felfüggesztésére.

VI. FEJEZET

KÜLFÖLDI RÉSZVÉTEL ENGEDÉLYEZÉSE

A 66. §-hoz

A törvény már nem köti a Kormány előzetes elvi hozzájárulásához a részben vagy teljesen külföldi tulajdonban álló biztosító részvénytársaság és szövetkezet alapítását és a Magyarországon bejegyzett biztosító részvénytársaságban külföldi által történő részesedés megszerzését. A Felügyelet engedély meg-adásának feltételeit - a nemzetközileg elfogadott és szokásos követelményekhez hasonlóan - a törvény akként szabja meg, hogy a külföldi rendelkezzen a jegyzett tőke, illetve részjegyek értékének befizetéséhez szükséges, megfelelő nagyságú tőkével, jó üzleti hírnévvel és a kérelem benyújtását megelőző három év során megfelelő gazdasági eredménnyel. Gazdaságunk sajátos tőkeviszonyai indokolják, hogy a törvény előírja: a külföldi a biztosító alapításához szükséges tőkéjének pénzbeni hozzájárulási részét a Magyar Köztársaságban bejegyzett pénzintézetnél köteles elhelyezni.

A jó üzleti hírnév és a megfelelő gazdasági eredmény meglétének igazolása vagy ellenőrzése érdekében a törvény lehetővé teszi, hogy a Felügyelet - az Európai Közösség ún. harmadik generációs irányelveivel összhangban - a befolyásoló részesedésű alapítók székhelye vagy lakóhelye (tartózkodási helye) szerint hatósághoz szervhez forduljon.

NEGYEDIK RÉSZ

EGYES BIZTOSÍTÁSTÍPUSOK KÜLÖNÖS SZABÁLYAI;

AZ EGYEDI SZERZŐDÉSEK

A jogvédelmi biztosítás különös szabályai

A 67-68. §-hoz

A törvény az Európai Közösség 84/344/EK számú irányelvének rendelkezései szerint szabályozza a jogvédelmi biztosítás kérdését, lehetővé téve a biztosító és ügyfelei között felmerülhető érdek összeütközések elkerülését, illetve feloldását.

A törvény az irányelvvel összhangban jelzi a jogvédelmi ágazat kárai kezelési módjainak alternatíváit, a szerződési feltételekben kötelezően rendezést kívánó kérdések körét, illetve meghatározza, hogy mely esetekben nem kell alkalmazni a jogvédelmi biztosítás különös szabályait.

Kötelező biztosítás

A 69. §-hoz

Fontos garanciát teremt a törvény, mikor - figyelemmel az átmeneti időszak beiktatását indokolttá tevő követelményekre is - kimondja, hogy biztosítási szerződéskötési kötelezettség 1998. január 1. után csak törvényi szinten állapítható meg. Ez jelentős lépésnek tekinthető a jogállamiság teljesebb körű kiépítésében.

Figyelemmel a kötelező gépjármű-felelősségbiztosítás jelentőségére és az elmúlt években kialakult, s alapjában véve megfelelően működő rendszerre a törvény úgy rendelkezik, hogy a biztosító köteles az üzletág költségeit és biztosítástechnikai tartalékait más üzletágaitól számvitelileg elkülöníteni.

Az egyedi szerződések

A 70. §-hoz

A törvény az egyedi szerződés fogalmának meghatározásával megteremti a jogalapot az ügyfél vagy a biztosító oldalán jelentkező egyedi szükségletek kielégítését szolgáló sajátos módozatok jelenleginél nagyobb számban történő kidolgozására és terjesztésére.

ÖTÖDIK RÉSZ

A TULAJDONOSOKRA, VALAMINT A BIZTOSÍTÓ VEZETŐIRE ÉS

ALKALMAZOTTAIRA VONATKOZÓ SZABÁLYOK

I. FEJEZET

TULAJDONSZERZÉSI SZABÁLYOK

Részesedésszerzés engedélyezése

A 71. §-hoz

A törvény az Európai Közösség biztosításügyre vonatkozó irányelveit és a pénzintézeti tevékenységet szabályozó hazai jogszabály előírásait szem előtt tartva rendelkezik úgy, hogy köteles a Felügyelet előzetes engedélyét kikérni az, aki biztosítóban olyan mértékű részesedést kíván szerezni, amellyel a befolyásoló részesedés minimális szintjét vagy eddigihez képest magasabb egész számú többszörösét eléri.

Az ügyfelek érdekeinek és a biztosítási piacnak a védelme, továbbá a tulajdonosok megfelelőségének az ellenőrzése érdekében az előzőekben meghatározott részesedés meg-szerzését a törvény a Felügyelet engedélyéhez köti. A normativitás megteremtése iránti igénytől vezérelve a törvény azt is rögzíti, hogy a Felügyelet mely esetekben tilthatja meg a befolyásoló részesedés megszerzésére irányuló szerződés megkötését.

II. FEJEZET

A VEZETŐK ÉS ALKALMAZOTTAK TEVÉKENYSÉGÉRE VONATKOZÓ

SZABÁLYOK

A 72-73. §-hoz

A törvény a biztosító első számú vezetőjét, az igazgatóság és a felügyelő bizottság tagját, illetve érdemi alkalmazottját munkaviszonyának (megbízatásának) fennállása alatt, valamint annak megszűnése után nemcsak a biztosítási titok megtartására kötelezi, hanem arra is, hogy a munkakörével összefüggésben birtokába jutott - a biztosító működésével és a biztosító ügyfelével kapcsolatos - információt vagy adatot nem használhatja fel előnyszerzésre vagy hátrány okozására.

A nemkívánatos érdek-összefonódásokat kívánja korlátozni a törvény akkor, amikor rögzíti az összeférhetetlenség szabályait és bejelentési kötelezettségeket ír elő az érdekkonfliktusok megjelenéséhez vezethető tulajdonosi (tagsági) és egyéb érdekeltségi viszonyok esetében.

A törvény által meghatározott körben fennálló érdekeltséggel kapcsolatban tett bejelentésekről és nyilatkozatokról - az ellenőrizhetőség érdekében - a biztosító nyilvántartást köteles vezetni.

HATODIK RÉSZ

A BIZTOSÍTÓ MŰKÖDÉSI FELTÉTELEI

A minimális díj elve

A 74. §-hoz

A biztosító biztonságos működése érdekében a törvény előírja, hogy a biztosítónak legalább olyan díjat kell kalkulálnia, amely előreláthatóan fedezetet nyújt valamennyi, az adott módozat kockázati közösségének szintjén a biztosítási szerződésben vállalt összes kötelezettségre, valamint a zavartalan üzletmenet összes költségére és ráfordítására.

E szabály betartásával elérhető, hogy a biztosító mindenképpen a várható kötelezettségeit fedező díjat érvényesítsen, s ne bocsátkozzon az ügyfelek hosszú távú érdekeit sértő díjversenybe.

A biztosítástechnikai tartalékok, a biztosítástechnikai tartalékok képzése

A 75-76. §-hoz

Az elvállalt kötelezettségek folyamatos és tartós teljesítésére előreláthatóan fedezetet nyújtó biztosítástechnikai tartalékok szabályozása az Európai Közösség normáinak és a hazai biztosítási piacon eddig szerzett tapasztalatoknak megfelelően történik a törvényben. A törvény meghatározza a biztosítástechnikai tartalékokat, s figyelembe veszi a viszontbiztosítás és az együttbiztosítás tartalékképzésre gyakorolt hatását is.

A törvény rögzíti a biztosítástechnikai tartalékok képzésének elvi keretét. A pénzügyi intézményrendszerben és a pénzügytechnikai eszköztárban várható gyors fejlődéshez való rugalmas alkalmazkodás igénye miatt a részletes szabályok a pénzügyminiszter rendeletében kerülnek szabályozásra.

A biztosító szavatoló tőkéje, a szavatoló tőke elemei

A 77-78. §-hoz

A nemzetközi és a hazai tapasztalataik szerint a biztonságos biztosítási tevékenység egyik fontos feltétele, hogy a biztosítónak folyamatosan rendelkeznie kell az általa végzett tevékenységhez igazodó megfelelő nagyságú szavatoló tőkével. Ennek segítségével ugyanis a reálisan várható valamennyi esetben fenntartható a biztosító fizetőképessége.

Az Európai Közösség irányelveinek rendelkezéseit követi a törvény, mikor meghatározza a biztosító szavatoló tőkéjének fogalmát, illetve a törvény 5. számú mellékletében megadja a minimális szavatoló tőke számítási módját. A biztosítottak érdekének védelmében a törvény előírja, hogy a biztosító biztosítási szerződésből eredő kötelezettségeinek mindenkori teljesíthetősége érdekében az általa folytatott üzleti tevékenység terjedelmének megfelelő minimális szavatoló tőkével kell rendelkeznie, összhangot teremtve így az Európai Közösség fizetőképességre vonatkozó szabályaival.

A törvény az Európai Közösség rendelkezései által meghatározott módon, a hazai viszonyoknak megfelelően szűkített összetétellel rendelkezik a szavatoló tőke megállapításakor figyelembe veendő forrásokról. A biztosító a törvény 5. számú mellékletében meghatározott minimális szavatoló tőke számítását és fedezetének kimutatását - összhangban a számviteli előírásokkal - a mérlegévet követő év március 31-ig köteles elkészíteni és azt a Felügyelet részére megküldeni.

A szavatoló tőkének a biztosító biztonságos működésében betöltött kiemelkedő jelentőségére tekintettel rendeli a törvény, hogy amennyiben a biztosító szavatoló tőkéje nem éri el a minimális szavatoló tőke nagyságát, akkor a szavatoló tőkében megmutatkozó hiány megszüntetésének kötelezettsége megelőzi a részvényesek és a tagok igényeinek kielégítését.

A biztonsági tőke

A 79-81. §-hoz

A biztosító működésének megkezdéséhez szükséges tőke két elemből, a minimális organizációs tőkéből és a minimális biztonsági tőkéből tevődik össze. A biztonsági tőke az az érték, amellyel a biztosítónak már a tevékenység megkezdésekor rendelkeznie kell.

Az Európai Közösség irányelveit követve a minimális biztonsági tőke nagyságát a törvény biztosítási ágazatonként és szervezettípusonként határozza meg. Figyelembe veszi a különböző szervezeti formák által folytatható biztosítási tevékenységek körének kiterjedtségét és az egyes biztosítási ágazatok eltérő biztonsági igényét is. A minimális szavatoló tőke egyharmada képezi a biztosító biztonsági tőkéjét, feltéve, hogy ez nagyobb, mint a minimális biztonsági tőke értéke - egyébként a biztonsági tőke mértéke a minimális biztonsági tőkével azonos.

A biztosító egyesületek elterjedésének ösztönzésére és ugyanakkor a biztonságos működés biztosítékainak megteremtése végett a törvény kimondja, hogy az egyesület minimális biztonsági tőkéjének meghatározásánál a Felügyelet engedélyezheti a viszontbiztosítás arányának megfelelő beszámítását.

Amennyiben valamely nem-élet biztosítási ágban működő biztosító több ágazatban is tevékenykedik, akkor - az Európai Közösség rendelkezései szerint - a különböző biztosítási ágazatokra előírt minimális biztonsági tőke értékek közül a legmagasabbat kell figyelembe venni. A már működő, élet- és nem-élet biztosítási ágban egyaránt tevékenykedő biztosítókról szólva a törvény a minimális biztonsági tőke szükségletek összeadódását írja elő.

Szanálási terv

A 82. §-hoz

A biztosító szavatoló tőkehiányának megszüntetése érdekében- a fizetőképtelenség veszélyének elhárítása, a biztosító ügyfelei érdekének védelme céljából - a Felügyelet a törvény rendelkezése alapján a biztosítót a szükséges minimális szavatoló tőke fedezetének pótlására vonatkozó középtávú, legfeljebb 2 évet felölelő szanálási terv készítésére kötelezi. A törvényben foglaltaknak megfelelően elkészített szanálási terv elfogadásáról a Felügyelet dönt. A terv elutasítása vagy megvalósulásának elmaradása esetén a Felügyelet a törvényben meghatározott intézkedések megtételére jogosult.

Pénzügyi terv

A 83. §-hoz

A nemzetközi gyakorlatnak megfelelő rendelkezések a biztosítót pénzügyi terv elkészítésére a szanálási tervnél súlyosabb pénzügyi helyzetben kötelezik. Ilyen helyzet akkor alakul ki, ha a biztosító szavatoló tőkéje még a biztonsági tőke előírt nagyságát sem éri el, vagy a biztosító biztosítástechnikai tartalékai nem érik el a szükséges mértéket, vagy pedig ha a biztosítástechnikai tartalékok fedezete nem kielégítő. A törvény a fizetőképesség igen súlyos veszélyeztetésére tekintettel szabályozza a pénzügyi terv benyújtásának és elbírálásának szabályait. A pénzügyi terv elutasításának vagy a megvalósulása meghiúsulásának következményeit - a biztosítottak érdekeinek megóvása végett - egyértelműen és szigorúan fogalmazza meg a törvény.

Befektetési szabályok

A 84-89. §-hoz

A folyamatos likviditás megőrzése a biztosítóval szemben támasztható alapkövetelmény. A biztonság és a jövedelmezőség követelményeinek összehangolása miatt különösen fontos a biztosító eszközeinek befektetését szolgáló formák kiválasztására, illetve az egyes befektetési formákba történő befektetés mértékére vonatkozó rendelkezések betartása. A nemzetközi és a hazai tapasztalatokra támaszkodva a törvény szigorúan szabályozza a befektetés szempontjából engedélyezett formákat. Előírja, hogy a biztonságos befektetés érdekében a biztosítónak egyidejűleg több befektetési formát kell választania és az adott befektetési formán belül is törekednie kell a befektetési kockázat mérséklésére, a kockázatok megosztására.

A más vállalkozásban való tulajdonszerzés formájában történő befektetés korlátainak felállításával a törvény célja annak biztosítása, hogy a biztosító fizetőképessége ne váljon függővé egy-egy külső vállalkozás sorsától. A törvény korlátozásai ugyanakkor nem érvényesülnek a biztosító saját tevékenységének kihelyezésére szolgáló vállalkozások esetében, ha a vállalkozás tevékenységének legalább hetvenöt százalékát a biztosító számára nyújtja.

Különösen szigorú szabályt tartalmaz a törvény a befolyásoló részesedéssel rendelkező tulajdonos biztosítási tevékenységet nem folytató vállalkozása esetén. Ilyenkor a biztosító a matematikai tartalékok fedezetéül szolgáló eszközeit csak akkor fektetheti be, ha annak tevékenysége legalább 75%-ban közvetlenül összefüggésben van a biztosító tevékenységével.

Nemzetgazdasági érdekeket szem előtt tartva mondja ki a törvény, hogy - a külföldi székhelyű biztosítóba vagy biztosítási alkuszi tevékenységet folytató gazdasági társaságba történő meghatározott mértékű befektetés kivételével - a biztosító biztosítás-technikai tartalékai és minimális szavatoló tőkéje csak belföldön fektethetők be.

Indokolt esetben a törvény lehetővé teszi, hogy - a likviditási szempontok érvényre juttatásának általános szabályát tiszteletben tartva - a biztosító a Felügyelet engedélyével időlegesen eltérjen a törvényben rögzített befektetési formáktól és arányoktól. A fizetőképesség fennállásának ellenőrzése érdekében a törvény előírja, hogy ha a biztosító jegyzett tőkéjének (részjegytőkéjének, induló tőkéjének) öt százalékát meghaladó hitelt vesz fel, akkor annak főbb jellemzőit köteles a Felügyeletnek haladéktalanul bejelenteni. Ugyancsak az ellenőrzés folyamatosságát szolgálja a törvény, amikor a fizetőképesség helyzetéről képet adó jelentések Felügyelet részére történő megküldéséről rendelkezik.

Az eszközök nyilvántartása

A 90. §-hoz

A törvény a nemzetközi normákból kiindulva rendezi a matematikai tartalék és a biztonsági tőke fedezetéül szolgáló eszközök nyilvántartásának a szabályait és az abban foglaltak helyességéért való felelősség kérdését. Meghatározza a teendőket arra a súlyos esetre is, amikor a biztosító nyilvántartásban feltüntetett eszközeinek értéke nem éri el a matematikai tartalék és a biztonsági tőke törvény által megkövetelt nagyságát.

 A biztosítók könyvvezetése

A 91. §-hoz

A biztosító pénzügyi helyzetének, fizetőképessége fennállásának ellenőrzése feltételezi - az eszközök nyilvántartásán túlmenően - az üzleti tevékenységre vonatkozó nyilvántartások megfelelő, egy esetleges vizsgálat szempontjából mindenkor alkalmas módon történő vezetését. A törvény meghatározza, mikor minősül megfelelőnek az üzleti nyilvántartás és ellenőrzési rendszer. Így megfelelő elvi alapot teremt mind a kielégítő nyilvántartás vezetéséhez, mind a meg nem felelő nyilvántartás és ellenőrzési rendszer miatti felelősségrevonáshoz.

A biztosító éves beszámolója

A 92-93. §-hoz

A biztosító számviteli rendjének Európai Közösségen belül összehangolt irányelvére és a mai magyar előírásokra, illetve gyakorlatra tekintettel a törvény a biztosító éves beszámolója tartalmának, formájának és részletezettségének valószínűleg még további fejlesztést hozó, rugalmas meghatározását a Kormány rendeletére utalja.

Az éves beszámoló valódiságának és jogszabályoknak való megfelelésének ellenőrzése céljából - és így a részvényesek, tagok érdekeinek védelmében is - a törvény elrendeli, hogy a biztosító köteles éves beszámolójának a tervezetét elkészíteni és a Felügyeletnek a közgyűlést megelőző harminc nappal tájékoztatásul megküldeni. Ez lehetőséget ad arra, hogy a Felügyelet lépéseket tegyen a jogszabályt sértő közgyűlési dokumentumok elfogadásának megakadályozására. A biztosító első számú vezetője, a biztosító vezető biztosításmatematikusa (aktuáriusa) és a biztosító számviteli rendjéért felelős vezetője aláírásával igazolt, a közgyűlés által jóváhagyott éves beszámolóját, az üzleti jelentését, a közgyűlés jegyzőkönyvét és a hozott határozatokat a biztosító a tárgyévet követő év június 15-éig köteles a Felügyelet részére megküldeni. Ha a biztosító konszolidált éves beszámolóa kötelezett, úgy a fenti iratokat október 15-ig kell eljuttatnia a Felügyelethez és a monetáris irányításért felelős Magyar Nemzeti Bankhoz.

A biztosító könyvvizsgálója

A 94-95. §-hoz

A biztosító könyvvezetésének, a biztosító által készített, illetve közzétett mérlegeknek, kimutatásoknak a hitelessége, megbízhatósága mind a biztosító saját érdeke, mind az ügyfelek, a nyilvánosság, illetve a Felügyelet és a Magyar Nemzeti Bank szempontjából nagy jelentőséggel bír, ezért kiemelkedő jelentőségű a mérlegek hitelesítési (auditálási) feltételeinek a törvényben való rögzítése. Könyvvizsgálói feladatokat a jövőben csak olyan könyvvizsgáló láthat el, aki a rábízott feladatok ellátásához megfelelő biztosítási szakértelemmel és anyagi felelősségvállalási képességgel rendelkezik.

A kialakult nemzetközi gyakorlattal összhangban a törvény előírja a biztosító által megbízott könyvvizsgáló számára, hogy a törvényben meghatározott esetekben haladéktalanul tájékoztassa a biztosító első számú vezetőjét. A biztosító első számú vezetője minderről köteles informálni a Felügyeletet. A biztosító megbízható és hiteles könyvvizsgálata, valamint az ügyfelek érdekének védelmére a törvény előírja, hogy a könyvvizsgáló köteles a Felügyelet kérésére tájékoztatást adni, illetve kérésére a Felügyelet köteles konzultációt tartani.

A fizetőképesség többoldalú ellenőrzéséhez fűződő érdek alapján a törvény arra kötelezi a könyvvizsgálót, hogy az éves könyvvizsgálói jelentésben külön is térjen ki arra, a biztosító eszköznyilvántartásában szereplő eszközeinek értéke eléri-e a matematikai tartalék és a biztonsági tőke nagyságát.

A megfelelő színvonalú és szakértelemre támaszkodó könyvvizsgálat személyi feltételének ellenőrzése érdekében a biztosító a törvényben rögzítettek szerint köteles bejelenteni a Felügyeletnek a megválasztott könyvvizsgáló nevét. Ha a Felügyelet megítélése szerint a törvényben megfogalmazott célok elérése a megválasztott könyvvizsgáló által nem biztosított, határozattal más könyvvizsgáló megbízására hívhatja fel a biztosítót.

HETEDIK RÉSZ

AZ ÜGYFÉLFORGALOMMAL KAPCSOLATOS SZABÁLYOK

A biztosítási titok

A 96-101. §-hoz

A törvény a biztosító ügyfelei adatainak védelme, a biztosítóval szembeni bizalom erősítése és a fejlett biztosítási piac működéséhez szükséges információk biztosítása érdekében részletesen tartalmazza a biztosítási titokra vonatkozó - a személyes adatok védelméről és a közérdekű adatok nyilvánosságáról szóló 1992. évi LXIII. törvény rendelkezéseire figyelemmel megalkotott - szabályokat. Ennek keretében meghatározza a biztosítási titok fogalmát, a biztosítási titokra vonatkozó rendelkezések alkalmazási körét. A törvény rögzíti, hogy kiket terhel a biztosítási titokmegőrzésének kötelezettsége.

A törvény egyértelműen rendezi, hogy mind a biztosító ügyfele által adott felmentés alapján, mind a biztosító üzleti partnereinek, mind pedig a társadalom érdekében eljáró intézményeknek milyen esetekben válik lehetővé a biztosítási titokkal védett adatokhoz történő hozzájutás. A törvény a titoktartási kötelezettség alóli mentesülésre kizárólag olyan esetekben ad módot az ügyfél beleegyezésén túlmenően, amikor az egyén érdekei megakadályozhatnák a feladatukat teljesítő intézmények társadalmi érdekeket szolgáló munkáját.

A biztosítási piac egészséges működése iránti igény, a biztosítók egymás közötti információcseréjének szakmai szükségessége indokolttá teszi, hogy a törvény pontosan meghatározott körben felmentést adjon a titoktartási kötelezettség alól. A törvény ugyanakkor meghatározza, hogy a biztosító és a biztosítási alkusz az ügyfél mely adatait tarthatja nyilván, megakadályozva így a feladataik ellátásához nem szükséges, az ügyfélre vonatkozó felesleges adatok megszerzését és nyilvántartását.

A törvény elismeri a biztosított (szerződő, kedvezményezett) azon jogát, amely szerint a biztosító által vezetett nyilvántartásokban tárolt saját adatairól tájékoztatást kérhet. A biztosító köteles átvezetni a nyilvántartásaiban a biztosított által kezdeményezett adathelyesbítéseket.

Az ügyfelek tájékoztatása

A 102. §-hoz

Az ügyfelek megfelelő tájékoztatása és a későbbi viták elkerülése érdekében a törvény meghatározza, hogy a szerződés megkötése előtt milyen adatokra vonatkozóan kell írásban tájékoztatást adnia a biztosítónak. A minimális tájékoztatás mellőzhetetlen elemeit a 6. sz. melléklet tartalmazza. A tájékoztatás megtörténtéről a biztosító köteles beszerezni az ügyfél írásbeli nyilatkozatát.

Amennyiben egyes biztosítási szerződések létrejöttének sajátosságai a személyes írásbeli tájékoztatást nem teszik lehetővé, a biztosító a biztosítás megkötésének helyén kifüggesztett tájékoztatóval köteles informálni ügyfeleit a biztosító főbb adatairól és a biztosítási szerződés jellemzőiről.

NYOLCADIK RÉSZ

AZ ÁLLAMI BIZTOSÍTÁSFELÜGYELET

I. FEJEZET

A FELÜGYELET JOGÁLLÁSA, MŰKÖDÉSE, TEVÉKENYSÉGE

A Felügyelet jogállása

A 103. §-hoz

A törvény a Felügyeletre ruházott feladatok hatékony ellátása érdekében szabályozza a Felügyelet jogállását, elhelyezve a közigazgatási szervek rendszerében. Ennek megfelelően a Felügyelet a pénzügyminiszter felügyelete alatt álló önálló központi hivatalként működik és első fokú államigazgatási szervként jár el.

A Felügyelet irányítása

A 104-105. §-hoz

A Felügyelet elnökének és elnökhelyetteseinek megfelelő kiválasztását és szakmai önállóságát szabályozva a törvény rögzíti, hogy a Felügyelet elnökét a miniszterelnök, elnökhelyetteseit a pénzügyminiszter nevezi ki, majd részletezi a Felügyelet elnökének feladatait. Annak érdekében, hogy a Felügyelet megfelelően láthassa el a biztosítási rendszer szereplői feletti ellenőrzést, a törvény mind a Felügyelet elnöke és elnökhelyettesei, mind vezető munkatársai vonatkozásában szigorú szakmai követelményeket támaszt. Az előírt képzettségi feltételek hiánya esetén azok teljesítésére egy alkalommal a Felügyelet munkatársainak vonatkozásában három év türelmi idő adható.

A Felügyelet feladata

A 106. §-hoz

A törvény a nemzetközi gyakorlatnak és különösen az Európai Közösség előírásainak megfelelően szabályozza a Felügyelet feladatait: mindenekelőtt a biztosítottak (szerződők, kedvezményezettek) érdekei megóvását, a törvény és egyéb, a biztosítási tevékenységre vonatkozó jogszabályok előírásai teljesítésének ellenőrzését és értékelését, az engedélykérelmek elbírálását és a törvényben meghatározottak szerinti adatnyilvántartást határozva meg.

Feladatainak ellátása érdekében a Felügyelet a törvény előírásainak megfelelően végzi a többféle, céljaiban, feltételeiben és eszközeiben az eddiginél egyértelműbben meghatározott ellenőrzési és értékelési tevékenységét.

II. FEJEZET

A FELÜGYELET ELLENŐRZÉSI RENDSZERE

A 107. §-hoz

A törvény - szem előtt tartva a hazai és a nemzetközi tapasztalatokat, normákat - meghatározza a Felügyelet biztosítókat érintő ellenőrzésének eszközeit (folyamatos, átfogó és rendkívüli ellenőrzés, felügyeleti biztos), valamint kitér a biztosítási alkuszokkal és a biztosítási szaktanácsadókkal kapcsolatban érvényesíthető ellenőrzési eszközökre.

A legnagyobb körültekintéssel és a legmagasabb fokú szakértelem birtokában lefolytatandó ellenőrzés feltételeinek megteremtése érdekében a törvény lehetővé teszi külső, nem a Felügyeleten dolgozó szakértő megbízását is.

Folyamatos ellenőrzés

A 108-109. §-hoz

A Felügyelet feladatainak ellátása érdekében szükséges, hogy részére a biztosító (éves jelentés és negyedéves gyorsjelentés formájában) szolgáltassa a szükséges adatokat, illetve a Felügyelet folyamatosan rendelkezzen az iratbetekintés és a biztosítással összefüggő valamennyi információ megszerzésének a jogával.

Ezek segítségével a Felügyelet folyamatosan ellenőrzi, hogy a biztosítási rendszer vizsgált résztvevőinek tevékenysége megfelel-e a törvényben foglaltaknak és a Felügyelet által kiadott engedélyeknek.

Átfogó ellenőrzés

A 110-113. §-hoz

A biztosító teljes üzletmenetének, a törvény alapján kiadott engedély szerinti működésének és a törvényben előírt szabályok betartásának ellenőrzésére a Felügyelet öt évenként átfogó ellenőrzést köteles tartani. Ennek során a biztosító teljes körű, mindenre kiterjedő vizsgálatát kell elvégeznie. E célnak és a biztosító jogainak figyelembevételével szabályozza a törvény az átfogó ellenőrzés lefolytatásának eljárási szabályait, a biztosító adatszolgáltatással kapcsolatos kötelezettségeit.

Rendkívüli ellenőrzés

A 114-115. §-hoz

Rendkívüli ellenőrzésre csak különleges, az ügyfelek érdekeit veszélyeztető helyzetben kerülhet sor. A törvény értelmében a Felügyelet akkor rendelhet el rendkívüli ellenőrzést, ha a törvényben meghatározott személyek írásbeli bejelentést tesznek vagy megalapozott gyanú merül fel arra, hogy a biztosítási szolgáltatások teljesítésének biztonsága súlyosan veszélyben van.

A felmerülő kérdések minél gyorsabb tisztázása érdekében a törvény alapján a Felügyelet jogosult az érintett biztosító vezetőjét, illetve az alkuszi vagy szaktanácsadói tevékenység irányítóját, valamint a szaktanácsadót személyes meghallgatásra beidézni. A törvény ezen túlmenően rendezi az eljárás lefolytatásának szabályait.

A Felügyeleti biztos

A 116-118. §-hoz

A Felügyelet ellenőrzési rendszerébe illeszkedő felügyeleti biztos kinevezésére a törvény szerint csak a biztosító fizetőképességének megrendülése, az elvállalt kötelezettségek teljesítésében mutatkozó súlyos zavarok (szükséghelyzet) és felszámolás esetében van lehetőség. A megfelelő szakmai tudással, tapasztalattal rendelkező, a Felügyelet elnöke által kijelölt felügyeleti biztos eljárásának szabályait pontosan meghatározza a törvény. A törvény rendezi a biztosító első számú vezetőjének jogállásában bekövetkező esetleges változás kérdését is. A felügyeleti biztos kijelölése esetén a biztosító első számú vezetője már csak a Felügyelet elnöke által engedélyezett esetben láthatja el továbbra is feladatait.

III. FEJEZET

A FELÜGYELET DOLGOZÓIRA VONATKOZÓ SZABÁLYOK

Összeférhetetlenség

A 119. §-hoz

A közszolgálati jogviszonyra vonatkozó rendelkezésekkel összhangban a törvény szabályozza a Felügyelet elnökének és érdemi ügyintézőinek, a Felügyeleten kívüli kereső foglalkozásukkal, tulajdoni részesedésükkel kapcsolatos kérdéseket annak érdekében, hogy kizárható legyen az érdek-összeütközés.

Titoktartási kötelezettség

A 120-121. §-hoz

A Felügyelettel közszolgálati vagy munkavégzésre irányuló egyéb jogviszonyban álló személyek, valamint a Biztosításfelügyeleti Bizottság tagjai feladatuk ellátása során számos olyan biztosítási, szolgálati vagy üzleti titkot tartalmazó adathoz juthatnak hozzá, amelynek más személyek részére történő kiszolgáltatása jelentősen sértheti mind az ügyfelek, mind a biztosítók, mind pedig a Felügyelet érdekeit. Erre tekintettel a törvény kimondja az érintett személyek titoktartási kötelezettségét, amely a közszolgálati vagy munkavégzésre irányuló jogviszony, illetve a tagsági viszony megszűnése után is fennáll.

A törvény rendelkezik arról is, hogy mely szervezeteknek történő adatszolgáltatásra és milyen egyéb esetben nem terjed ki a titoktartási kötelezettség. Az egyes országok biztosításfelügyeleteivel való együttműködés elősegítése érdekében a törvény lehetőséget ad a külföldi felügyelet részére történő adatszolgáltatásra. Ennek feltétele az, hogy a külföldi hatóságot is a Felügyeletre irányadóval azonos, illetve ennél szigorúbb titoktartási kötelezettség terhelje. Adatszolgáltatás esetén a Felügyelet negyvennyolc órán belül tájékoztatni köteles az érintett biztosító első számú vezetőjét.

IV. FEJEZET

A FELÜGYELET ELJÁRÁSA, INTÉZKEDÉSEI

Eljárási szabályok

A 122-125. §-hoz

Bár a Felügyelet eljárására alapvetően az államigazgatási eljárás általános szabályai az irányadók - az eljárás sajátosságaira figyelemmel-, a biztosító alapítására vonatkozó engedélykérelmet a Felügyelet annak szabályszerű beérkezésétől számított kilencven napon belül köteles elbírálni. A biztosító ügyfeleinek védelmében a törvény lehetővé teszi azt, hogy a Felügyelet határozata a jogorvoslati kérelemre tekintet nélkül azonnal végrehajtható legyen. Erre csak akkor van lehetőség, ha az azonnali végrehajtás elmaradása a biztosítottak érdekét súlyosan veszélyeztetné. Biztosításügyben másodfokú hatóság a pénzügyminiszter.

A törvény indokoltnak tartja a biztosítási szerződésben érintettek által a Felügyelethez eljuttatott írásos bejelentések esetén követendő eljárás szabályozását. A Felügyelet köteles a bejelentéseket érdemi ügyintézésre áttenni az érintett biztosítóhoz. A biztosítónak harminc nap áll rendelkezésére a bejelentés érdemi kivizsgálására. A Felügyelet a biztosítónak a kivizsgálás eredményéről tett tájékoztatása - és esetleg az ügy során keletkezett iratokba történő betekintés - után csak akkor élhet intézkedési jogával, ha a törvényben foglaltaktól vagy a biztosítási feltételektől való rendszeres és súlyos eltérést tapasztal.

A külföldi biztosításfelügyeletekkel való megfelelő kapcsolattartás, tapasztalatcsere és együttműködés érdekében a törvény felhatalmazza a Felügyeletet, hogy közvetlenül keressen meg külföldi biztosításfelügyeleti hatóságot és külföldi biztosítót. A nemzetközi kapcsolatokat jellemző kölcsönösség érdekében kap felhatalmazást arra, hogy a külföldi biztosításfelügyelettől és külföldi biztosítótól érkező megkeresést teljesítsen, továbbá együttműködési megállapodást kössön külföldi biztosításfelügyeleti hatósággal.

Intézkedések

A 126. §-hoz

A törvény a Felügyelet által alkalmazható - a nemzetközi gyakorlatban ismert - intézkedések meghatározásával rögzíti azokat az eszközöket, amelyeket a Felügyelet feladatának ellátása, illetve hatáskörének gyakorlása érdekében igénybe vehet. A törvényben meghatározott intézkedések megfelelő lehetőséget teremtenek a Felügyelet számára ahhoz, hogy a törvény céljainak elérése, előírt feladatainak teljesítése érdekében a szükséges hatást biztosító eszközt vehesse igénybe.

A tevékenységi engedély visszavonása

A 127. §-hoz

A legsúlyosabb intézkedési eszköz igénybevételére, a tevékenységi engedély visszavonására a Felügyeletnek csak a törvényben tételesen meghatározott esetekben van lehetősége. A tevékenységi engedély teljes vagy részleges visszavonásához azonban a Felügyeletnek be kell szereznie az érintett érdekképviseleti szerv véleményét.

A törvény rendelkezik a tevékenységi engedély visszavonásának következményeiről és kötelezi a Felügyeletet arra, hogy a biztosítottak érdekének védelme céljából tegyen meg minden szükséges intézkedést.

Felügyeleti bírság

A 128-130. §-hoz

A felügyeleti bírság egyike a Felügyelet által alkalmazható intézkedéseknek, amely a jogszabályi rendelkezésekben és a felügyeleti határozatban foglaltak kikényszerítésére, az előírások és kötelezettségek nem megfelelő teljesítésének szankcionálására szolgál.

Lehetőség van a bírság ismételt kiszabására - ha a korábban kiszabott bírság nem érte el a megfelelő hatást - és az egyéb intézkedésekkel való együttes alkalmazásra is, amennyiben ezáltal hatásosabban érhető el a kívánt cél.

A szankcióval sújtható személyek nem tarthatók korlátlan ideig bizonytalanságban a következményeket illetően, s az intézkedés preventív hatása sem érhető el bizonyos idő eltelte után. A törvény szerint ezért nem lehet bírságot kiszabni a mulasztásnak vagy kötelezettségszegésnek a Felügyelet tudomására jutásától számított hat hónapon, illetve az elkövetéstől számított két éven túlmenően. A törvény kimondja azt is, hogy bírságot akkor sem lehet kiszabni, ha a mulasztás vagy kötelezettségszegés bűncselekményt valósít meg.

A bírság összegét a Felügyelet a szankcionálni kívánt magatartás súlyának megfelelően állapítja meg, a törvénynek a kivethető bírság összeghatáraira vonatkozó korlátait, rendelkezéseit figyelembe véve.

A törvény nem teszi anyagilag érdekeltté a Felügyeletet a bírság kiszabásában. A bírságokból befolyt összeget csak a törvényben meghatározott célokra lehet fordítani:

a biztosítási kultúra színvonalának emelésére, a biztosítási szakemberképzésre, a biztosítási szakmával kapcsolatos jegyzetek, tanulmányok készítésének és közzétételének támogatására.

A Felügyelet tájékoztatója

A 131. §-hoz

Az érdemi együttműködés feltételeinek megteremtése és a szükséges információkat nyújtó tájékoztatás érdekében a törvény kötelezi a Felügyeletet, hogy a törvényben meghatározott határozatairól, az alkalmazott szankciókról tájékoztassa a törvényben tételesen felsoroltakat.

A törvény rendelkezik arról is, hogy a Felügyelet az általa végzett ellenőrzés általános tapasztalatait és a biztosítási rendszer résztvevőinek tevékenységét évente értékelje. A törvény előírja azt is, hogy a Felügyelet részletes írásos beszámolóját meg kell küldeni a törvény által meghatározottaknak.

Felügyeleti díj

A 132. §-hoz

A Felügyelet működéséhez szükséges anyagi fedezet rendelkezésre állását a törvény - hasonlóan a jelenlegi szabályozáshoz, s figyelembe véve a nemzetközi gyakorlatban található megoldásokat - a Felügyelet által ellenőrzöttek által fizetendő felügyeleti díjjal kívánja megteremteni.

A törvény értelmében a befizetett díjat a Felügyelet működésének fedezetéül kell felhasználni. A törvény ugyanakkor - a kialakult és bevált gyakorlatnak megfelelően - lehetővé teszi, hogy a Felügyelet a biztosítási szakoktatáshoz, - kutatáshoz és a szaksajtó tevékenységéhez támogatást nyújthasson.

V. FEJEZET

BIZTOSÍTÁSFELÜGYELETI BIZOTTSÁG

A 133-136. §-hoz

A Felügyelet döntéseinek a különböző szempontokat minél jobban figyelembe vevő megalapozása érdekében a törvény a Felügyelet mellett egy körülhatárolt jogosítványokkal rendelkező testület létrehozását írja elő. A Biztosításfelügyeleti Bizottság összetételének, működésének és jogosítványainak szabályozásával a törvény biztosítani kívánja, hogy a Felügyelet mindennagyobb jelentőséggel bíró döntésének meghozatala során intézményesen is lehetőség legyen az eltérő érdekek, szempontok és véleményének megjelenítésére, illetve ezek ütköztetésére. A törvény tételesen felsorolja, hogy a Felügyelet elnöke mely esetekben köteles kikérni a Bizottság véleményét, illetve tájékoztatni a Bizottságot a megtett intézkedéseiről.

VI. FEJEZET

VERSENYSZABÁLYOK

A 137. §-hoz

A törvény a tisztességtelen piaci magatartás tilalmáról szóló 1990. évi LXXXVI. törvény módosítása révén rendezi a biztosítási tevékenység vonatkozásában felvetődő versenyjogi kérdéseket. A Gazdasági Versenyhivatalt jelöli meg az e téren is hatáskörrel rendelkező versenyfelügyeletet ellátó szervként, azonban fontos feltételt állapít meg a törvény a versennyel kapcsolatos ügyek lebonyolításában, akkor, amikor a versenytörvényt módosítva előírja, hogy a versenyfelügyeletet ellátó szerv verseny-felügyeleti eljárása során a biztosítási tevékenységet érintő ügyekben köteles a Felügyeletet meghallgatni (173. § (2) bek.).

Ennek megfelelően a törvényben nem szükséges a különleges versenyszabályok részletes illetve teljes körű meghatározása. A törvény - a biztosítási piac minél teljesebb megismerése és ellenőrzése céljából - kötelezi azonban az érintett biztosítókat, hogy a versenytörvény 14. §-ában meghatározott tilalom alól mentesülő megállapodásokat harminc napon belül jelentsék be a Felügyeletnek. (Lásd még 173. § (1) bekezdését.)

VII. FEJEZET

A BIZTOSÍTÓ BEJELENTÉSI KÖTELEZETTSÉGE

A 138-139. §-hoz

A törvény meghatározza azokat az eseteket, amikor a biztosító köteles olyan információt szolgáltatni a Felügyeletnek, amelyek rendelkezésre állása lehetővé teszi a Felügyelet feladatainak hatékony ellátását és a megfelelő intézkedések időben történő megtételét. A törvény - a szolgáltatandó információ jelentőségét szem előtt tartva - tételesen felsorolja, hogy a biztosítónak mely esetekben kell haladéktalanul és mikor kell harminc napon belül teljesítenie a bejelentési kötelezettségét. A biztosító a módozattal összefüggésben kidolgozott, az ügyfelek által megkapott iratokat és ügyféltájékoztatókat a módozat terjesztésének megkezdése előtt, illetve folyamatosan köteles megküldeni a Felügyeletnek.

A biztosítási alkusz és a biztosítási szaktanácsadó tevékenységének ellenőrzése céljából a törvény ugyancsak szabályozza a bejelentési kötelezettség körét.

KILENCEDIK RÉSZ

MAGYAR BIZTOSÍTÁSI TANÁCS

A 140-142. §-hoz

A Felügyelet állandó tanácsadó szerveként a törvény előírja a Magyar Biztosítási Tanács létrehozását, amely a törvényben meghatározott esetekben véleményével segíti a Felügyelet munkáját. A Magyar Biztosítási Tanács kiemelkedő szaktudású tagjainak függetlenségét biztosítja a tagok kinevezési szabályainak törvényben való rögzítése. A törvény a szervezeti felépítésnek csak az alapjait határozza meg, tagjaira bízva ezzel a Magyar Biztosítási Tanács tényleges munkarendjének kialakítását.

TIZEDIK RÉSZ

A szükséghelyzetben hozott különleges intézkedések és a felszámolás sajátos szabályai

I. FEJEZET

Intézkedések a biztosítási szükséghelyzetben

A 143. §-hoz

A felszámolás elkerülése, illetve a biztosítottak érdekének védelme végett a törvény feljogosítja a Felügyeletet, hogy szükséghelyzetben meghatározott szükségintézkedéseket tegyen.

A törvény a szükséghelyzet megállapításának eseteit meghatározza, felsorolva a biztosítási szolgáltatások biztonságát fenyegető legsúlyosabb veszélyhelyzeteket.

Így például akkor, amikor a biztosító esedékes és elismert fizetési kötelezettségeinek a pénzügyi fedezet hiánya miatt öt munkanapon belül nem tesz eleget, vagy ha a biztosítástechnikai tartalékok nem érik el a szükséges mértéket vagy fedezetük nem kielégítő, illetve a biztosító biztonsági tőkéje az előírt mérték alá csökken. Ide tartozik az az eset is, amikor a biztosító a törvényben előírtak alapján elkészíttetett szanálási és pénzügyi tervét a Felügyelet által meghatározott időn belül nem tudja végrehajtani.

A törvény megnevezi, hogy a Felügyelet milyen intézkedéseket tehet a szükséghelyzet megszüntetése érdekében.

II. FEJEZET

A FELSZÁMOLÁSI ELJÁRÁS ÉS A VÉGELSZÁMOLÁS KÜLÖNLEGES SZABÁLYAI

A 144-145. §-hoz

A biztosító ügyfeleinek nagy száma jelentette érdekegyeztetési nehézségek és a szakmai sajátosságok miatt a törvény a csődeljárásról, a felszámolási eljárásról és a végelszámolásról szóló 1991. évi IL. törvény rendelkezéseinek alkalmazását a törvényben foglalt eltérésekkel rendeli el. Ilyen a Cstv-től történő fontos eltérés, hogy a biztosító részvénytársaság és a biztosító szövetkezet ellen nincs helye csődeljárásnak. A fizetésképtelenség közeli állapot megelőzését szolgálják a törvény más garanciális intézményei, mint pl. a Felügyelet intézkedései szükséghelyzetben.

A felszámolási eljárás

A 146-149. §-hoz

A törvény rendezi a csak a Felügyelet által elindítható felszámolási eljárás előzetes feltételeit. Meghatározza, hogy a Felügyelet akkor indíthatja meg a felszámolási eljárást, ha a szükséghelyzetben hozott intézkedések nem vezettek eredményre vagy a biztosító tartozásai saját tőkéjét tartósan meghaladják. A törvény értelmében a felszámoló bíróság általi kijelölésére is csak a Felügyelet véleményének ismeretében kerülhet sor.

A törvény az ügyfelek védelmének megóvása érdekében kötelezi a Felügyeletet, hogy a felszámolást elrendelő végzésről való információszerzés után azonnal vonja vissza a biztosító engedélyét. Rendezi a biztosító által már megkötött biztosítási szerződések sorsát is, továbbá megtiltja az új biztosítási szerződések kötését és meghosszabbítását, illetve a biztosítási állomány saját elhatározásból történő átadását vagy átvételét.

A matematikai tartalékok képzésének és rendeltetésének sajátosságait elfogadva szabályozza a törvény a matematikai tartalékok felszámolási eljárásban való felhasználását.

A törvény a biztosítás iránti bizalom erősítésének igényét és az ügyfelek jogos érdekeit szem előtt tartva rögzíti, hogy a biztosító biztosítási szerződésből származó kötelezettségei a felszámolási költségeket követően kerülnek kielégítésre. A biztosítónál képződött vagyonhoz történt hozzájárulás jellegéből kiindulva a törvény meghatározza, milyen sorrendben kerülhet sor a biztosító biztosítási szerződésből származó kötelezettségeinek kielégítésére.

A végelszámolás

A 150-152. §-hoz

A törvény a Felügyelet előzetes egyetértését igényli a biztosító jogutód nélküli megszűnéséhez, amelynek előfeltétele, hogy a biztosító a biztosítási tevékenységéből eredő összeg kötelezettségét teljesítse. Az előzetes egyetértés egyben a tevékenységi engedély megvonását is jelenti.

Ügyfélvédelmi alap

A 153. §-hoz

A biztosítók fizetőképességének védelmét és a felszámolás elkerülését kívánja szolgálni a törvény egésze, rendezve a biztosítók alapításának és működésének legfontosabb szabályait és megteremtve a hatékonyan működő, megfelelő jogosítványokkal rendelkező biztosításfelügyelet feltételeit. A nemzetközi tapasztalatok azonban azt mutatják, hogy némely esetben még ilyen előírások meglétekor sem kerülhető el a piacgazdaság feltételei között tevékenykedő biztosítók felszámolása. Az ügyfelek érdekeinek minél szélesebb körű védelme érdekében a törvény ezért előírja, hogy az ügyfeleknek az egyes biztosítók felszámolásából adódó esetleges kárainak részleges fedezése céljából a biztosítók előre kötelesek létrehozni a biztosítók közös kötelezettségvállalását szolgáló ügyfélvédelmi alapot. A törvény értelmében az ügyfélvédelmi alap működésének szabályait külön törvény határozza meg.

-----STARTING---POINT---VEGE---

TIZENEGYEDIK RÉSZ

ZÁRÓ RENDELKEZÉSEK

Hatálybalépés

A 154. §-hoz

Átmeneti rendelkezések

A 155. §-hoz

Az egységes értelmezés és joggyakorlat biztosítása érdekében a törvény rendezi a korábban hozott jogszabályokban és az alkalmazott szerződési feltételekben használt fogalmaknak és a biztosítási szerződési feltételek törvényben meghatározott fogalmának az összhangját.

A 156. §-hoz

A törvény céljaira tekintettel és az egységes eljárási gyakorlat megteremtése érdekében a törvény elrendeli, hogy a törvény hatálybalépésekor folyamatban lévő engedélyezési eljárásokra is a törvény rendelkezéseit kell alkalmazni.

A 157. §-hoz

A Magyar Exporthitel Biztosító Részvénytársaság különleges helyzetére és a magyar exporttevékenységet elősegítő rendeltetésére tekintettel a törvény rendelkezései e részvénytársaságra csak a külön törvényben meghatározott eltérésekkel alkalmazandók.

A 158. §-hoz

A jelenleg hatályos jogszabályi rendelkezések szerint lehetőség van bemutatóra szóló részvény kibocsátására. A törvény - a biztosító részvénytársaságok megfelelő ellenőrzése lehetőségének megteremtése és a törvény által előírtaknak való megfelelés érdekében - előírja a bemutatóra szóló részvények határidőre névre szóló részvénnyé történő átalakítását, legkésőbb 1996. június 30-ig.

A 159-160. §-hoz

A törvény szabályozza a hatálybalépésekor már működő biztosítók, biztosítási alkuszok és biztosítási szaktanácsadók helyzetét, megteremtvén az új törvényhez való alkalmazkodás és átmenet feltételeit.

A 161. §-hoz

A törvény jelentős, a nemzetközi normákkal összhangban álló változtatásokat vezet be az élet- és nem-élet biztosítási ág együttes művelésének megtiltásával. A törvény szükségesnek tartja a korábban létrejött biztosítók helyzetének rendezését. Az Európai Közösség irányelveiben megfogalmazottaknak megfelelően és a belső üzemgazdasági összefüggések világos és egyértelmű feltárása érdekében a törvény 1996. december 31. után a belső irányítás és gazdálkodás szempontjából csak elkülönült szervezeti egység keretében engedi meg az élet- és nem-élet biztosítási ágban való tevékenykedést. Ez azonban nem követeli meg a két jogilag is önálló biztosítóra való szétválást. A törvény rendezi a hatálybalépést megelőzően már működő biztosító részvénytársaságok és egyesületek minimális szavatoló tőke szükségletének kérdését is.

A törvény elrendeli, hogy a hatálybalépésekor biztosítási és egyéb tevékenységet egyaránt folytató biztosítási egyesület a hatályba lépésétől számított két év után biztosítási tevékenységet csak elkülönített számviteli nyilvántartás mellett végezhet.

A 162. §-hoz

A törvény átmeneti időt biztosít arra az esetre, ha a biztosító a törvény hatálybalépésekor nem rendelkezik a biztosítási szerződésekből adódó kötelezettségei teljesítéséhez szükséges tartalékfedezettel, a hiány két éven belüli pótlását írva elő.

A 163. §-hoz

A már működő biztosítók számára a törvény átmeneti időt biztosít a minimális biztonsági és szavatoló tőke törvényben előírt mértékének elérésére. A Felügyelet feladatainak ellátása érdekében a törvény a hatálybalépését megelőző üzleti évre vonatkozó szavatoló tőke számítás elvégzését írja elő, melyet a törvény hatálybalépésétől számított harminc napon belül kell elküldeni a Felügyelethez.

A 164. §-hoz

A törvény a hatálybalépését megelőzően engedélyezett módozatok esetében átmeneti időt ad. Méltányolva a módozatok elkészítése érdekében kifejtett erőfeszítéseket, az anyagi ráfordításokat, e módozatok további három évig történő terjesztésére nyújt lehetőséget.

A nyugat-európai biztosítási piacokon alkalmazott szabályoknak és a törvény rendelkezéseinek való megfelelés érdekében a törvény előírja, hogy a törvény hatálybalépését megelőzően már engedélyezett biztosítási módozatok törvénynek megfelelő ágazati besorolását a biztosítónak a hatályba-lépést követő egy éven belül el kell végezni.

Az egységes gyakorlat és engedélyezés érdekében a törvény a hatálybalépése előtt engedélyezett módozatok módosítása esetén már a törvény rendelkezéseit rendeli alkalmazni.

A 165. §-hoz

A törvény kötelező jelleggel szabályozza az életbiztosítási ág nyeresége biztosítottak részére történő visszajuttatásának kérdését. Ez méltánytalan terhet jelentene a hatálybalépést megelőzően engedélyezett életbiztosítási módozatok esetében, ugyanis akkora biztosító kötelezettségvállalása során még nem vették figyelembe a nyereség-visszatérítés törvényben meghatározott mértékét. A törvény ennek megfelelően - kompromisszumos jelleggel - rendezi az ilyen módozatok nyereség-visszajuttatásának ügyét.

A 166. §-hoz

A törvényben előírt befektetési szabályoknak való megfelelést illetően a törvény három évig terjedő átmeneti időt engedélyez a biztosítók részére. Ez lehetővé teszi a befektetési politika rugalmas módosítását, a túl gyors, illetve nagy mértékű értékesítésből eredő veszteségek elkerülését.

A 167. §-hoz

A törvény kiemelt jelentőséggel ruházza fel a könyvvizsgálót, aki fontos szerepet tölt be a Felügyelet ellenőrzési feladatainak gyakorlásában is.

Erre figyelemmel a törvény kötelezi a már működő biztosítókat, hogy a törvény hatálybalépését követő egy hónapon belül jelentse be a könyvvizsgálót a Felügyeletnek.

Felhatalmazó rendelkezések

A 168. §-hoz

A törvény a Kormányt és a pénzügyminisztert több, törvényi szintű szabályozást nem igénylő, illetve a törvény végrehajtását szolgáló rendelet meghozatalára hatalmazza fel.

Módosuló jogszabályok

A 169. §-hoz

A biztosítási titok védelme érdekében a törvény módosítja a Polgári Perrendtartásról szóló 1952. évi III. törvény 7. § (2) bekezdését azért, hogy a tárgyalásról a nyilvánosság akkor is kizárható legyen, ha a tárgyalás során biztosítási titok kerülne nyilvánosságra.

A 170. §-hoz

A Felügyelet - mint speciális feladatot ellátó államigazgatási szerv - eljárására általában az államigazgatási eljárás általános szabályairól szóló 1957. évi IV. törvény vonatkozik, azonban az e törvényben foglalt eltérésekkel együtt.

A 171. §-hoz

A belföldi, valamint a részben vagy teljesen külföldi tulajdonú, belföldi székhelyű biztosítók azonos versenyesélyeket biztosító kezelése indokolttá teszi a külföldiek magyarországi befektetéseiről szóló 1988. évi XXIV. törvény 47. §-ának a módosítását.

A 172. §-hoz

A biztosítókkal szemben a hagyományos értelemben vett csődeljárás nem alkalmazható, ezért szükséges volt a csődeljárást szabályozó 1991. évi IL. törvény módosítása. (Lásd még 145. §.)

A 173. §-hoz

A törvény rendezi a biztosítók versenyfelügyeletének kérdését, ennek megfelelően szükséges a tisztességtelen piaci magatartás tilalmáról szóló 1990. évi LXXXVI. törvény több ponton történő módosítása.

Az Európai Közösség 3932/92. számú rendelkezését elfogadva kerül megállapításra a biztosítók közötti azon megállapodások köre, amelyek a biztosítási piac normális működésének elősegítése érdekében nem ütköznek a versenytörvény rendelkezéseivel.

A törvény kötelezi a versenyfelügyeletet ellátó szervet, hogy a biztosítási tevékenységet érintő ügyekben hallgassa meg az Állami Biztosításfelügyeletet. Ennek révén biztosítható a biztosítási szakmai szempontok figyelembe vétele a versenyfelügyeleti eljárás során is.

A 174. §-hoz

A biztosítási titokhoz való hozzáférhetőség szabályozása terén a törvény összhangot teremt rendőrségi törvénnyel.

Hatályukat vesztő rendelkezések

A 175. §-hoz

A törvény hatálybalépése szükségessé teszi a törvény rendelkezéseivel ellentétes vagy attól eltérően rendelkező jogszabályok hatályonkívül helyezését.