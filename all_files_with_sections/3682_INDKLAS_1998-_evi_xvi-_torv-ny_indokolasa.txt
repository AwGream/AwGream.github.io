1998. évi XVI. törvény indokolása

a Magyar Köztársaság és az Európai Beruházási Bank (EIB) között, az EIB magyarországi tevékenységére vonatkozó, Honkongban, 1997. szeptember 22-én kelt keretmegállapodás kihirdetéséről

Indokolás

A Római Szerződést aláíró államok - a szerződés keretében - 1958-ban létrehozták az Európai Közösség tagországainak tulajdonában lévő Európai Beruházási Bankot (EIB), azért, hogy az Európai Közösség prioritásainak megfelelő projekteket finanszírozza. Az EIB „AAA” - vagyis a legjobb - minősítésű pénzintézet. Forrásait non-profit alapon (költségeihez - működési kiadásainak fedezésére - mindössze 0,15-0,25% mértékű kamatfelárat hozzáadva) kölcsönzi tovább ügyfeleinek, nem számít fel sem rendelkezésretartási jutalékot, sem más költséget. Az EIB által nyújtott kölcsönök futamideje - az adott projekt természetétől függően - 12-20 év, a türelmi idő 3-5 év. A Bank a projektköltség maximum 50%-át finanszírozhatja. Az EU-hoz történő csatlakozási szándékunkból adódóan ma az egyik legfontosabb nemzetközi pénzintézetnek tekintendő.

Az EIB Kormányzótanácsa 1989-ben felhatalmazást adott a Banknak 1 milliárd ECU keretösszegben projekt-hitelek nyújtására Magyarország és Lengyelország számára. Ennek, valamint a Magyar Nemzeti Bankkal kötött keretmegállapodásnak az alapján kezdte meg az EIB kölcsönnyújtási tevékenységét 1990-ben magyar kedvezményezetteknek. A keretösszeg teljes egészében kihelyezésre került, amelynek közel 40 százalékát magyar kedvezményezettek kapták, elsősorban az infrastruktúra és az energiaszektor fejlesztésére.

Az Európai Unió Tanácsának 1993. decemberi, illetve az EIB Kormányzótanácsának 1994. május 2-i döntése értelmében az EIB felhatalmazást kapott újabb 3 milliárd ECU keretösszegben projekt-finanszírozási kölcsönök nyújtására, ezúttal 10 közép- és keleteurópai ország számára. Az EIB - Igazgatótanácsának döntése alapján - a pénzügyi együttműködésre irányuló keretmegállapodást valamennyi érintett állammal azonos szöveggel kötötte meg. (Az Országgyűlés az EIB és a Magyar Köztársaság között létesítendő keretmegállapodás szövegét az 51/1994. (X. 19.) OGY határozattal elfogadta, a keretmegállapodás aláírására 1994. október 21-én került sor; a keretmegállapodás szövegét az 1996. évi III. törvény hirdette ki.) A keretösszeg ez alkalommal is teljes mértékben kihelyezésre került, amelyből közel 500 millió ECU hitel (80 millió ECU állami garanciavállalás kikötése nélkül) jutott magyar kedvezményezetteknek.

Magyar kölcsönfelvevők mindeddig összesen 872 millió ECU összegről írtak alá kölcsönszerződést (ún. finanszírozási szerződést) az EIB-vel. A kölcsönök elsődlegesen az infrastruktúra (távközlés, út) és az energiaszektor fejlesztésének finanszírozását szolgálják, de hitelkeret-konstrukciók révén a gazdaság más szereplői széles körének is forrásokat biztosít.

A korábbi keretmegállapodások - beleértve a hazánkkal kötött keretmegállapodást is - 1996. végén lejártak. Ezért szükségessé vált új keretmegállapodások létrehozatala. (Néhány közép- és keleteurópai ország - pl. Románia, Szlovákia és Bulgária - már jóváhagyta az új keretmegállapodás EIB által valamennyi érintett országoknak azonos szövegezéssel megküldött szövegét.)

I. Az új keretmegállapodás

Az Európai Unióhoz történő csatlakozási folyamattal összefüggésben, valamint az EIB tevékenységi körének szélesítésére való tekintettel a korábbitól minőségileg eltérő, összetettebb és részletesebb a Hongkongban aláírt keretmegállapodás.

Az EIB az új keretmegállapodás alapján alapszabályának megfelelően

- a jövőben nemcsak külföldi, hanem hazai befektetői forrásokból (forintkötvény kibocsátással) származó hitelekkel is kívánja finanszírozni programjait;

- a későbbiekben növelni kívánja az olyan beruházás-finanszírozások volumenét, ahol állami garanciavállalásra nem kerül sor;

- a kedvezményezettek körét devizakülföldiekre is ki kívánja terjeszteni, mégpedig úgy, hogy forrásait devizabelföldiek (pl. magyar bankok) útján bocsátaná rendelkezésre;

- nem kér preferenciális elbánást, de arra igényt tart, hogy ne részesüljön kevésbé kedvező eljárásban, mint bármely más nemzetközi pénzügyi intézmény, nemzetközi szervezet vagy bármely más jogalany;

- programokat csak úgy és akkor finanszírozhat, ha ahhoz Magyarország előzetesen hozzájárult.

Az EIB-vel megkötött Keretmegállapodás rendelkezései összhangban vannak a többi nemzetközi pénzügyi intézménnyel létrejött megállapodások rendelkezéseivel, a már hazánkban működő hasonló nemzetközi szervezeteknek járó mentességekkel, illetve kiváltságokkal és a hazai jogszabályokkal.

Az EIB-vel megkötött Keretmegállapodás célja - mindkét fél számára -, hogy az együttműködés továbbra is magas szintű intézményi keretek között folytatódjon, indokolt esetben lehetővé téve a projektekkel kapcsolatos állami garanciavállalást is.

Az EIB-nek mint multilaterális pénzügyi intézménynek a vagyona és jövedelme mentességet élvez a közvetlen adók fizetése alól valamennyi országban, ahol pénzügyi tevékenységet folytat. A Bank számára a szóban forgó adómentességet a keretegyezmény törvénnyel történő kihirdetése biztosítaná, ugyanis a jogalkotásról szóló, 1987. évi XI. törvény 4. §-ának c) pontja szerint az adómentesség törvényhozási tárgykörbe tartozik.

Az Országgyűlés 105/1997. (XI. 26.) OGY határozata 1. a) pontjában az EIB-vel kötött Keretegyezményt megerősítette és a fenti határozat 1. d) pontjában felhívta a Kormányt, hogy 1987. évi XI. törvény 16. § (1) bekezdése alapján a Keretmegállapodás mielőbb törvénybe iktatása érdekében, annak hatálybalépését követően, haladéktalanul terjessze az Országgyűlés elé a Keretmegállapodásról szóló törvényjavaslatot.