2012. évi LXXXV. törvény indokolása

egyes családjogi és cégjogi eljárások egyszerűsítéséről

-----STARTING---POINT---ALTALANOS--- 

A Magyary Zoltán Közigazgatás-fejlesztési Program keretében sor kerül jogszabályok nyelvezetének közérthetőbbé tételére és a lakossági ügyfelekre háruló adminisztratív terheknek az állampolgárok számára érzékelhető módon megvalósuló olyan irányú csökkentésére, amely nem eredményezi egyúttal a közigazgatásban foglalkoztatottak leterheltségének növekedését. A törvény ezen keretek között a teljes hatályú apai elismerő nyilatkozattal, a származás megismerésével, az örökbefogadás felbontásával, a külföldön történt örökbefogadás elismerésével kapcsolatos eljárásokat egyszerűsíti, továbbá az aláírási címpéldánnyal és a cégkivonattal összefüggő adminisztratív terheket csökkenti.

-----STARTING---POINT---RESZLETES---

Az 1. §-hoz

Lásd a 9-16. § indokolását.

A 2. §-hoz

Az ügyfél számára az eljárás egyszerűsítését célozza az a módosítás, amely szerint a hozzájáruló nyilatkozatokat tiszteletbeli konzulok előtt is meg lehet tenni, így a külföldön tartózkodó, de ilyen nyilatkozatot tenni kívánó ügyfeleknek adott esetben csupán a tartózkodási helyükhöz jóval közelebb eső tiszteletbeli konzulhoz kell elmenniük az ilyen nyilatkozat megtétele érdekében. A teljes hatályú apai elismerő nyilatkozaton alapuló apai jogállás betöltése során a gyermek nevének meghatározására és megváltoztatására is sor kerülhet, tekintettel arra, hogy a házasságról, a családról és a gyámságról szóló törvény értelmében a gyermek nevéről szülei együtt döntenek, így az apai elismerő nyilatkozattal apává váló személy számára is biztosítani kell az együttdöntési jogot. A gyakorlat azonban azt mutatja, hogy a teljes hatályú apai elismerő nyilatkozat és a hozzájárulás felvétele során számos esetben a gyermek családi nevére vonatkozó nyilatkozat elmaradt, ezért ezt a követelményt törvényi szinten is indokolt egyértelműen megjeleníteni.

A 3. §-hoz

A házasságról, a családról és a gyámságról szóló törvény alapján jelenleg az örökbefogadott csupán a vér szerinti szülője adatairól kérhet tájékoztatást, e tájékoztatás megadásához is szükség van továbbá a vér szerinti szülő hozzájárulására. A törvény szerinti szabályozás bővíti a származás megismeréséhez való jog tartalmát, a gyámhatóság köteles lesz tájékoztatni a kérelmezőt arról, hogy őt örökbe fogadták-e, él-e a vér szerinti szülője, illetve van-e testvére, féltestvére. Jelenleg a testvér megismerése csak akkor lehetséges, ha az örökbe fogadott gyermek vér szerinti szülője abban aktívan közreműködik és ennek nincs olyan akadálya, hogy a testvért más család örökbe fogadta volna. Így az elhunyt vagy ismeretlen helyen tartózkodó, illetve nem együttműködő vér szerinti szülő lehetetlenné teszi a testvérek felkutatását. Az örökbe fogadott gyermeknek ugyanakkor fontos érdeke fűződik a származás megismerése körében a testvér, féltestvér megismeréséhez is. Indokolt lehetőséget biztosítani, hogy ezt önállóan, a vér szerinti szülő hozzájárulása, illetve az ő felkutatása és megismerése nélkül is megtehesse.

A vér szerinti szülő, testvér, féltestvér személyazonosító adatairól ugyanakkor továbbra is csak hozzájárulás esetén adhat a gyámhatóság tájékoztatást a törvény szerint is.

Új eleme a szabályozásnak, hogy a vér szerinti szülőnek az örökbefogadott egészsége szempontjából jelentős egészségügyi adatairól a gyámhatóság az adatkezelőtől való adatlekéréssel, „anonimizált” formában - az örökbefogadott kérelmére - tájékoztatja az örökbefogadottat (illetve törvényes képviselőjét).

A 4. §-hoz

A házasságról, a családról és a gyámságról szóló hatályos törvény és a Polgári Törvénykönyvről szóló törvény jelenleg előkészítés alatt álló tervezete is fenntartja az örökbefogadás felbonthatóságát nagykorú örökbefogadott esetén is, nem rendelkezik ugyanakkor egyértelműen arról, hogy az örökbefogadás felbontását követően mi történik a vér szerinti szülő felügyeleti jogával. Ez a hiányosság olyan gyámhatósági eljárásokat generál, amelyek folytán csak hosszú idő elteltével lesz ismét örökbe fogadható a gyermek: a korábban örökbe fogadhatóvá nyilvánított, majd örökbeadott gyermek örökbefogadásának felbontását követően felmerülhet, hogy ismét lefolytatják az örökbe fogadhatóvá nyilvánítása iránti eljárást annak érdekében, hogy sorsát rendezzék. Ez azonban hosszú időt vesz igénybe, így jelentős egyszerűsítést jelentene annak rögzítése, hogy az örökbefogadás felbontása nem érinti a vér szerinti szülők felügyeleti jogát (az tehát nem áll vissza).

Az 5. §-hoz

A házasságról, a családról és a gyámságról szóló törvény a törvény szerinti módosításához szükséges szabályozási átmenetre vonatkozó szabályokat állapít meg.

A 6-8. §-hoz

A külföldön történt örökbefogadás magyarországi elismerése lehetőségeinek kiterjesztése jelenleg nem megoldott, az eljáró hatóságok - névváltozatási kérelmek formájában - évente 25-30 ilyen üggyel szembesülnek, amelyek tipikusan házastárs általi örökbefogadást követően merülnek fel. Azokban az esetekben, amikor magyar örökbefogadó külföldön fogad örökbe kiskorú külföldi állampolgárt, az elismerés a jelenlegi jogszabályok alkalmazásával is biztosítható. Ugyanakkor az alábbi két esetben az elismerés jelenleg vagy nem biztosított, vagy nehézkes:

- magyar örökbefogadó külföldön fogad örökbe kiskorú magyar állampolgárt, és e kiskorú magyar állampolgár már nagykorúként Magyarországon kéri a külföldön történt örökbefogadása elismerését,

- külföldi örökbefogadó külföldön fogad örökbe kiskorú magyar állampolgárt, és e kiskorú magyar állampolgár már nagykorúként Magyarországon kéri a külföldön történt örökbefogadása elismerését.

Erre tekintettel a törvény a nemzetközi magánjogról szóló törvényerejű rendelet módosításával kiterjeszti és egyszerűsíti az elismerés lehetőségét ezen esetek tekintetében is.

A 9-16., 34-37. és 40-46. §-hoz

A módosítás célja, hogy az eljárási jogszabályokban elektronikus kommunikációt előíró jogszabályi rendelkezések későbbi időpontban lépjenek hatályba; biztosítva azt, hogy a bíróságok, a hatóságok, az állampolgárok és a gazdasági élet szereplői biztosíthassák az elektronikus kommunikáció alkalmazásához szükséges feltételeket. A határidő módosítása annak okán szükséges, hogy jelenleg nem látszódik az, hogy az elektronikus kommunikáció feltételei maradéktalanul adottal lennének; zavart okozna tehát az igazságszolgáltatási rendszer működésében az, ha a szükséges határidő módosításokra nem kerülne sor. A jogrendszer egységessége érdekében, továbbá abból a célból, hogy a jogszabályok a célzott joghatást elérhessék, szükséges az érintett jogszabályok módosítása.

Érthető módon sérülne a jogrendszer egységessége, ha 2012. június 30-ától a bíróság és a felek közötti írásbeli közlésekre a közigazgatási hatósági eljárás és szolgáltatás általános szabályairól szóló törvény elektronikus kapcsolattartásra vonatkozó rendelkezéseit kellene alkalmazni, úgy hogy ennek feltételei jelenleg még nem adottak. Zavart okozna továbbá a jogrendszerben az is, ha hatályba lépne a civil szervezetek bírósági nyilvántartásáról és az ezzel összefüggő eljárási szabályokról szóló törvény azon rendelkezése, amely egyebek mellett azt eredményezné, hogy az adózás rendjéről szóló törvény egyes rendelkezései úgy lépnének hatályba, hogy azok végrehajtására az informatikai feltételek nem állnak rendelkezésre.

A bírósági végrehajtási eljárásban történő elektronikus ügyintézést érintő módosítások bevezetési határidőit is rendezi a törvény a következők szerint. Az elektronikus árverésre és kapcsolattartásra vonatkozó módosítások főszabály szerint 2012. szeptember 1-jével, az elektronikus ügy-nyilvántartásra vonatkozó szabályok pedig 2013. január 1-jével lépnének hatályba két kivétellel. Figyelemmel arra, hogy a 2011. évi CLXXX. törvény már 2012. március 15-ei hatálybalépéssel szigorította az árverésből kizártak körére vonatkozó szabályokat, indokolt, hogy mielőbb - július 16-ával - hatályba lépjen az a rendelkezés is, amely az árverezők elektronikus nyilvántartásában is mutatni rendeli annak tényét, ha egy felhasználó jogszabály alapján árverésből kizárt személy (és emiatt csak kivételes esetben - például társtulajdonosként - árverezhet). A másik módosítás az elektronikus hirdetményezésre vonatkozik: július 1-jétől azokra az ingatlanokra (ezek a 2009. január 1-je előtt lefoglalt ingatlanok) is előírja az elektronikus hirdetményezést, amelyek esetében ez fő szabály szerint még csak szeptember 1-jétől lenne kötelező. Ezekkel a módosításokkal az árverések átláthatóságára vonatkozó új előírások előbb tudnak érvényesülni. Összhangba hozza továbbá az árverés eljárási szabályainak és az előárverezési jogra vonatkozó - az eljárást ugyancsak érintő - szabályoknak hatályba lépését 2012. szeptember 1-jével.

A megváltozott munkaképességű munkavállalók foglalkoztatásához nyújtott költségvetési támogatások rendszerének átalakítása folyamatban van. A támogatási rendszer új alapokra helyezésének egyik feltétele az akkreditációs rendszer megújítása. A munkáltatók új típusú akkreditációját követően kerülhet csak sor a munkáltatók kiválasztására és a támogatások megítélésére. Ezek az eljárások több hónapot vesznek igénybe. Mindezekre tekintettel a foglalkoztatás folyamatosságának biztosítása érdekében szükséges a törvényi határidő módosítása. A határidő módosítása mellett biztosítani kell a 2012. évi foglalkoztatás tekintetében a szabályozás további alkalmazásának lehetőségét is.

A 17-18., 31-32 és 38-39. §-hoz

A törvény ezen részei

- az ingatlan-nyilvántartásról szóló törvény,

- a biztonságos és gazdaságos gyógyszer- és gyógyászati segédeszköz-ellátás, valamint a gyógyszerforgalmazás általános szabályairól szóló törvény, és

- a médiaszolgáltatásokról és a tömegkommunikációról szóló törvény

módosítását tartalmazzák a közjegyzői aláírási címpéldány (ügyvédi aláírás-minta) és a cégkivonat tekintetében.

Azon cégek, amelyek a korábbi (a Ctv. módosítását megelőző) szabályok szerint, egyébként szabályosan benyújtották a cégbírósághoz a képviselőjük közjegyzői aláírási címpéldányát, ügyvédi aláírás-mintáját, de a Ctv. 131/C. §-a szerinti átmeneti szabály alapján újólag nem nyújtják be azt, a közigazgatási hatósági eljárásokban nem tudnak élni az új szabályozás adta lehetőséggel. Annak érdekében azonban, hogy a jövőben világos rendszer alakuljon ki, indokolatlan volt ezen cégek esetében is speciális szabályról rendelkezni. Mivel a cégbírósági pótlólagos benyújtás lehetősége a számukra nyitott, elvárható, hogy a jövőbeli előnyök érdekében helyezkedjenek az új előírások hatálya alá, ellenkező esetben csupán a főszabály szerinti közjegyzői aláírási címpéldányt nyújthatnak be a hatósági eljárásban.

Emellett figyelemmel arra, hogy az ingatlan-nyilvántartási eljárás főszabály szerint papír alapú, valamint az okiratok elektronikus formában való tárolása az ingatlan-nyilvántartás rendszerében nem megoldott, a törvény tartalmaz arra vonatkozó szabályt is, hogy az elektronikus úton lekérdezett okiratokat az ingatlanügyi hatóság hiteles papír alapú irattá alakíthassa át.

A 19. §-hoz

A törvény ezen szerkezeti egysége az ügyvédekről szóló törvény módosítását tartalmazza. A közjegyzőkről szóló törvénnyel azonos módon rögzíti, hogy a személyazonosság - az ügyvédekről szóló törvény szerinti, hatósági nyilvántartások adatai összevetésével történő - ellenőrzésére nem kell, hogy sor kerüljön, ha az ügyvéd személyesen ismeri a felet, vagyis különösen, ha egyébként vele huzamos ideje szerződéses viszonyban áll, részére már több ízben végzett ügyvédi tevékenységet, a fél személyazonosságát már korábbi alkalommal ellenőrizte, vagy egyéb körülmény miatt a felet személyesen ismeri (pl. rokon, közeli ismerős). A törvény szerinti módosítás nem érinti az ügyvéd eljárásra vonatkozó egyéb szabályok (pénzmosás elleni védekezéssel összefüggő szabályok, kamarai szabályzat) alkalmazásának kötelezettségét.

A 20. §-hoz

2007 őszén elfogadásra került a cégnyilvánosságról, a bírósági cégeljárásról és a végelszámolásról szóló 2006. évi V. törvény (a továbbiakban: Ctv.) olyan módosítása, amelynek elsődleges célja a cégalapítással, piacra lépéssel összefüggő adminisztratív terhek csökkentése volt. Ez a módosítás a cégalapítás teljes folyamatának gyorsítása, egyszerűsítése, olcsóbbá tétele körében 2007. szeptember elsejétől nem teszi kötelezővé a cég bejegyzéshez (illetve a képviselőt, képviseleti jogot érintő rovatváltozás bejegyzéséhez) a cég képviseletére jogosult hiteles cégaláírási nyilatkozatának csatolását, illetve a cég választásától függően - meghatározott feltételek mellett - lehetőséget biztosít a cégeljárásban közreműködő ügyvéd számára, hogy ellenjegyzésével lássa el a cégjegyzésre jogosult aláírás-mintáját.

Figyelemmel arra, hogy a közjegyzői aláírási címpéldány, ügyvédi aláírás-minta benyújtása már nem szükséges eleme a cégbejegyzésnek (változásbejegyzésnek) hibás az a jogalkalmazói értelmezés, amely az ügyvédi aláírás-minta használatát, felhasználhatóságát kizárólag a cégeljárásban ismeri el. A jogalkalmazás egységesítése, a jogalkotói szándék egyértelmű deklarálása érdekében a Ctv. új 9. § (3a) bekezdése kimondja, hogy a közjegyzői aláírási címpéldány és az ügyvédi aláírás-minta - ha azt a cégeljárásban eljáró ügyvéd készítette és a cégbírósághoz cégiratként benyújtották - egyaránt bizonyítja, hogy a cég képviselője milyen aláírással jegyzi a céget.

A szabályozás azonban nem változtat azon, hogy a közjegyzői aláírás-hitelesítéssel ellátott aláírási címpéldány közokirat, amelynek kiállítására a közjegyző cégeljárástól függetlenül is jogosult. Az ügyvédi aláírás-minta teljes bizonyító erejű magánokirat, amely abban az esetben jogszerű, ha megvalósulnak a Ctv.-ben meghatározott feltételek. Az ügyvéd jelenleg sem, és a jövőben sem jogosult a Ctv. 9. §-ában meghatározott eseteken (cégbejegyzés, képviseleti jogot érintő változásbejegyzés) kívül aláírás-minta készítésére, így jogszabállyal ellentétes az az ügyvédi aláírás-minta, amely a cégeljáráson kívül, a cégbírósághoz való benyújtás mellőzésével készül és kerül felhasználásra.

A 21. §-hoz

A Ctv. általános szabályként rögzíti, hogy a cégkivonatot, továbbá a cégjegyzésre jogosult közjegyzői aláírási címpéldányát (ügyvédi aláírás-mintáját), ha azokat a Ctv. 31/A. §-a vagy 131/C. §-a szerint benyújtották, így a cégjegyzék útján (az ott található hivatkozás megnyitásával) megjeleníthető, letölthető, a közigazgatási hatóság előtt, kérelemre indult eljárásban az eljáró szerv elektronikus úton szerzi be, annak csatolását nem kérheti a féltől. E szabály alól kivételt képeznek azok a hatósági ügyek, ahol a kérelem tárgyáról azonnal dönt a hatóság, vagyis a tipikus ügyfélszolgálati eljárások, ahol az ügyfél kérésének megfelelően nyomban elintézhető a kérelem. 

A közfeladatot ellátó szervek - így a közigazgatási szervek is - a Ctv. 15. § (3) bekezdése alapján céginformációt kérhetnek közfeladataik ellátása érdekében. A (3a) bekezdés a 15. § (3) bekezdéséhez képest annyi többletszabályt rögzít, hogy a közjegyzői aláírási címpéldány (ügyvédi aláírás-minta) esetében a közigazgatási szerv a céginformációt elektronikus úton kérheti, illetve a Ctv. a cégkivonat esetében külön utal arra, hogy azt a közigazgatási szerv közokirati és nem közokirati formában is kérheti. A Ctv. módosítása nyilvánvalóvá teszi, hogy a közigazgatási szerv számára a cégkivonat és a közjegyzői aláírási címpéldány (ügyvédi aláírás-minta), mivel azokat elektronikus úton kérhetik le, elektronikus okirati formában áll majd az rendelkezésére.

Figyelemmel arra, hogy a jövőben jelentős számú közigazgatási szerv általi lekérdezés várható, a 15. § (3) bekezdése kiegészül azzal, hogy a lekérdezés során a közfeladatot ellátó szerv köteles megjelölni a közfeladatot. A közfeladatot ellátó szervek számára biztosított céginformáció részletes szabályait miniszteri rendelet állapítja meg.

A 22-23. §-hoz

A rendelkezések a közjegyzői aláírási címpéldány (ügyvédi aláírás-minta) új típusú benyújtásával, megjelenítésével összefüggő cégjegyzék rovat-módosítást tartalmazzák. A cégjegyzék a jövőben feltünteti, ha a cég képviselőjének közjegyzői aláírási címpéldánya (ügyvédi aláírás-mintája) benyújtásra került, így a képviseletre jogosult adatai között található hivatkozással megismerhető. Ez a cégjegyzék szempontjából azt jelenti, hogy a képviseletre vonatkozó 13. rovat egy további információval kerül kiegészítésre. E rovat többlettartalma az a tény, hogy a cég képviselőjének hiteles cégaláírási nyilatkozata (közjegyzői aláírási címpéldánya) vagy az ügyvéd által ellenjegyzett aláírás-mintája benyújtásra került. Ezzel a megoldással a jövőben gyorsan és egyértelműen meghatározhatóvá válik, hogy valamely cég élt-e a benyújtás és az összekapcsolás lehetőségével.

A 24. §-hoz

1. A törvény hatálybalépését követően, ha a cég a cégbejegyzési, illetve a képviselőre vonatkozó rovat változását (is) tartalmazó változásbejegyzési kérelmet nyújt be a cégbírósághoz, és ahhoz csatolja a képviseletre jogosult hiteles cégaláírási nyilatkozatát (vagyis közjegyzői aláírási címpéldányát) vagy az ügyvéd által ellenjegyzett aláírás-mintáját, a cégbíróság a cégjegyzékadat bejegyzésével egyidejűleg informatikai megoldással gondoskodik arról, hogy a képviselő közjegyzői aláírási címpéldánya (ügyvédi aláírás-mintája) mint cégirat a cégjegyzék segítségével is elérhetővé váljon.

A cégjegyzék a jövőben feltünteti, ha a cég képviselőjének közjegyzői aláírási címpéldánya (ügyvédi aláírás-mintája) benyújtásra került, így a képviseletre jogosult adatai között található hivatkozással megismerhető. További gyakorlati jelentősége azért van az információ megjelenítésének, mert a cégre vonatkozó cégjegyzékadatok elektronikus úton (interneten keresztül) történő megjelenítése, megismerése során a 13. rovatban a közjegyzői aláírási címpéldány vagy az ügyvédi aláírás-minta benyújtására vonatkozó tény link formájában jelenik meg, és arra való kattintással (annak megnyitásával) a benyújtott okirat (szkennelt, tipikusan pdf. képi fájlként) megjeleníthető. A cégbíróság gondoskodik a szkennelt fájlként benyújtott okirat hitelt érdemlő módon való megismerhetőségéről; azt fokozott biztonságú elektronikus aláírással és időbélyegzővel látja el.

Jelenleg a benyújtott közjegyzői aláírási címpéldányok (ügyvédi aláírás-minták) az adott cégügy elektronikus aktájában találhatóak. Az új informatikai megoldással az akta ezen okirata és a cégjegyzék adata összekapcsolásra kerül, a cégjegyzék adathoz kapcsolt mellékletként jelenik meg. A jövőben tehát nem kell a cégiratok közötti keresést lefolytatni annak igazolására, hogy a cég a cégiratok közé csatolt-e közjegyzői aláírási címpéldányt vagy ügyvédi aláírás-mintát, illetve nem szükséges keresés az irat megismeréséhez sem.

2. A képviselő közjegyzői aláírási címpéldánya (ügyvédi aláírás-mintája) a képviseleti jogának cégjegyzékből történő törlését követően is megismerhető, az összekapcsolás tényét nem változtatja meg a törlés jogi aktusa.

Fontos rámutatni arra, hogy ha a cég szabályosan nyújtja be az írásbeli cégjegyzésre vonatkozó iratát, az összekapcsolás megtörténik, azt külön kérelmezni nem kell. Ebből következően nem lesz mód arra, hogy a cég úgy nyilatkozzon, hogy bár csatol közjegyzői aláírási címpéldányt (ügyvédi aláírás-mintát), nem kéri a cégjegyzék adathoz történő rendelést, vagy úgy nyilatkozzon, hogy a jövőben már nem kéri az összekapcsolást. Ez ugyanis nem állna összhangban a cégnyilvántartásba vetett bizalommal, végső soron a közhitelességgel.

Lehetőséget kíván viszont nyújtani a Ctv. arra, hogy azon cégek, amelyek a - törvény hatálybalépését követő - bejegyzésükkor vagy a képviselőre (is) vonatkozó változásbejegyzési eljárásban nem nyújtottak be közjegyzői aláírási címpéldányt (ügyvédi aláírás-mintát), azok ezt később, pótlólagosan megtehessék. Ha a cég működése vagy egyéb ok indokolja, lehetőség lesz arra a 31/A. § (2) bekezdésében foglalt rendelkezések alapján, hogy a cég a képviselő adatainak a cégjegyzékbe történő bejegyzését követően nyújtsa be - változásbejegyzésként - a közjegyzői aláírási címpéldányt, és kérje a cégjegyzék útján történő megismerhetőségét.

A változásbejegyzési kérelemben meg kell jelölni a képviselőt (adatai feltüntetésével) és a megfelelő mező jelölésével nyilatkozni kell arról, hogy a kérelemhez a cég írásbeli képviseletét igazoló okiratot csatolnak. Ebben az esetben azonban kizárólag közjegyzői aláírási címpéldány nyújtható be. Figyelemmel arra, hogy ha a bejegyzéssel, változásbejegyzéssel összefüggésben elkészített okiratok között aláírási nyilatkozat nem készült, nem került csatolásra, vagyis nem teljesültek a Ctv. 9. § (3) bekezdésében foglalt feltételek, nincs mód utólag ilyen irat elkészítésére és csatolására, abban az esetben sem, ha a korábbi bejegyzésnél is ugyanaz az ügyvéd járt el.

Ha az aláírási címpéldánnyal összefüggő eljárásokra vonatkozó jelen törvénymódosítást megelőzően került sor a képviselő bejegyzésére, ügyvédi aláírás-minta abban az esetben csatolható, ha a képviselő bejegyzésére vonatkozó korábbi cégeljárásban a kérelemhez csatolták, az eljárás megfelelt a Ctv. 9. § (3) bekezdésének. Ebben az esetben is csak ezen korábbi aláírás-minta csatolható újra, annak új ellenjegyzési dátummal való megújítására nincs mód. (Az erre vonatkozó átmeneti rendelkezést a Ctv. 131/C. §-a rögzíti.)

A 25. §-hoz

A rendelkezés kiegészíti a céginformáció szolgálat működésének meghatározására vonatkozó felhatalmazó rendelkezést a közfeladatot ellátó szervek részére biztosított ingyenes céginformáció szolgáltatás biztosítására vonatkozó részletszabályok miniszteri rendeletben történő kimunkálására történő utalással.

A 26. §-hoz

A 131/B. § kimondja azt alkalmazási szabályt, hogy a törvény rendelkezéseit annak hatálybalépését követően benyújtott cégbejegyzési (változásbejegyzési) kérelmekre kell alkalmazni.

Lehetőséget kíván nyújtani arra a Ctv., hogy azon cégek, amelyek - a törvény hatálybalépését megelőzően történt - bejegyzésükkor vagy a képviselőre (is) vonatkozó változásbejegyzési eljárásban nyújtottak be közjegyzői aláírási címpéldányt vagy ügyvédi aláírás-mintát, élhessenek a Ctv.-ben adta lehetőséggel.

Közjegyzői aláírási címpéldány bármely „pótlólagos” eljárásban benyújtható, vagyis mind a 31/A. § (2) bekezdése, mind a 131/C. § esetében. Külön rendelkezést csupán arra azt esetre kellett előírni, ha a cég ügyvédi aláírás-mintát kíván csatolni. Ha a törvény hatálybalépését megelőzően került sor a képviselő bejegyzésére, ügyvédi aláírás-minta abban az esetben csatolható, ha a képviselő bejegyzésére vonatkozó korábbi (a törvény hatálybalépését megelőző) cégeljárásban a kérelemhez csatolták, vagyis az eljárás megfelelt a Ctv. 9. § (3) bekezdésének. Ebben az esetben is csak ezen korábbi ügyvédi aláírás-minta csatolható újra, annak új ellenjegyzési dátummal való megújítására nincs mód.

Szükséges utalni rá, hogy a törvény általi módosítás megkívánja a cégjegyzékbe bejegyzett cégek tevőleges magatartását is. A korábban benyújtott közjegyzői aláírási címpéldány vagy ügyvédi aláírás-minta cégjegyzékhez történő rendelése nem történhet meg automatikusan vagy a cégbírósági hivatalbóli eljárásával több okból sem. Egyrészt az okiratok jelentős része nem áll rendelkezésre elektronikus módon, másrészt a feladat elvégzése valamennyi papír és elektronikus akta átvizsgálását jelentené, harmadrészt pedig a cég egyéni belátásától függ, élni kíván-e a szabályozási lehetőséggel, ezt a gazdasági mérlegelést igénylő döntést a törvény nem kívánja eldönteni.

A 27. §-hoz

A rendelkezés a Ctv. jogharmonizációs záradékát pontosítja.

A 28-29. §-hoz

Figyelemmel arra, hogy a jelenlegi szabályok nem teszik kötelezővé a közjegyzői aláírási címpéldány (ügyvédi aláírás-minta) csatolását, a Ctv. azon mellékleteiben, amelyek meghatározzák a cégeljárásban csatolandó okiratokat, értelemszerűen nem szerepelnek. Ahhoz azonban, hogy a közjegyzői aláírási címpéldány (ügyvédi aláírás-minta) a cégjegyzék rovatához rendelésre kerülhessen, szükséges, hogy a cég a bejegyzési (változásbejegyzési) kérelmében jelölje, hogy a cég írásbeli képviseletének módját igazoló okiratot csatol. Ennek esetén ugyanis megtörténhet az informatikai előkészítés. A közjegyzői aláírási címpéldány (ügyvédi aláírás-minta), mint szükség szerint csatolandó irat megjelenítésre kerül mind az általános eljárásban, mind az egyszerűsített cégeljárásban szükséges okiratok között.

Az a tény azonban, hogy a Ctv. melléklete ismét említi a közjegyzői aláírási címpéldányt, ügyvédi aláírás-mintát nem változtat azon, hogy az továbbra sem kötelezően csatolandó irat. A melléklet szövegezése egyértelművé teszi, hogy abban az esetben kell csak csatolni az okiratot, ha azt a kérelmen jelezték.

A 30. §-hoz

A Ctv. a jövőben - a közjegyzői aláírási címpéldányhoz (ügyvédi aláírás-mintához) hasonlóan - általános szabályként rögzíti, hogy ha közigazgatási szerv előtt, kérelemre indult eljárásban a cégkivonat megismerése, beszerzése szükséges, az eljáró szerv azt elektronikus úton szerzi be, annak csatolását nem kérheti a féltől.

A Ctv. 15. § (3) bekezdése alapján a közigazgatási szerv jelenleg is jogosult a cégre vonatkozó cégkivonatot kérni, mind közokirati, mind nem közokirati formában. A 17. § (1) bekezdése rögzíti továbbá, hogy ha „a cégbíróság, illetve a céginformációs szolgálat - a kérelem alapján - az elektronikus okiratot minősített elektronikus aláírással és időbélyegzővel látja el, az elektronikus közokiratnak minősül.”

A jelenleg hatályos jogszabályi rendelkezések szerint minősített elektronikus aláírási cselekményt automata nem végezhet, csak természetes személy. Ebből következően, ha a közigazgatási szerv a cégkivonatot közokirati formában kéri, a közigazgatási hatóság adatkérelme jelenleg azonnali módon nem teljesíthető. A polgári perrendtartásról szóló törvény (a továbbiakban: Pp.) 2012. április 1-jei hatállyal olyan rendelkezéseket tartalmaz, amely a minősített elektronikus aláírás mellett elfogadja minősített tanúsítványon alapuló fokozott biztonságú elektronikus aláírást.

Figyelemmel arra, hogy fokozott biztonságú aláírást automata is készíthet, a Ctv. 17. § (1) bekezdése módosításra kerül, és a módosítást követő szabályozás - a Pp.-ben bevezetett rendelkezésekhez hasonlóan - lehetővé teszi, hogy a cégbíróság és a cégszolgálat a jövőben elektronikus közokiratot olyan módon is kiadhasson, amelyen minősített tanúsítványon alapuló fokozott biztonságú elektronikus aláírást, valamint időbélyegzőt helyezett el (a jelenlegi, minősített elektronikus aláíráson alapuló rendszer megtartása mellett). Ezzel a megoldással elérhető, hogy - a szükséges fejlesztések elvégzését követően - a céginformációs szolgálat a közfeladatot ellátók részére fenntartott, a céginformáció biztosítását szolgáló internetes oldalon keresztül, automata segítségével biztosítsa a cégkivonat közokirati formában történő kiadását is.

A Ctv. módosítása nyilvánvalóvá teszi, hogy a közigazgatási hatóság a cégkivonatot - és a közjegyzői aláírási címpéldányt (ügyvédi aláírás-mintát) - a céginformációs szolgálaton keresztül, elektronikus úton kérheti le, vagyis elektronikus okirati formában áll majd az rendelkezésére.

A 33. §-hoz

A rendelkezés a pénzforgalmi szolgáltatás nyújtásáról szóló törvény módosításával kívánja szolgálni azt a célt, hogy a közjegyzői aláírási címpéldány és a Ctv. szabályai szerint készített és a cégbírósághoz benyújtott ügyvédi aláírás-minta a gyakorlatban egyaránt elfogadásra kerüljön.

-----STARTING---POINT---VEGE---

A 47-49. §-hoz

A törvény hatálybalépéséhez szükséges rendelkezéseket, az Alaptörvény sarkalatosságra vonatkozó követelményének való megfeleléshez szükséges záradékot és az európai uniós követelményekre utaló rendelkezést állapítja meg.

A törvény két lépcsőben lép hatályba. Az örökbefogadás joghatásaival és a teljes hatályú apai elismeréssel kapcsolatos eljárások egyszerűsítésére, a közjegyzői aláírási címpéldány, az ügyvédi aláírás-minta „feltöltésére” és annak „linkesítésére” vonatkozó rendelkezések, azaz az adminisztratívteher-csökkentés megvalósításához szükséges, az okirat benyújtására vonatkozó rendelkezések 2012. július 1-jén (ugyanezen naptól lép hatályba az elektronikus közokirat kiadására vonatkozó új szabályozás), az adminisztratívteher-csökkentő intézkedések pedig 2013. február 1. napján, azaz a cégek ezen időponttól kezdve mentesülnek a cégkivonat és az írásbeli képviseleti jog módjának igazolását szolgáló okirat benyújtásának kötelezettsége alól, és a közigazgatási hatóságoknak ezen időponttól kell az iratokat elektronikus lekérdezés formájában beszerezniük.