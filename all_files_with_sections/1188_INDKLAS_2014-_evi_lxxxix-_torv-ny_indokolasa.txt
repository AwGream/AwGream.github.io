2014. évi LXXXIX. törvény indokolása

az ENSZ Éghajlatváltozási Keretegyezménye és annak Kiotói Jegyzőkönyve végrehajtási keretrendszeréről szóló 2007. évi LX. törvény és az üvegházhatású gázok közösségi kereskedelmi rendszerében és az erőfeszítés-megosztási határozat végrehajtásában történő részvételről szóló 2012. évi CCXVII. törvény jogharmonizációs célú módosításáról

-----STARTING---POINT---ALTALANOS--- 

Az ENSZ Éghajlatváltozási Keretegyezménye és annak Kiotói Jegyzőkönyve végrehajtási keretrendszeréről szóló 2007. évi LX. törvény (a továbbiakban: 2007. évi LX. törvény), valamint az üvegházhatású gázok közösségi kereskedelmi rendszerében és az erőfeszítés-megosztási határozat végrehajtásában történő részvételről szóló 2012. évi CCXVII. törvény (a továbbiakban: 2012. évi CCXVII. törvény) módosításának szükségességét az uniós jogi szabályoknak való megfelelési kötelezettség, valamint az elmúlt évek jogalkalmazói gyakorlatának megfelelő egyszerűbb és átláthatóbb szabályozás kialakítása indokolja.

A klímavédelmi felelősség keretében mindenképpen szükséges egy új és mindenre kiterjedő szabályozás a felmelegedésért másodsorban felelős fluorgázokkal kapcsolatban, ugyanis 2014. május 6. napjával hatályba lépett a fluortartalmú üvegházhatású gázokról és a 842/2006/EK rendelet hatályon kívül helyezéséről szóló, 2014. április 16-i 517/2014/EU európai parlament és tanácsi rendelet (a továbbiakban: 517/2014/EU rendelet), melynek rendelkezéseit 2015. január 1. napjával alkalmazni kell.

Annak érdekében, hogy hazánk az uniós kívánalmaknak maradéktalanul eleget tudjon tenni, elengedhetetlen jelen módosítás Országgyűlés általi elfogadása, valamint a törvénynek megfelelő végrehajtási szabályok megalkotása.

-----STARTING---POINT---RESZLETES---

Az 1. és 4-5. §-hoz

Az 517/2014/EU rendelet teljes mértékben újraszabályozta a fluorozott szénhidrogénekkel kapcsolatos közösségi jogi rendelkezéseket, ehhez szükséges az eddigi szabályozás újragondolása, átstrukturálása és egy, az uniós jogi normának megfelelő szabályozás elfogadása és hatályba léptetése.

A klímavédelmi felelősség keretében mindenképpen szükséges egy új, és mindenre kiterjedő szabályozás a civilizációs társadalom által okozott felmelegedésért és üvegházhatásért másodsorban felelős fluortartalmú üvegházhatású gázokkal kapcsolatban. Ezen célt szolgálja a jelen törvény, megfelelve az uniós jogi követelményeknek.

A fluortartalmú üvegházhatású gázok az üvegházhatású gázok közé sorolandóak, ahogyan azt a Kiotói Jegyzőkönyv is tartalmazza. Magyarországon a 2007. évi LX. törvény szabályozza többek között a Kiotói Jegyzőkönyvben foglaltak hazai jogba történő átültetését, azonban az eddig nem tartalmazott önálló rendelkezést a fluortartalmú üvegházhatású gázokra.

Az 517/2014/EU rendelet által előírt uniós kötelezettségek teljesítése tagállami szinten az eddigi hatósági fellépésnél szigorúbb, nyomon követhetőbb és átláthatóbb fellépést kíván.

Az Európai Bizottság (a továbbiakban: Bizottság) folyamatos jogalkotása szükségessé teszi - különösen az 517/2014/EU rendelet hatálybalépése -, hogy a hazai klímavédelmi-klímapolitikai törvényi szabályozás átalakuljon és jogi szabályozottság terén is megfeleljen az európai uniós klímapolitikai törekvéseknek.

Figyelemmel arra, hogy 2015. január 1. napjával az 517/2014/EU rendeletben foglalt valamennyi szabályozást kötelezően alkalmazni kell a tagállamoknak, a törvény a fentebb kifejtett célkitűzések és uniós kötelezettségek teljesítésére tesz egy mindenre kiterjedő, átfogó és állam által felügyelt jogalkotói javaslatot és szabályozást. A cél mindenképpen olyan szabályozási rendszer kialakítása és bevezetése a magyar jogrendszerbe törvényi és annak felhatalmazása alapján kiadott rendeleti szinten, amely hatékonyan tud eleget tenni a fluortartalmú üvegházhatású gázokkal kapcsolatos szabályozást érintő klímavédelemből származó kötelező tagállami feladatoknak mind a jogi szabályozás, mind az uniós jogi norma szerint megkövetelt közigazgatási hatósági feladatok terén. A szabályozással a jogsértő magatartással szembeni eredményes fellépéshez szükséges hatósági eszközök és intézkedések is megállapításra kerülnek akként, hogy a megállapított szankciók hatékonyak, arányosak és visszatartó erejűek legyenek.

A 2-3. §-hoz

Pontosításra kerülnek a kiotói egységkereskedelemmel kapcsolatos feladatok, valamint az azokhoz kapcsolódó tájékoztatási kötelezettségek.

A 6. §-hoz

Az átmeneti rendelkezések bevezetésének indoka, hogy azok hiányában jogbizonytalanság alakulna ki a jelenleg is fluortartalmú üvegházhatású gázokkal kapcsolatos tevékenységet végzők körében az eljáró állami szerv felé való kötelezettségeinek teljesítése tekintetében.

A 7. §-hoz

A rendelkezés az uniós jogi aktusnak való megfelelést biztosító jogharmonizációs záradék.

A 8. §-hoz

2014. április 30-án kihirdetésre került az üvegházhatást okozó gázok kibocsátási egységei Közösségen belüli kereskedelmi rendszerének létrehozásáról szóló 2003/87/EK irányelvnek egy egységes globális piacalapú intézkedés nemzetközi légi közlekedésből származó kibocsátásokra való alkalmazásáról rendelkező nemzetközi megállapodás 2020-ig történő végrehajtására tekintettel történő módosításáról szóló, 2014. április 16-i 421/2014/EU európai parlamenti és tanácsi rendelet (a továbbiakban: 421/2014 EU rendelet), amelynek célja egy egységes globális piacalapú intézkedés kialakítása a nemzetközi légi közlekedésből származó kibocsátásokra vonatkozóan. A rendelet megjelenését megelőzően nem volt légiközlekedésből származó kibocsátási egységekkel való kereskedelem az EU emisszió-kereskedelmi rendszerén (EU Emissions Trading System, a továbbiakban: EU ETS) belül. A légiközlekedésből származó kibocsátási egységek kereskedelme a III. kereskedési időszak kezdetekor azonban még nem valósulhatott meg a Bizottság döntése nyomán (ún. stop the clock derogáció).

A Bizottság későbbi döntése és az új uniós rendelkezéseknek való megfelelés szükségessé tette az ezen §-on belül rendezni hivatott kivételrendszert.

A 9. §-hoz

A 2012. évi CCXVII. törvény hatálybalépését követően folyamatos nyomonkövetés történt a törvényi rendelkezések alkalmazhatósága tekintetében. A gyakorlati tapasztalatok alapján szükséges a rendelkezés pontosítása.

A 10. §-hoz

Az uniós jogi megfelelés indokolja a fogalomhasználat pontosítását, illetve kiegészítését a 2. § további 36-41. pontjaival.

A 11. §-hoz

A 2012. évi CCXVII. törvény hatálybalépését követően folyamatos nyomonkövetés történt a törvényi rendelkezések alkalmazhatósága, egyértelműsége tekintetében. Jelen módosítás pontosítja az eljáró hatóság eljárásjogi kötelezettségét az emisszió-kereskedelemben felügyeletet gyakorló, egyúttal a kibocsátási egységek tekintetében tulajdonosi joggyakorló minisztérium felé, annak érdekében, hogy az valamennyi, a kiosztást követően keletkezett döntésről információval bírjon, ezzel is elősegítve többek között a Bizottság felé való jelentéstételi kötelezettségeknek való megfelelést.

A miniszter feladatának pontosítását a gyakorlati tapasztalatok tették szükségessé.

A 12. §-hoz

A 421/2014/EU rendelet preambulumának (13) bekezdése rögzíti, hogy a térítésmentesen a légijármű-üzemeltetőknek történő egységkiosztásra és kiadására továbbra is az üvegházhatást okozó gázok kibocsátási egységei Közösségen belüli kereskedelmi rendszerének létrehozásáról és a 96/61/EK tanácsi irányelv módosításáról szóló, 2003. október 13-i 2003/87/EK európai parlamenti és a tanácsi irányelvben (a továbbiakban: 2003/87/EK európai parlamenti és tanácsi irányelv) megállapított módszerek szolgálnak, azaz a kiosztás és visszaadás az irányelvben említett, érintett időszakokra vonatkozó, ellenőrzött tonnakilométer- adatokon alapul. Ezen meghatározás miatt szükséges annak pontosítása, hogy a légi jármű üzembentartó által elkészített jelentésnek tonnakilométer adatokat tartalmazó jelentésnek kell lennie.

A 13. §-hoz

A 2012. évi CCXVII. törvény hatálybalépését követően folyamatos nyomonkövetés történt a törvényi rendelkezések alkalmazhatósága, egyértelműsége tekintetében. A módosítások annak egyértelműsítését szolgálják, hogy ezen részletszabályokat elegendő a törvény végrehajtására kiadott kormányrendeletben szabályozni, annak törvényi szintű szabályozása nem szükséges.

A 14. §-hoz

A módosítás a klímapolitikai együttműködési feladatok szabályozása érdekében szükséges.

A 15. §-hoz

A módosítás egyrészt a rendelkezés könnyebb értelmezhetősége miatt szükséges. A módosítás további indoka a Bizottság által kiadott ún. „szénszivárgási lista”. Ezen listában rögzítettek szerint történik az ingyenes ÜHG-egységek kiosztása. Mivel ezen lista folyamatosan változik a bizottsági módosítások miatt, azonban a jogbiztonság megköveteli azt, hogy az érintett ügyfelek előtt ismeretes legyen a kiosztás számításának alapjául szolgáló uniós jogi norma, így a bekezdésben az uniós jogszabály nevére indokolt kizárólag utalni.

E szakasz módosításának további indoka a folyamat egyszerűsítése tekintettel arra, hogy a 2003/87/EK európai parlamenti és tanácsi irányelv rendelkezései nem írják elő a közzététel formáját, kizárólag a közzétételről rendelkeznek.

A szakasz kiegészítésének indoka a (6) bekezdés szerinti, Bizottság általi egységkiosztás. A térítésmentes egységmennyiségek kiosztásáról a Bizottság dönt a tagállami kérelmek alapján. A gyakorlatban tapasztaltak szerint abban az esetben, ha a Bizottság késedelembe esik a térítésmentes egységmennyiségek kiosztásával vagy a Bizottság akként dönt, hogy azokat csak több részletben tudja kiosztani, úgy a tagállamok, így Magyarország sem tud eleget tenni - egyébként uniós jogi - kötelezettségének, miszerint az egységeket minden év február 28. napjáig jóváírja az üzemeltetők forgalmi számláján.

Mindezek alapján szükséges annak törvényi szintű szabályozása és megengedése, hogy a Bizottság kiosztási tervét követve, a kiosztások esetlegesen több lépésben valósuljanak meg tagállami szinten is, ezzel jelezve az ügyfelek felé is, hogy egységeik kiosztása megtörténik, azonban előfordulhat, hogy hosszabb időtartamot vesz igénybe a jóváírás.

A (7) bekezdés beiktatása egy évenkénti kötelező eljárásjogi lépés a kiosztást gyakorló fél számára. Indoka, hogy 2013-tól az irányelv rendelkezéseinek megfelelően - a 2003/87/EK európai parlamenti és tanácsi irányelv 10a. cikk (11) bekezdése - folyamatosan csökken az évenként térítésmentesen kiosztható egységek mennyisége. Ennek megfelelően szükséges tagállami szinten is annak közzététele, hogy az egyes üzemeltetők az adott évben, az előre meghatározott % szerinti csökkentést figyelembe véve mennyi ingyenes kiosztható egységmennyiségben részesülhetnek.

A (8) bekezdés beiktatása egyértelműen rögzíti, hogy a (2) bekezdés szerinti módosítás az egységmennyiségben uniós rendelkezés miatt mindenképpen szükségessé teszi a korábban már közzétett és kiosztott egységmennyiség esetleges módosítását az uniós ún: „szénszivárgási lista” alapján. Ezzel biztosítja, hogy az érintettek nem kérdőjelezik meg a tagállami eljárást, hiszen az uniós jogi kötelezettség, másrészt a részletszabályokat kormányrendeleti szinten határozzuk meg.

A 16. §-hoz

Az (1) bekezdéshez: A módosítást a joggyakorlat indokolja, az eljárásjogi rendelkezések pontosítása szükséges. A Bizottság döntése a kiosztható egységmennyiségekről nem bírálható felül, ebből következően a miniszter a bizottsági döntést kizárólag érvényesíteni tudja, annak megfelelve kell a benyújtott kérelmet jóváhagynia vagy elutasítania.

A (2) bekezdéshez: A szakaszban hivatkozott (4) bekezdés pontosítás, megfelelve a kibocsátási egységekre vonatkozó harmonizált ingyenes kiosztás uniós szintű átmeneti szabályainak a 2003/87/EK európai parlamenti és tanácsi irányelv 10a. cikke értelmében történő meghatározásáról szóló, 2011. április 27-i 2011/278/EU bizottsági határozat megjelölt rendelkezéseinek.

Az (5) bekezdés kizárólag eljárásjogi szempontból tartalmaz pontosítást. Habár az üzemeltetésben bekövetkező változások nyomán az uniós rendelkezéseknek megfelelően módosítani kell az üzemeltetőket megillető egységmennyiségeket, amely maga után vonja a korábban már kiadott Nemzeti Kiosztási Tábla módosítását, mégis ezt új Nemzeti Kiosztási Tábla szerint kell értelmezni.

A törvényben rögzített változás bekövetkezésével újra kell számítani az üzemeltetőt megillető az adott évre vonatkozó egységmennyiségeket. Azaz az így meghatározott új egységmennyiség nem a változás időpontjától jelent új határértéket, hanem az adott kiosztási év kezdőnapjára visszamenőleg, január 1. napjára. Az ennek megfelelően elkészített Tábla új Táblát jelent az adott kiosztási évre január 1. - december 31. között.

A (6) bekezdéssel történő kiegészítés indoka a hatósági jogalkalmazás könnyítése és jogbiztonság biztosítása mind az eljáró hatóság, mind az üzemeltetők esetében, egyértelműsítve, hogy a létesítményt érintő bármilyen jelentős változás esetén követelmény az adatszolgáltatás akkreditációval rendelkező fél általi hitelesítése.

A 17. §-hoz

A Nemzeti Kiosztási Tábla valamennyi üzemeltető vonatkozásában tartalmazza az adott évre kiosztott egységmennyiségeket.

A módosítás kizárólag eljárásjogi szempontból tartalmaz pontosítást. A derogációs kérelem nyomán kiosztott egységek mennyiségével változik az üzemeltetők köre és a korábban megállapított mennyiség.

A változás bekövetkezésével újra el kell készíteni a Táblát, amely Tábla ekként új Táblát jelent az adott kiosztási évre január 1. - december 31. között.

A 18. §-hoz

A módosítás kizárólag annak kifejezésére és hangsúlyozására szolgál - ezzel is biztosítva a jogbiztonságot -, hogy a légi jármű üzembentartók részére a referenciaérték meghatározása uniós jogi normában, a 2003/87/EK európai parlamenti és tanácsi irányelv 3e. cikke alapján a légijármű-üzemeltetőknek ingyenesen kiosztandó kibocsátásiegység-mennyiségekhez tartozó referenciaértékekről szóló, 2011. szeptember 26-i 2011/638/EU bizottsági határozatban meghatározottak szerint történik.

A 19. §-hoz

A 2014. április 30-án kihirdetésre került 421/2014/EU rendelet által hatályba lépett rendelkezések miatt szükséges a légi jármű üzembentartókra és légi jármű üzemeltetőkre vonatkozó eljárásjogi és anyagi jogi rendelkezések pontosítása és kiegészítése.

A bekezdés módosításának indoka továbbá a folyamat egyszerűsítése tekintettel arra, hogy az a 2003/87/EK európai parlamenti és tanácsi irányelv rendelkezései nem írják elő a közzététel formáját, kizárólag a közzétételről rendelkeznek.

A 20. §-hoz

Az (1) bekezdéshez: A 2003/87/EK európai parlamenti és tanácsi irányelv 3f. cikk (3) bekezdés c) pontjának átültetése indokolja a légiközlekedési új belépőre vonatkozó szabályozást.

A (2) bekezdéshez: A 2003/87/EK európai parlamenti és tanácsi irányelv 3e. cikk (5) bekezdése értelmében az ingyenes kibocsátási egységek kiosztásának minden év február 28. napjáig meg kell történnie a légi járművet üzembentartó új belépők számára is [3f. cikk]. Megfelelendő az irányelvi rendelkezéseknek a módosítás visszahivatkozik egy korábbi § bekezdésére, amely egyértelműen rögzíti, hogy a kiosztás minden év február 28. napjáig megvalósul a légi jármű üzembentartók esetében is.

A 21. §-hoz

A módosítás annak érdekében szükséges, hogy a miniszter, mint az emisszió-kereskedelmi rendszer működéséért, felügyeletéért is felelős szerv minden, a kibocsátás-kereskedelmet érintő eseményről hitelt érdemlően és időben értesüljön, a hatóság számára kötelező eljárási cselekmény egy önálló értesítés küldése a miniszter felé az esemény bejelentéséről azt követően, hogy a bejelentés a hatóság felé is megtörtént.

A 22. §-hoz

Az (1) bekezdéshez: A módosítás indoka a 2003/87/EK európai parlamenti és tanácsi irányelv 12. cikkében szabályozott rendelkezés, amely értelmében a tagállamoknak biztosítaniuk kell, hogy az egység-visszaadási kötelezettség teljesítéséhez az üzemeltető a más tagállam illetékes hatósága által kiadott kibocsátási egységet is felhasználhassa.

A (2) bekezdéshez: A [(3) Ha (...) a forgalmi jegyzékben szereplő adatok alapján] szövegrészt követően a „légi jármű üzemeltető költségére” szókapcsolatban az „üzemeltető” megnevezés kicserélése történik „üzembentartó” kifejezésre, megfelelve a 421/2014 EU rendelet szóhasználatának.

A (3) bekezdéshez: A 2003/87/EK európai parlamenti és tanácsi irányelv 12. cikk (2) bekezdésében foglaltak átültetése a légi közlekedés vonatkozásában, azaz, hazánk biztosítja, hogy egy más tagállam illetékes hatósága által kiadott egységek is felhasználhatók legyenek a hazai visszaadási kötelezettség teljesítése során.

A 23. §-hoz

Mind az alcím, mind a hivatkozott § módosítása a 421/2014 EU rendeletnek, valamint a harmadik kereskedési időszakra vonatkozó uniós jogi irányelvi rendelkezéseknek - 2003/87/EK európai parlamenti és tanácsi irányelv 11a. cikk - való megfelelést szolgálja.

A 24. §-hoz

A 32. § módosítását az eljárásjogi szabályok - törvény szerinti - megváltozása indokolja. A módosítás az eljárásjogi szabályok megszegése esetén alkalmazható jogkövetkezményekre vonatkozó megfelelő változtatásokat tartalmazza.

A 33. § módosításának szükségességét a 421/2014 EU rendelet hatálybalépésével, valamint a harmadik kereskedési időszakba történő belépés és a korábbiakban javasolt módosítások indokolják, hiszen az eljárásjogi és anyagi jogi szabályok megváltozása egyben indokolja az azok megszegése esetén alkalmazható jogkövetkezmények változásoknak megfelelő módosítását is.

Továbbá a 33. § (4) bekezdésének módosítása a 2003/87/EK európai parlamenti és tanácsi irányelv 16. cikke (11) bekezdésében foglaltaknak való megfelelést szolgálja, azon követelményt, hogy a tagállam értesíti a Bizottságot bármely intézkedésről, amelyet a légi jármű üzembentartókra vonatkozó működési tilalom alkalmazása céljából hoz.

A 25. §-hoz

Az (1) bekezdéshez: A módosítás indoka a felügyeleti díj meg nem fizetése esetén az eljáró hatóság eljárásjogi intézkedésének pontosítása. A jelen szakaszban hivatkozott § (6) bekezdése a későbbiekben egyértelmű szankciót fűz a díj meg nem fizetése esetére megjelölve a hatóság számára azt az időpontot, amikor eljárásjogi szempontból felléphet a jogsértővel szemben.

A határidők és időtartamok pontos megjelölése mind az ügyfelek, mind a hatóság számára egyértelmű eljárásjogi szabályokat határoz meg, elkerülve ezáltal az esetleges hatósággal vagy ügyféllel szembeni indokolatlan fellépést a másik fél részéről.

A (2) bekezdéshez: A módosítás indoka a hatósági eljárási szabályok egyszerűsítése a felügyeleti díj meg nem fizetése esetén.

A 26. §-hoz

Az alcím módosítása azért indokolt, mert az uniós jelentéstételi kötelezettségekből fakadóan hazánknak többféle jelentést kell benyújtania az EU felé.

A 2012. évi CCXVII. törvény a 15. alcímben, valamint a 2007. évi LX. törvény 7. §-ában foglalt a két jelentéstételi kötelezettség azonban nem ugyanarra vonatkozik.

Az elhatárolás miatt szükséges pontosan meghatározni, hogy a 2012. évi CCXVII. törvény mely nemzetközi kötelezettségről rendelkezik és ró feladatot az annak végrehajtására kijelölt szervre.

Az alcímhez tartozó (4) bekezdésben tett módosítás pontosítás, ugyanis eddig nem volt meg az összhang a (2) bekezdésben foglaltakkal, miszerint a jelentést a Bizottság által megadott határidőig kell megküldeni. Az eddigi rendelkezések szerint ugyanis a miniszter számára biztosított 30 napos továbbítás akár azt is jelenthette - amennyiben a hatóság nem tartja a számára megadott határidőt - hogy túl is lépheti a bizottsági határidőt. A jelen módosítás ezt az ellentmondást szünteti meg.

A 27. §-hoz

A 2015-ös párizsi nemzetközi klímatárgyalásokon képviselni kívánt magyar álláspont következetes megvalósítása érdekében szükséges az egyértelmű felelősségi kör kijelölése. A jelenlegi kormányzati struktúra szerint az energiapolitikáért felelős miniszter feladatkörébe tartozik az Európai Unió 2030-as klíma- és energiapolitikai keretrendszerének végrehajtása, alap- és kompenzációs elemeinek szakmai kidolgozása és megvalósítása.

A 28. §-hoz

A kiegészítés a 421/2014 EU rendeletnek, valamint a harmadik kereskedési időszakra vonatkozó uniós jogi irányelvi rendelkezéseknek való megfelelést szolgálja az átmeneti időszakra.

A 29. §-hoz

Jogharmonizációs záradék kiegészítése.

A 30. §-hoz

Az 1. ponthoz: A módosítás a szóhasználat pontosítása végett szükséges az alcímen belüli egység megteremtése érdekében.

A 2. ponthoz: A határidő módosítását a hatósági joggyakorlat során tapasztaltak indokolják.

A 31. §-hoz

A 2003/87/EK európai parlamenti és tanácsi irányelv értelmében az üvegházhatású gázok kibocsátására vonatkozó adatokat tartalmazó jelentések és a tonnakilométer-adatokat tartalmazó jelentések hitelesítéséről, valamint a hitelesítők akkreditációjáról szóló 2012. június 21-i, a Bizottság 600/2012/EU rendelete 66. cikke értelmében a tagállamok elismerik azon nemzeti akkreditáló testületek által nyújtott szolgáltatások egyenértékűségét, amelyek sikeresen átestek a szakértői értékelésen. A tagállamok elfogadják az említett nemzeti akkreditáló testületek által akkreditált hitelesítők akkreditálási okiratát, és tiszteletben tartják ezen hitelesítők arra vonatkozó jogát, hogy az akkreditációjuk hatálya alatt hitelesítést végezzenek.

Ezen rendelkezés értelmében Magyarország területén minden adatszolgáltatás esetében hitelesítőként az Európai Unió bármely tagállamának nemzeti akkreditáló testülete által akkreditált olyan hitelesítő szervezet eljárhat, amely az EU ETS rendszer hatálya alá tartozó üvegházhatású gázkibocsátók által elkészített kibocsátási és tonnakilométer-adatokat tartalmazó jelentéseket hitelesít, beleértve a Magyarországon a Nemzeti Akkreditáló Testület által az üvegházhatású gázok kibocsátásával kapcsolatos hitelesítési tevékenységet végző szervezetek akkreditálásáról és nyilvántartásáról szóló 295/2012. (X. 16.) Korm. rendelet 1. mellékletében feltüntetett akkreditációs alkalmazási körök közül legalább egyre akkreditált hitelesítő szervezetet is.

A fentiek alapján szükséges a törvény 11. §-ának hatályon kívül helyezése.

-----STARTING---POINT---VEGE---

A 32. §-hoz

Hatályba léptető rendelkezés.

A bírság kiszabására vonatkozó szabályok tekintetében hosszabb felkészülési idő szükséges.

A 33. §-hoz

Jogharmonizációs záradék.