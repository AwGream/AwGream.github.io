1999. évi XCVII. törvény indokolása

a gyermekgondozási díj bevezetésével összefüggő törvénymódosításokról

-----STARTING---POINT---ALTALANOS--- 

A gyermekgondozási díj ismételt bevezetésének elsődleges célja a népesedési mutatók kedvezőbb irányú befolyásolása. A gyermeket nevelő családok támogatásának e formája a születésszám növelését azoknál a családoknál kívánja ösztönözni, ahol a gyermekvállalás miatt jelentősebb jövedelem-kieséssel kell számolni. A termékenységi mutatók kedvező változása azonban csak akkor várható, ha az új ellátás a jelenleg működő támogatási formánál, konkrétan a gyermekgondozási segélynél, lényegesen jobb feltételeket teremt a gyermekneveléshez. Ezért egy olyan konstrukció bevezetése indokolt, amely a jövedelem-kiesést a korábbi keresettel arányosan pótolja. A támogatás felső határát ugyanakkor korlátozni szükséges, mert egy közpénzekből finanszírozott ellátás a kiemelkedően magas jövedelmeket teljes körűen nem helyettesítheti. Ezért a rendszerbe felső korlátot szükséges beépíteni, ami a minimálbér kétszeresében lett meghatározva.

A finanszírozási lehetőségeket is figyelembe véve a törvény olyan ellátás vezet be, amely a jogosultakat a gyermek két éves koráig illeti meg és a korábbi keresetük 70%-ának megfelelő mértékű támogatást biztosít.

Mivel a kormányzati szándék szerint a gyermekgondozási díj keresetarányos ellátás, a jogosultsági feltételek értelemszerűen a biztosítási jogviszonyon alapulnak.

A gyermekgondozási díj az egészségbiztosítás pénzbeli ellátásainak egyik formájaként a kötelező egészségbiztosítás ellátásairól szóló 1997. évi LXXXIII. törvényben kerül szabályozásra.

Az e címen felsorolt ellátásokkal szemben azonban a gyermekgondozási díj sajátossága, hogy a fedezetét a központi költségvetés az Egészségbiztosítási Alap részére megtéríti. A gyermekgondozási díj speciális abból a szempontból is, hogy a folyósítás időtartama járulékfizetés mellett kerül nyugdíjra jogosító szolgálati időként elismerésre. Ennek a munkáltatóra eső részét a központi költségvetés, a munkavállalóra eső részét pedig az ellátásban részesülő személy fizeti. A gyermekgondozási díj - hasonlóan az egészségbiztosítás pénzbeli ellátásaihoz - adóköteles jövedelemnek minősül.

Az ellátásnak a jogrendszerbe történő beillesztése érdekében a kötelező egészségbiztosítás ellátásairól szóló 1997. évi LXXIII. törvényen kívül módosítani szükséges a társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvényt, az egészségügyi hozzájárulásról szóló 1998. évi LXVI. törvényt, a társadalombiztosítás pénzügyi alapjairól szóló 1992. évi LXXXIV. törvényt, valamint a Munka Törvénykönyvét is.

Az ellátás szabályozása a következő tartalmi jellegű előírásokra épül.

Az ellátásra jogosultak köre

Gyermekgondozási díjra jogosult a vér szerinti és az örökbefogadó szülő, a szülővel együtt élő házastárs, valamint az a személy, aki örökbefogadási szándékkal vesz nevelésbe gyermeket, feltéve, hogy az örökbefogadási eljárást elindították, továbbá a gyermek gyámja is. Az ellátásra csak az a személy lehet jogosult, aki a gyermeket saját háztartásában neveli.

Az ellátás nem terjed ki a szülő élettársára, a hivatásos nevelőszülőre és azokra a nevelőszülőkre sem, akik nem gyámjai az általuk nevelt gyermekeknek. A gyámhatósági gyakorlat szerint a nevelőszülőt mindazokban az esetekben a gyermek gyámjának is kijelölik, ha a nevelésbe vétel hosszú távra, feltehetően a gyermek felnevelésének teljes időtartamára szól, pl. ha rokon vállalja a gyermek felnevelését. Ebben az esetben a cél az, hogy a szülő minden támogatást megkapjon, így igénybe vehesse a gyermekgondozási díjat is. A törvény nem ösztönzi azonban a gyermekgondozási díj megszerzése érdekében történő nevelésbe vételt, és azt, hogy két éves kora után a gyermek visszakerüljön az intézménybe. (Mint ismeretes, a nevelőszülők a gyermekgondozási segélyt igénybe vehetik, és ezen túlmentően díjazásban is részesülnek.)

A gyermekgondozási díjra egyaránt jogosult az anya és az apa is. Ez a szabályozás eleget tesz a nemzetközi szervezetek által megfogalmazott azon ajánlásoknak is, amelyek a nők és férfiak azonos megítélését szorgalmazzák.

Jogosultsági feltételek

Az ellátásra az a személy jogosult, akinek az ellátásra vonatkozó igénye a biztosítási jogviszony időtartama alatt nyílik meg és rendelkezik az igény bejelentését megelőző két éven belül legalább 180 nap biztosítási idővel.

Jogosult az ellátásra az a szülő is, akinek a biztosítási jogviszonya a gyermekgondozási díj igénybevételének időtartama alatt szűnik meg. Ez az eset tipikus lehet a határozott idejű szerződéssel alkalmazottak körében. Előfordul, hogy a biztosítási jogviszony már a terhességi gyermekágyi segély folyósítása idején megszűnik. A gyermekgondozási díjat ilyen esetben is meg kell állapítani, feltéve, ha a terhesség gyermekágyi segélyre való jogosultság a biztosítási jogviszony fennállása alatt keletkezett.

A jogosultság feltételeként előírt előzetes 180 napi biztosítási időbe be kell számítani a biztosítás megszűnését követő táppénz, baleseti táppénz, terhességi gyermekágyi segély idejét, valamint a felsőfokú oktatási intézmény nappali tagozatán egy évnél hosszabb ideig folytatott tanulmányok időtartamát.

A gyermekgondozási díjra vonatkozó kizáró szabályok

Ugyanazon gyermek után gyermekgondozási díj, terhességi-gyermekágyi segély, gyermekgondozási segély, ápolási díj, gyermekápolási táppénz egyidejűleg nem folyósítható.

Nem jár gyermekgondozási díj, ha az igénylő bármilyen jogviszony keretében munkát végez, vagy hatósági engedélyhez kötött keresőtevékenységet személyesen folytat, vagy egyéb - a szociális törvényben részletesen felsorolt - rendszeres pénzellátásban részesül, vagy előzetes letartóztatásban van, vagy szabadságvesztés büntetését tölti.

A gyermekgondozási díj akkor sem folyósítható, ha a gyermeket ideiglenes hatállyal elhelyezték, átmeneti vagy tartós nevelésbe vették, illetőleg bentlakásos szociális intézményben, továbbá napközbeni ellátást biztosító intézményben gondozzák.

A gyermekgondozási díj összege és mértéke

A gyermekgondozási díj összege a naptári napi átlagkereset 70%-a, de havonta nem lehet több, mint az ellátás megállapításának időpontjában érvényes minimálbér kétszerese.

A naptári napi átlagkereset megállapítására a táppénz megállapítására vonatkozó szabályok érvényesek.

A gyermekgondozási díj megállapított összege a folyósítás időtartama alatt nem változik. Ugyanazon személy részére történő ismételt megállapításkor az ellátás összege - ugyanazon gyermek esetén - azonos az első ízben megállapított támogatás összegével.

A gyermekgondozási díj folyósítása

Az ellátást a munkahelyi társadalombiztosítási kifizetőhelyek állapítják meg és a munkabér végelszámolásakor folyósítják. Ha a gyermekgondozási díjat a megyei egészségbiztosítási pénztárak utalják, akkor a tárgyhót követő hónap 10. napjáig az ellátást ki kell utalni.

A jogalap nélkül felvett ellátást meg kell téríteni. Mivel a gyermekgondozási díj forrása a központi költségvetés, az egyéb egészségbiztosítási ellátásoktól eltérően, a megyei egészségbiztosítási pénztár vezetője méltányossági jogkört nem gyakorolhat, lehetősége van ugyanakkor részletfizetés engedélyezésére.

A törvény hatálya

A gyermekgondozási díj bevezetésével kapcsolatos rendelkezések 2000. január 1-jén lépnek hatályba. Az ellátást mindazok az egyéb feltételek szerinti jogosultak igénybe vehetik, akiknek gyermeke a hatályba lépés időpontjában a második életévét még nem töltötte be.

A gyermekgondozási díj költségvetési kihatása

Az előzőekben ismertetett feltételekkel 2000-ben a gyermekgondozási díjat várhatóan mintegy 100 ezer fő fogja igénybe venni. Az ellátás havi átlagos bruttó összegét 33 ezer Ft-ra becsüljük. az előzetes számítások szerint gyermekgondozási díjra 2000-ben 36,3 Mrd Ft-ot szükséges tervezni. A gyermekgondozási díj után munkáltatói nyugdíjbiztosítási járulékfizetés mintegy 7,3 Mrd Ft további költségvetési terhet jelent, ugyanakkor az egyéni nyugdíj járulékfizetés a nyugdíjbiztosítási alap bevételeit 3,3 Mrd Ft-tal növeli.

Államháztartási szinten - az adókedvezmények mértékétől függően - 3-7 Mrd Ft adóbevételre, valamint kb. 1-1,5 Mrd Ft gyermekápolási táppénz-megtakarításra lehet számítani. Mivel a gyermekgondozási díjat igénybevevők többsége gyermekgondozási segélyt igényelt volna, a gyermekgondozási segély előirányzata mintegy 17-18 Mrd Ft-tal alacsonyabb szinten tervezhető. A gyermekgondozási díj nettó többletkiadása tehát 11-12 Mrd Ft-ra tehető.

Az ismertetett feltételek mellett bevezetendő gyermekgondozási díj a szociális biztonsági rendszer részét képezi. Ez a gyakorlatban azt jelenti, hogy az Európai Unió tagállamainak Magyarországon élő, illetve munkát vállaló állampolgáraira is ki fog terjedni az ellátás.

-----STARTING---POINT---RESZLETES---

Az 1. §-hoz

A kötelező egészségbiztosítás ellátásairól szóló 1997. évi LXXXIII. törvény 39. §-a törvényi szintre emeli a biztosítási jogviszony alapján járó ellátásokra vonatkozó „együttfolyósítási” tilalmakat. A szabályozás arra a fő rendező elvre épül, hogy ha gyermeknevelés címén egyidejűleg többféle ellátásra való jogosultság áll fenn, csak az egyik szülő és csak egyféle ellátást vehet igénybe. E kizáró szabály egyaránt vonatkozik a biztosítási jogon járó ellátásokra és a költségvetésből finanszírozott gyermekgondozási segélyre ill. gyermeknevelési támogatásra is. A módosítás azon túlmenően azonban, hogy figyelembe veszi, illetve felsorolja a gyermekneveléshez kapcsolódó támogatási formákat, és mindkét szülő vonatkozásában kezeli azokat, új elemeket is tartalmaz. Ha az egyik szülő a felsorolt ellátások valamelyikét igénybe veszi, úgy a másik szülő még gyermekápolási táppénzre jogosultságot szerezhet, feltéve, ha az ellátások nem ugyanazon gyermek után kerülnek megállapításra. E szabály a többgyermekes családokban egyidejűleg jelentkező többféle gyermekgondozási szükségleteket veszi figyelembe és ezen élethelyzetek megoldásához nyújt segítséget.

A 2. §-hoz

A vonatkozó törvénymódosítás arra irányul, hogy a terhességi-gyermekágyi segélyre jogosultsághoz szükséges 180 napos biztosítási időbe a gyermekgondozási díj folyósításának idejét is be kell számítani. Ha a gyermekgondozási díj folyósításának időtartama alatt vagy azt követő két éven belül újabb gyermek születik, az egyéb feltételek teljesítése mellett ismételten mód nyílik a terhességi-gyermekágyi segély, majd a gyermekgondozási díj igénybe vételére.

A 3. §-hoz

Meghatározásra kerül a gyermekgondozási díjra jogosultak köre, a jogosultság feltételei, az ellátásra jogosító időtartam, valamint felsorolásra kerülnek az ellátásra való jogosultságot kizáró okok. E jogszabályhely tartalmazza továbbá a gyermekgondozási díj mértékét és felső határát, és törvényi szinten rendelkezik mindazokról a szabályokról, amelyeket az ellátás mértékének kiszámításánál kell alkalmazni.

Mindezek a gyermekgondozási díjra vonatkozó speciális szabályok az 1997. évi LXXXIII. törvény (a továbbiakban: Ebt.) V. fejezetében új §-okkal, a 42/A-42/D §-ok beépítésével kerülnek be a törvénybe.

Gyermekgondozási díjra a vér szerinti, vagy az örökbefogadó szülők bármelyike, továbbá a szülővel együtt élő házastárs és a gyám a jogosult, ha a gyermek az igénylő háztartásában nevelkedik. A jogosultság akkor is fennáll, ha a gyermek örökbefogadására irányuló eljárás már folyamatban van, de még nem zárult le. Az ellátást annak a személynek lehet megállapítani, aki az igénylés időpontjában biztosított, és az igénylést megelőző két éven belül legalább 180 napon át biztosított volt. A gyermekgondozási díj megállapítható akkor is, ha az anya biztosítási jogviszonya a terhességi-gyermekágyi segély folyósításának ideje alatt szűnik meg, feltéve ha a terhességi-gyermekágyi segélyre való jogosultsága a biztosítási jogviszonyának fennállása alatt keletkezett.

Jogosultnak kell tekinteni az ellátásra azt a szülőt is, akinek biztosítási jogviszonya a gyermekgondozási díj igénybevételének időtartama alatt szűnik meg. A 180 napos előzetes biztosítási időbe pedig be kell számítani a biztosítás megszűnését követő táppénz, baleseti táppénz, terhességi-gyermekágyi segély idejét, valamint a felsőfokú oktatási intézmény nappali tagozatán egy évnél hosszabb ideig folytatott tanulmányok idejét.

A gyermekgondozási díj a fő szabály szerint a terhességi gyermekágyi segélyre jogosító időtartam leteltét követő naptól a gyermek két éves koráig állapítható meg. A szabályozás kezeli azonban azokat az eseteket is, amikor a gyermeket szülő nő vagy az őt örökbefogadó nő meghal, vagy a gyermek nem az ő háztartásában nevelkedik (pl.: gyámnál). Ez esetben a gyermekgondozási díj a terhességi-gyermekágyi segélyre jogosító időtartamra, vagy annak fennmaradó részére is megállapítható.

A tervezet kereső tevékenység folytatása mellett - beleértve a hatósági engedélyhez kötött személyesen folytatott keresőtevékenységet is - a gyermekgondozási díj folyósítását nem teszi lehetővé. Hasonlóképpen kizáró okként szerepel, ha az igénylő munkavégzés nélkül megkapja a teljes keresetét (pl.: felmondási idejét tölti), vagy az Szt. szerinti rendszeres pénzellátásban részesül. Nem jár a gyermekgondozási díj, ha a gyermeket ideiglenes hatállyal elhelyezték, átmeneti vagy tartós, nevelésbe vették, vagy 30 napot meghaladó időtartamra bentlakásos szociális intézményben helyezték el, vagy - a rehabilitációs célú gondozás kivételével - nappali ellátást biztosító intézményben gondozzák. A jogszabály értelemszerűen kizárja az ellátásból azokat is, akik előzetes letartóztatásban vannak, vagy szabadságvesztés büntetésüket töltik.

A gyermekgondozási díj a naptári napi átlagkereset 70%-a, havi összege azonban nem lehet magasabb, mint az ellátás igénybevételének kezdő időpontjában érvényes minimálbér kétszerese.

A naptári napi átlagkeresetet a gyermekgondozási díj esetében is a terhességi-gyermekágyi segélyre vonatkozó szabályok szerint kell kiszámítani. A táppénz kiszámításra vonatkozó szabályokat két esetben kell alkalmazni, attól függően, hogy az anya vagy más személy igényli az ellátást. Egyik esetben akkor, ha a jogosult az igénybevételt megelőző két éven belül legalább 180 naptári napi keresettel rendelkezik, valamint akkor, ha az anya a gyermekgondozási segély vagy a gyermekgondozási díj folyósításának ideje alatt szül vagy a szülés napját megelőző két éven belül legalább 180 naptári napi keresettel rendelkezik.

Egyéb esetekben, ha a igénylő rendelkezik ugyan a jogosultsághoz szükséges 180 naptári napi biztosítási idővel, de az igénylést megelőző két éven belül nem volt 180 naptári napi keresete (pl.: táppénzen volt, hallgatói jogviszony alapján igazolta a biztosítási jogviszonyt), a gyermekgondozási díj napi összegét a minimálbér kétszerese harmincad részének figyelembevételével kell megállapítani. Ha azonban az igénylő egészségbiztosítási járulék alapját képező jövedelme, illetve munkanélküli ellátás alapját képző jövedelme nem éri el a minimálbér kétszeresét, a gyermekgondozási díj összegét a tényleges jövedelem 70%-ában kell meghatározni.

A gyermekgondozási díj alapjának kiszámítására vonatkozó rendelkezések tehát összhangban vannak a terhességi-gyermekágyi segélynél megalkotott szabályokkal.

A gyermekgondozási díj igénybevételét időbeli és számbeli korlátozás nélkül meg lehet szakítani, majd újra lehet igényelni. Ha az ellátást ugyanannak a személynek ugyanarra a gyermekre tekintettel ismételten állapítják meg, az ellátás összege nem változik. Így megelőzhető az indokolatlanul magasabb összegű ellátás megállapítása iránti törekvés a folyósítás időszaka alatt.

A 4. §-hoz

A biztosításban töltött idő akkor folyamatos, ha abban 30 napnál hosszabb megszakítás nincs. Az Ebt. 46. § (7) bekezdése felsorolja mindazokat az ellátásokat, amelyek a 30 nap megszakítás időtartamába nem számítanak bele. Az ott felsoroltak kiegészülnek a gyermekgondozási díjjal, ezzel a gyermekgondozási díj folyósításának ideje biztosításban töltött időnek minősül.

Az 5. §-hoz

Az Ebt. 63. § (1) bekezdése arról rendelkezik, mely szerv jogosult elbírálni és folyósítani az egészségbiztosítási pénzbeli ellátásokat annak a személynek, aki egyidejűleg több biztosítási jogviszonyban kötelezett egészségbiztosítási járulék fizetésre.

A jogszabályhely módosítása értelmében a gyermekgondozási díj iránti igényt is az a munkáltató bírálja el, amelyiknél társadalombiztosítási kifizetőhely működik. A gyermekgondozási díj esetében is érvényesülnek azok a további szabályok, amelyek arra az esetre adnak iránymutatást, amikor több társadalombiztosítási kifizetőhely is releváns lehet.

A 6. §-hoz

Az Ebt. 72. §-a szerint a megyei egészségbiztosítási pénztár vezetője a jogalap nélkül felvett egészségbiztosítási pénzbeli ellátások visszafizetése, magánszemélyt terhelő megtérítése címén megállapított összeget, méltányos esetben mérsékelheti, illetőleg elengedheti.

Erre azonban a törvénymódosítás a gyermekgondozási díj vonatkozásában nem ad lehetőséget. Ennek oka, hogy a gyermekgondozási díj fedezetét nem az egészségbiztosítási pénztár, hanem a költségvetés állja, a jogtalanul felvett állami közpénzek megtérítésétől pedig csak különleges esetekben lehet eltekinteni.

A 7. §-hoz

Az Ebt. 83. §-a (2) bekezdésének l) pontjának módosításával a kormány felhatalmazást kap arra, hogy meghatározza a kifizetőhelyeknek a gyermekgondozási díj megállapítására, folyósítására és elszámolására vonatkozó feladatait.

A 8. §-hoz

A Munka Törvénykönyvének módosítását a különböző törvényekben szabályozott gyermekneveléssel összefüggő támogatások, szolgáltatások ill. kötelezettségek közötti összhang megteremtése indokolja. Az Mt. 138. §-át érintő újraszabályozásnak legfontosabb célja annak pontos meghatározása, hogy a munkavállalót gyermek gondozása címén mely esetekben illeti meg fizetés nélküli szabadság. Ezen előírások korszerűsítésére a gyermekgondozási díj bevezetése ad alkalmat és okot, de a módosítás ezen túl is mutat, mert a Munka Törvénykönyvének előírásai illetve szóhasználata összhangba kerül a gyermekek védelméről és a gyámügyi igazgatásról szóló 1997. évi XXXI. törvénnyel, valamint a családok támogatásokról szóló 1998. évi LXXXIV. törvénnyel is.

A 9. §-hoz

A módosítás arra irányul, hogy 1999. december 31-ét követően megállapított gyermekgondozási díj folyósításának időszakát is szolgálati időnek kell elismerni, ha az ellátás után megfizették az előírt nyugdíjjárulékot.

A 10-11. §-hoz

A társadalombiztosítás pénzügyi alapjairól és azok 1993. évi költségvetéséről szóló 1992. évi LXXXIV. törvény módosítása a költségvetés számára ír elő térítési kötelezettségeket az Alapok részére a gyermekgondozási díj kiadásainak finanszírozásával kapcsolatban.

-----STARTING---POINT---VEGE---

A 12. §-hoz

A jogszabályhely rögzíti a törvény hatálybalépésének idejét. Egyidejűleg a Munka Törvénykönyvében a munkáltató részéről történő felmondási tilalmak eseteit taglaló előírásokat hozza összhangba a gyermekgondozás címén biztosítandó fizetés nélküli szabadság eseteivel.