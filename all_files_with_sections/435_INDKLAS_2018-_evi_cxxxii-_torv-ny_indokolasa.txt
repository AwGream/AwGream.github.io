2018. évi CXXXII. törvény indokolása

a lelkiismereti és vallásszabadság jogáról, valamint az egyházak, vallásfelekezetek és vallási közösségek jogállásáról szóló 2011. évi CCVI. törvény módosításáról

-----STARTING---POINT---ALTALANOS--- 

A lelkiismereti és vallásszabadság jogáról, valamint az egyházak, vallásfelekezetek és vallási közösségek jogállásáról szóló 2011. évi CCVI. törvény (a továbbiakban: Ehtv.) módosítását célzó törvény megteremti az összhangot az Alaptörvény ötödik módosításával, és lezárja azokat a nyitott szabályozási kérdéseket, amelyek a jelenleg hatályos szabályozás kapcsán hazai - Alkotmánybíróság (a továbbiakban: AB) - és nemzetközi - Velencei Bizottság, Emberi Jogok Európai Bírósága (a továbbiakban: EJEB) - fórumokon felmerültek. Ezen túlmenően hosszú távú megoldást kínál a lelkiismereti és vallásszabadság maradéktalan érvényesüléséhez, valamint az állam és a vallási közösségek Alaptörvény szerinti különvált, de a közcélú feladatok ellátása terén együttműködésen alapuló működéséhez.

A jogi személyiséggel rendelkező vallási közösségek bejegyzése során a módosítást követően - az állami semlegesség biztosítása érdekében - nem az egyházak „elismerésére”, hanem nyilvántartásba vételükre kerülne sor, - a bevett egyházak kivételével bírósági eljárásban, a törvényben meghatározott tárgyilagos és ésszerű feltételek alapján, transzparencia és rendes bírói jogorvoslat mellett. A hatálybalépéskor ex lege vélelmek, illetőleg rendkívüli bírósági eljárások biztosítanák, hogy a vallási közösségek státuszuk szempontjából ne kerüljenek az eddiginél kedvezőtlenebb helyzetbe, másrészt azon, továbbra is vallási tevékenységet végző közösségek egyházi státusza megnyugtató módon rendezésre kerüljön, amelyeket a 2012. január 1-jén hatályba lépett törvényi szabályozás AB, illetve EJEB által jogsértőnek talált rendelkezései az említett fórumok szerint hátrányosan érintettek.

A törvény alapelvként rögzíti, hogy minden, magát vallási közösségként definiáló közösség (jogi személyiség nélkül is) jogosult mindazon alkotmányos védelemre, amelyet az Alaptörvény a vallási közösségeknek a szabad vallásgyakorlás keretében biztosít.

A törvényi szabályozás - szervezeti formájától, jogállásától, vagy elnevezésétől függetlenül - valamennyi, elsődlegesen vallási tevékenységet végző közösségre, azaz vallási közösségre vonatkozóan biztosítja az állam semlegességét, az állam és a vallási közösségek elválasztását, együttműködését és ennek kereteit, a vallási közösségek széles körű autonómiáját, a vallási közösségek szabad önrendelkezését (szervezeti forma, elnevezés szabad megválasztása), a vallási közösségek egyenjogúságát és a diszkrimináció tilalmát.

A törvény - az Ehtv. korábbi szabályait részben megtartva, részben több helyen módosítva - rögzíti a vallás- és lelkiismereti szabadságot, a vallási közösségek nyilvántartásba vételének feltételeit, eljárását (amelynek során érvényesülnie kell a tárgyilagosság és ésszerűség, továbbá a tisztességes eljáráshoz, valamint a jogorvoslathoz való jog követelményének), a társadalmi elfogadottság mértékére vonatkozó feltételeket (támogatók száma, működési idő), a hitéleti tevékenység finanszírozásában való állami részvétel alapelveit és a vallási közösségek törvényes működését biztosító intézményi és eljárási feltételeket.

A törvényben foglalt új magyar egyházi szervezetrendszer széleskörű autonómiát és a hitéleti tevékenységükhöz támogatást biztosít a vallási közösségeknek, elismeri azok társadalmi szerepvállalását, mindazonáltal az állam és a vallási közösségek közfeladatok terén való együttműködése vonatkozásában fenntartja az állam döntési jogát arra vonatkozóan, hogy - objektív okokból, a társadalmi elfogadottság, beágyazottság, társadalmi súly, illetve a közfeladatok ellátásában szerzett tapasztalatok, és az egyházi hagyományok alapján - kivel és milyen, a társadalmi igényekhez igazodó területeken kíván szorosabban együttműködni a közfeladatok megvalósításában.

Bármely vallási közösség (legalább 10 fős taglétszám esetén) vallási egyesületté és így jogi személlyé alakulhat. A vallási egyesületek közfeladatok ellátásában is részt vállalhatnak. A már egyházi státusszal rendelkező nyilvántartásba vett egyháznak a vallási egyesületnél jóval nagyobb a társadalmi támogatottsága. A szabályozás a személyi jövedelemadó (a továbbiakban: szja) 1%-os felajánlások alapján igazolható társadalmi támogatottságot (1000 szja 1%-os felajánlás 3 év átlagában) rögzít, és legalább 5 éves vallási egyesületként való működést ír elő. A nagy társadalmi elfogadottsággal bíró, 5 év átlagában legalább 4000 egyházi szja 1%-os felajánlással rendelkező, és hosszú ideje jogszerűen működő vallási közösségeket a bíróság bejegyzett egyházként veszi nyilvántartásba. Az elvárt működési időtartam legalább 20 (illetve 15) éves magyarországi, vagy legalább 100 éves szervezett nemzetközi működés.

Az állam és a vallási közösségek együttműködése terén az állam a közfeladatok ellátása érdekében (figyelemmel a társadalmi igényekre és a partnerek képességére és lehetőségeire is) a vallási közösségekkel egyes részterületekre vonatkozó egyedi megállapodásokat, a bejegyzett egyházakkal pedig a történelmi múltjuk, társadalmi elfogadottságuk, és súlyuk, szervezettségük és társadalmi feladatvállalásuk (tehát ésszerű és objektív feltételek) alapján akár átfogó jellegű együttműködési megállapodásokat is köthet. A bejegyzett egyházakkal a jövőben kötendő átfogó stratégiai együttműködési megállapodások rögzítésére - védelmük, jelentőségük és időtállóságuk okán - törvényben kerülne sor. Az ilyen, sarkalatos törvényben kihirdetett megállapodással rendelkező bejegyzett egyházak az Alaptörvény VII. cikk (4) bekezdése szerinti bevett egyházaknak minősülnek, amely kategória az állammal való együttműködés mértékére tekintettel eredményez eltérő szabályozást. Ugyanakkor a jelenlegi bevett egyházak jogállását a törvénymódosítás nem érinti.

A törvényben alappal fedezhetők fel az a lelkiismereti és vallásszabadságról, valamint az egyházakról szóló 1990. évi IV. törvény elemei, ugyanúgy, mint a 2011. évi szabályozás által követett célok (visszaélések megakadályozása), de az elképzelések visszautalnak a történeti alkotmányra, a nemzeti identitás részét képező korábbi, alapvetően a XIX. századtól fennálló magyar (és európai) egyházügyi hagyományokra, arra is figyelemmel, hogy az európai államokban is strukturált szabályozás érvényesül az állam és a vallási közösségek kapcsolatát illetően.

-----STARTING---POINT---RESZLETES---

Az 1. §-hoz

A módosítás alapelvként rögzíti, hogy a lelkiismereti és a vallásszabadság mindenkit megillető alapvető jog, amely nem köthető semmilyen jogi formához. A rendelkezés egyszerre utal - az Alaptörvény VII. cikk (1) bekezdésében foglaltakkal összhangban - az egyéni és kollektív vallásszabadság jogára. Egyúttal megalapozása a törvény későbbi szakaszaiban kifejtésre kerülő azon felfogásnak, amely szerint minden, magát vallási közösségként definiáló közösség (jogi személyiség nélkül is) jogosult mindazon alkotmányos védelemre, amelyet az Alaptörvény a vallási közösségeknek a szabad vallásgyakorlás keretében biztosít.

A 2. §-hoz

A módosítás továbbra is biztosítja a honvédségi, nemzetbiztonsági és rendvédelmi szerveknél szolgálati jogviszonyban állók számára a lelkiismereti és vallásszabadságot a szervezet működési rendjével és a honvédelmi kötelezettség teljesítésével összhangban, elkerülve azonban, hogy konkrét szervezeti megnevezéseket alkalmazzon. Ez ugyanis lehetővé teszi e szervezetek átalakítását anélkül, hogy emiatt a sarkalatos törvény módosítása lenne szükséges.

A 3. §-hoz

A módosítás újraszabályozza az Ehtv. vallási közösségek jogállásáról szóló II. Fejezetét. Ennek első elemeként megerősíti, hogy a kollektív vallásszabadság joga szervezeti formától, jogi személyiségtől vagy elnevezéstől függetlenül gyakorolható, definiálva egyúttal a vallási közösségeket. A törvény valamennyi vallási közösségre vonatkozóan biztosítja az állam semlegességét, az állam és a vallási közösségek elválasztását, együttműködését és ennek kereteit, a vallási közösségek széles körű autonómiáját, a vallási közösségek szabad önrendelkezését (szervezeti forma, elnevezés szabad megválasztása), valamint a vallási közösségek egyenjogúságát és a diszkrimináció tilalmát. Szintén lehetővé teszi a vallási közösségek számára minden olyan vallási tevékenység végzését, amely az Alaptörvénnyel nem ellentétes, jogszabályba nem ütközik, és nem sérti más közösségek vagy személyek jogait és szabadságát. Ezen kívül valamennyi vallási közösség használhatja az egyház megjelölést elnevezésében és a tevékenységére való utalás során önmeghatározása céljából, a saját hitelvei szerinti tartalommal. Ez a megközelítés kifejezésre juttatja, hogy az egyház a köznyelv szempontjából gyűjtőfogalommá vált, és így az kiterjedt a nem keresztény vallásfelekezetekre és vallási közösségekre is, valamint egyértelműen kifejezésre juttatja - az állam semlegességének követelményével összhangban -, hogy teológiai kérdésekben az állam nem foglal állást.

A 4. §-hoz

A vallási közösségen belül sajátos csoportot képeznek a jogi személyiséggel rendelkező vallási közösségek, amelyeknek a módosítás négy típusát különbözteti meg: vallási egyesület, nyilvántartásba vett egyház, bejegyzett egyház és - az állammal való együttműködés mértékére tekintettel - bevett egyház. Az új magyar egyházi szervezetrendszer széleskörű autonómiát és a hitéleti tevékenységükhöz támogatást biztosít a vallási közösségeknek, egyúttal nóvumként tartalmazza az együttműködési megállapodások rendszerének szabályozását. Eszerint az állam a közfeladatok ellátása érdekében (figyelemmel a társadalmi igényekre és a partnerek készségére és lehetőségeire is) a vallási közösségekkel egyes részterületekre vonatkozó egyedi megállapodásokat, egyes bejegyzett egyházakkal pedig történelmi múltjuk, társadalmi elfogadottságuk és súlyuk, szervezettségük, valamint társadalmi feladatvállalásuk (tehát ésszerű és objektív feltételek) alapján átfogó jellegű együttműködési megállapodásokat köthet. Ezen átfogó megállapodásokat - időtállóságuk biztosítása érdekében - törvényben kell kihirdetni. Az ilyen, sarkalatos törvényben kihirdetett megállapodással rendelkező bejegyzett egyházak az Alaptörvény VII. cikk (4) bekezdése szerinti bevett egyházaknak minősülnek. Ezáltal az együttműködésben részes bevett egyházak egy sajátos, az Alaptörvényben foglalt minőséget nyernek el, amely azonban nem jár az egyházi jogi személyiségük megváltozásával.

Bármely vallási közösség (legalább 10 fős taglétszám esetén) vallási egyesületté és így jogi személlyé alakulhat. A vallási egyesületre egyebekben az egyesülési jogról, a közhasznú jogállásról, valamint a civil szervezetek működéséről és támogatásáról szóló törvény rendelkezései irányadók, azzal, hogy a vallási egyesület alapszabálya - a vallási közösségek autonómiájának elvére tekintettel - a felsorolt törvényi szabályoktól eltérhet. A vallási egyesülettel az állam egyes közcélú tevékenységek ellátására, illetve a hitéleti tevékenység támogatására határozott időre szóló megállapodást köthet.

Az 5. §-hoz

A jogi személyiséggel rendelkező vallási közösségek második kategóriája a már egyházi státusszal rendelkező nyilvántartásba vett egyház. Az e kategóriába kerülés feltétele az szja 1%-os felajánlások alapján igazolható társadalmi támogatottság (ezer szja 1%-os felajánlás 3 év átlagában), és legalább 5 éves vallási egyesületként való működés, amelynek igazolása esetén a vallási egyesület kezdeményezheti nyilvántartásba vett egyházként történő nyilvántartásba vételét. A nyilvántartásba vett egyház a hitéleti célú tevékenységének támogatása céljából jogosult a magánszemélyek által befizetett személyi jövedelemadó külön törvény szerint felajánlott és meghatározott részére és annak állami kiegészítésére, illetve az ennek helyébe lépő juttatásra. E kategória számára is nyitva áll a lehetőség, hogy az állammal határozott időre szóló megállapodást kössön közcélú tevékenység ellátására, illetve a hitéleti tevékenység támogatására. A határozott idő mértékének az egyes szervezeti kategóriákhoz igazodó sávos szabályozása összhangban áll az AB és az EJEB által is elismert állami döntési szabadsággal az együttműködés terén. A megállapodás alapján a nyilvántartásba vett egyház külön törvény szerinti adó-, illetve azzal egy tekintet alá eső más kedvezményben részesülhet.

A nagy társadalmi elfogadottsággal bíró, 5 év átlagában legalább négyezer egyházi szja 1%-os felajánlással rendelkező, és hosszú ideje jogszerűen működő vallási közösségeket a bíróság bejegyzett egyházként veszi nyilvántartásba. Az elvárt működési időtartam legalább 20 éves magyarországi működés vallási egyesületként, illetve 15 éves magyarországi működés nyilvántartásba vett egyházként, vagy legalább 100 éves szervezett nemzetközi működés. A bejegyzett egyház - a nyilvántartásba vett egyházhoz hasonlóan - a hitéleti célú tevékenységének támogatása céljából jogosult a magánszemélyek által befizetett személyi jövedelemadó külön törvény szerint felajánlott és meghatározott részére és annak állami kiegészítésére, illetve az ennek helyébe lépő juttatásra. Az állammal a bejegyzett egyházak a közcélú tevékenységek ellátása körében átfogó megállapodást köthetnek.

Ebben a fejezetben a jogalkotó külön szabályokat is megállapít azon jogi személyiséggel rendelkező vallási közösségek számára is, amelyek hitéleti tevékenységük vagy közcélú tevékenységük érdekében az államháztartás alrendszereiből, európai uniós forrásokból vagy nemzetközi megállapodás alapján finanszírozott programokból, pályázati úton vagy pályázati rendszeren kívül, egyedi döntés alapján támogatást nem kívánnak igénybe venni. Ezen közösségek az szja felajánlások igazolása helyett igazolt taglétszámuk - nyilvántartásba vett egyháznál ezer, bejegyzett egyháznál tízezer tag - alapján is magasabb kategóriába léphetnek. Ez az állammal együttműködést nem igénylő vallási közösségek számára is biztosítja az egyházi jogállás megszerzésének a lehetőségét.

A negyedik jogi személyiséggel rendelkező vallási közösség a bevett egyházak. A bevett egyház valójában olyan bejegyzett egyház, amellyel az állam a közösségi célok érdekében nem egyedi, határozott időre szóló, hanem átfogó megállapodást köt, és ezt törvényben kihirdeti. A bejegyzett egyház bevett egyházi státuszát a megállapodás törvényben történő kihirdetését és a melléklet kiegészítését követően nyeri el.

A 6-7. §-hoz

A módosítás az egyházi jogi személyről szóló alcímben technikai jellegű módosításokat hajt végre, átvezeti az új egyházi kategóriák elnevezését.

A 8-10. §-hoz

Az Ehtv. II/A. Fejezetének újraszabályozása technikai jellegű módosításokat hajt végre, átvezeti az új egyházi kategóriák elnevezését.

Az AB és az EJEB állásfoglalásaira tekintettel az Országgyűlés döntési, mérlegelési szerepe a vallási közösségekkel történő együttműködésre vonatkozóan kizárólag a bevett egyházak tekintetében marad fenn, amely viszont az Alaptörvény rendelkezéseit figyelembe véve indokolt. A törvény általános és garanciális jelleggel rögzíti, hogy a jogi személyiséggel rendelkező vallási közösséget - a bevett egyház kivételével - kizárólagos illetékességgel a Fővárosi Törvényszék jegyzi be. Az eljárás során a bíróság kizárólag a törvényben nevesített feltételek fennállását vizsgálja. Egyes, különös szakértelmet igénylő esetekben a bíróság külön törvény szerinti eljárás lefolytatását (nemzetbiztonsági vizsgálat) vagy meghatározott szakképzettségű szakértő eljárásba való bevonását kezdeményezheti.

A törvény a bíróság eljárására - mind a nyilvántartásba vétel, mind az abból való törlés esetén - rövid, 60 napos garanciális határidőt állapít meg. A változás bejelentés határideje 15 nap.

A kérelmet benyújtó vallási közösség nyilvántartásba vételét elrendelő, az azt elutasító, valamint a nyilvántartásból való törlésről rendelkező határozat ellen a kérelmet benyújtó vallási közösség képviselője, a már nyilvántartásba vett jogi személyiséggel rendelkező vallási közösség képviselője - kizárólag elnevezése, jelképrendszere, szertartásrendje, valamint a köznyelvben meghonosodott neve védelme érdekében - és az ügyész fellebbezéssel élhet.

A bíróság mind az első fokú, mind a jogerős döntés esetében intézkedik annak a kérelmet benyújtó vallási közösség, az ügyész és az egyházakkal való kapcsolattartás koordinációjáért felelős miniszter részére történő kézbesítése iránt.

A bíróság a jogi személyiséggel rendelkező vallási közösségek egyes nyilvántartásait elkülönítetten vezeti. A nyilvántartások adatai nyilvánosak. A nyilvántartás adattartalmát garanciális jelleggel szabályozza a törvény.

Annak érdekében, hogy az állampolgárok számára a jogi személyiséggel rendelkező vallási közösségekről elektronikus, ingyenesen bárki számára hozzáférhető adatok álljanak rendelkezésre, az egyházakkal való kapcsolattartás koordinációjáért felelős miniszter adatbázist hoz létre a bíróságtól kapott tájékoztatás alapján, amely nem minősül közhiteles hatósági nyilvántartásnak.

A belső egyházi jogi személy nyilvántartása körében a törvény kimondja, hogy amennyiben a belső egyházi jogi személy nyilvántartásba vételét a bevett egyház, a bejegyzett egyház vagy a nyilvántartásba vett egyház egésze vagy legfőbb szervének képviselője kéri, a bíróság - bevett egyház esetében a miniszter - a belső egyházi jogi személyt külön érdemi vizsgálat nélkül veszi nyilvántartásba. Azonban nem minősül belső egyházi jogi személynek az egyházi jogállással rendelkező vallási közösség által létrehozott gazdasági társaság, alapítvány és egyesület. A nyilvántartásba nem vett belső egyházi jogi személy jogi személyiségét a bevett egyház, a bejegyzett egyház, valamint a nyilvántartásba vett egyház egészének vagy legfőbb szervének vagy az adott belső egyházi jogi személy közvetlen felettes egyházi szervének a bíróságnál bejelentett képviselője vagy a bejegyzett egyház, valamint a nyilvántartásba vett egyház belső szabálya szerint erre feljogosított tisztségviselője igazolja.

A 11-14. §-hoz

A rendelkezés az Ehtv. IV. fejezetét újraszabályozza.

A módosítás egy önálló alcímben foglalkozik a jogi személyiséggel rendelkező vallási közösségek támogatásának szabályaival. Ennek keretében kimondja, hogy az állam a jogi személyiséggel rendelkező vallási közösséggel a közcélú tevékenységek ellátására kötött megállapodás keretében e feladatok ellátásához költségvetési támogatást nyújt. A bevett egyház és belső egyházi jogi személye által ellátott közcélú tevékenysége után a hasonló tevékenységet folytató állami vagy helyi önkormányzati intézményekkel azonos mértékű költségvetési támogatásra jogosult, míg a bejegyzett egyház, a nyilvántartásba vett egyház és ezek belső egyházi jogi személyei a velük kötött megállapodás alapján jogosultak legfeljebb ugyanilyen mértékű támogatásra.

Az egyházi köznevelési és szociális intézmények, szolgáltatók fenntartói központi költségvetésből kapott támogatásaival összefüggő szükségessé vált a közzétételi kötelezettség szabályainak egyértelműsítése. Az intézményfenntartás ugyanis a hatályos jogszabályi környezet alapján nem minősül olyan közfeladat ellátásnak, ami közzétételi kötelezettséggel járna. Az Info. tv. 1. számú melléklete azonban az egyházak sajátosságait nem veszi figyelembe, ezért számos olyan szervezeti, működési, döntéshozatali adat nyilvánosságra hozatalát írja elő, amelyek az egyházak autonómiájával nem férnek össze. A vonatkozó módosítás ezt a problémát rendezi.

Ebben az alcímben rendelkezik a törvény a hitéleti oktatás egyes garanciális szabályairól is.

A törvény garanciális jelleggel rögzíti a valamennyi jogi személyiséggel rendelkező vallási közösség gazdálkodására vonatkozó általános szabályokat. Eszerint a jogi személyiséggel rendelkező vallási közösség bevételei elsősorban adományokból és egyéb hozzájárulásokból, valamint az ilyen bevételek hasznaiból tevődnek össze. A jogi személyiséggel rendelkező vallási közösség jogszabályban meghatározottak szerint az államháztartás alrendszereiből, európai uniós forrásokból vagy nemzetközi megállapodás alapján finanszírozott programokból, pályázati úton vagy pályázati rendszeren kívül, egyedi döntés alapján támogatásban részesülhet.

Szintén garanciális szabály, hogy az egyházi jogi személy hitéleti célú bevételeit és azok felhasználását állami szerv nem ellenőrizheti. Az egyházi jogi személynek, valamint a vallási egyesületnek nem hitéleti célra nyújtott támogatás felhasználásának ellenőrzését az Állami Számvevőszék végzi, kizárólag törvényességi szempontok alapján.

A 15-16. §-hoz

A jogi személyiséggel rendelkező vallási közösség működésének szabályai között garanciális jelleggel erősíti meg a törvény, hogy a jogi személyiséggel rendelkező vallási közösség saját hitelvei és szertartási rendje szerint működik. A jogi személyiséggel rendelkező vallási közösség részt vállalhat a társadalom értékteremtő szolgálatában, ennek érdekében közcélú tevékenységet végezhet. A jogi személyiséggel rendelkező vallási közösség, céljai megvalósítása érdekében, polgári jogi jogviszonyokban korlátozás nélkül részt vehet, ennek keretében jogosult gazdasági társaságot és civil szervezetet létrehozni, azokban részt venni.

A törvény különös védelemben részesíti a jogi személyiséggel rendelkező vallási közösség elnevezését, jelképrendszerét, szertartásrendjét, valamint a köznyelvben meghonosodott nevét. Biztosítja a fokozott szabálysértési- és büntetőjogi védelmet a jogi személyiséggel rendelkező vallási közösségeknek, amely kiterjed a szertartásokra, templomokra és a vallásgyakorlásra rendelt más helyekre, valamint a temetőkre is. Szintén valamennyi jogi személyiséggel rendelkező vallási közösség számára - jogszabályban meghatározott módon - biztosítani kell a jogszabálytervezetek és a jogalkotási koncepciók véleményezésének lehetőségét.

Külön rendelkezést tartalmaz a törvény annak érdekében, hogy a jogi személyiséggel rendelkező vallási közösségen kívüli személyek számára egyértelműen azonosítható legyen, ha az igénybevett szolgáltatás valamely egyház tevékenységéhez kötődik. Ha az egyházi személy vagy a vallási egyesület vallásos szertartást hivatásszerűen végző tagja nem a jogi személyiséggel rendelkező vallási közösség más tagja számára végez szolgálatot vagy nyújt szolgáltatást, és akár közvetlen, akár közvetett módon a tevékenysége a jogi személyiséggel rendelkező vallási közösségével kapcsolatba hozható, köteles az adott jogi személyiséggel rendelkező vallási közösség nevét a szolgálat vagy szolgáltatás felajánlása előtt jól látható módon feltüntetni, illetve nyilvánvalóvá tenni.

Az egyházi jogi személy működésének különös szabályai között rendezi a törvény az egyházi jogi személynél történő foglalkoztatás, az egyházi jogi személy által végzett egyes szolgálatok és adatkezelés garanciális szabályait. A törvény lehetővé teszi, hogy az egyházi jogi személy, céljai megvalósítása érdekében, gazdasági-vállalkozási tevékenységnek nem minősülő tevékenységet, valamint elsődlegesen végzett tevékenysége mellett gazdasági-vállalkozási tevékenységet folytasson. Ehhez kapcsolódóan megállapítja az egyházi jogi személy vonatkozásában gazdasági-vállalkozási tevékenységnek nem minősülő tevékenységek és az ezekből származó bevételek körét. E tekintetben a bevett egyház és belső egyházi jogi személyei vonatkozásában - az Alaptörvényben foglalt együttműködésre tekintettel - további jogosultságokat is tartalmaz.

A rendelkezés az Ehtv. V. fejezetét újraszabályozza.

A módosítás kimondja, hogy a jogi személyiséggel rendelkező vallási közösség a nyilvántartásból való törléssel szűnik meg, az azt elrendelő határozat jogerőre emelkedésének napján. Ha a bíróság a vallási egyesületet nyilvántartásba vett egyházként, illetve bejegyzett egyházként nyilvántartásba veszi, akkor egyidejűleg a vallási egyesületek nyilvántartásából törli. Hasonlóképpen jár el, ha a nyilvántartásba vett egyházat bejegyzett egyházként nyilvántartásba veszi. Amennyiben a miniszter a bevett egyházat nyilvántartásba veszi, erről 15 napon belül értesíti a bíróságot, amely a bevett egyházként történő nyilvántartásba vétel időpontjára visszamenőlegesen törli a nyilvántartásból a bejegyzett egyházat. Így egyértelműen rendezi a szabályozás a vallási közösség jogi személyiségének magasabb egyházi státusz elnyeréséből adódó változását. Egyúttal kimondja, hogy az újonnan nyilvántartásba vett jogi személyiséggel rendelkező vallási közösség a fentiek szerint nyilvántartásból törölt vallási közösség általános jogutódja.

A jogi személyiséggel rendelkező vallási közösségek megszűnhetnek jogutódlással vagy jogutód nélkül. A jogi személyiséggel rendelkező vallási közösség jogutódlással, az egyház képviselőjének kérelmére szűnik meg más jogi személyiséggel rendelkező vallási közösséggel való egyesülése (beolvadás, összeolvadás), illetve két, vagy több jogi személyiséggel rendelkező vallási közösségre való különválás esetén. Ha a jogi személyiséggel rendelkező vallási közösségből annak tagjai kiválnak, de a nyilvántartásba vett jogi személyiséggel rendelkező vallási közösség fennmarad, a kiváló tagok új jogi személyiséggel rendelkező vallási közösséget az általános szabályok szerint hozhatnak létre. A kivált tagokat ugyanakkor a korábbi jogi személyiséggel rendelkező vallási közösség vagyonából részesedés nem illeti meg. A módosítás megoldást kínál arra az esetre is, ha valamely bevett egyház belső szabályai és belső szervezeti felépítése lehetővé teszi belső egyházi jogi személy kiválását: ilyen esetben - figyelemmel a tényre, hogy az állam nem kívánja befolyásolni az egyházak belső életét -, amennyiben a kiválásra sor kerül, annak vagyonjogi következményeit az állam nem kívánja a bevett egyház belső szabályaitól eltérő módon rendezni, illetve a kiváló belső egyházi jogi személy számára lehetőséget biztosít arra, hogy átfogó megállapodás megkötését kezdeményezze (értelemszerűen a kezdeményezés megítélése során az állam az ilyen megállapodás előfeltételeiként megfogalmazottakra tekintettel jogosult kialakítani álláspontját).

A jogi személyiséggel rendelkező vallási közösség jogutód nélkül szűnik meg, ha feloszlását legfőbb szerve kimondta, a bíróság megszünteti, vagy a bíróság megállapítja megszűnését. A bíróság megszünteti a jogi személyiséggel rendelkező vallási közösséget - a bevett egyház kivételével -, ha tevékenysége az Alaptörvénybe ütközik, illetve ha a nyilvántartásba vételt meg kellett volna tagadni. A bíróság megszüntetheti a jogi személyiséggel rendelkező vallási közösséget - a bevett egyház kivételével -, ha tevékenysége súlyos, szándékos és többszöri törvénysértést valósított meg. A bíróság a jogi személyiséggel rendelkező vallási közösség - a bevett egyház kivételével - megszűnését akkor állapítja meg, ha tevékenységével felhagy, és vagyonáról nem rendelkezik. A bíróság ezen esetekben az ügyész keresete alapján jár el.

A bevett egyház az Országgyűlés erre vonatkozó döntése alapján jogutód nélkül szűnik meg, amennyiben az Alkotmánybíróság elvi véleménye alapján a bevett egyház alaptörvénybe ütköző tevékenységet végez. Ugyancsak jogutód nélkül szűnik meg a bevett egyház, amennyiben legfőbb szerve a bevett egyház feloszlásáról határoz vagy, ha tevékenységével felhagy, és vagyonáról nem rendelkezik. Képviselőjének kérelmére jogutóddal szűnik meg a bevett egyház más bevett egyházba való beolvadása vagy összeolvadása, illetve két vagy több bevett egyházra való különválása esetén.

A jogi személyiséggel rendelkező vallási közösség jogutód nélküli megszűnése esetén vagyona - a hitelezők követeléseinek kielégítése után - az állam tulajdonába kerül, és közcélú tevékenységre kell fordítani.

A bevett egyház, a bejegyzett egyház és a nyilvántartásba vett egyház jogutód nélküli megszűnése esetén a belső egyházi jogi személyeik is jogutód nélkül megszűnnek. A belső egyházi jogi személy megszűnése esetén a vagyoni kérdéseket az egyházi jogi személy belső egyházi szabálya rendezi.

A 17. §-hoz

A törvény ezen részei a vallási egyesületként, nyilvántartásba vett egyházként, illetve bejegyzett egyházként történő nyilvántartásba vételi kérelem és a csatolandó dokumentumok tartalmának, továbbá benyújtási rendjének, a tábori lelkészi szolgálat végzésének és a törvény alapján létrehozandó nyilvántartások, valamint a megállapodások megkötése részletes szabályainak megalkotásához szükséges felhatalmazást biztosítják.

A 18. §-hoz

A törvény garantálja a jelenlegi bevett egyházak jogállásának változatlanságát, illetve a velük megkötött megállapodások tiszteletben tartását.

A rendelkezések célja egyrészt a törvény hatálybalépésekor működő vallási közösségek elhelyezése az új szabályozási rendszerben, másrészt pedig, hogy az AB és az EJEB által támasztott követelményeknek megfelelően orvosolja a korábbi szabályozásból adódó státuszvesztések következményeit. A törvény hatálybalépésekor működő vallási tevékenységet végző szervezetek - a bevett egyház kivételével - a törvény főszabálya értelmében vallási egyesületnek minősülnek. A törvény kedvezményes szabályokat állapít meg azon vallási közösségek esetében, amelyeknek a módosítandó 2011-es szabályozás miatt változott a korábbi - az 1990. évi IV. törvényen alapuló - egyházi jogállásuk, és alapcélként vallási tevékenységet végző egyesületként, majd vallási tevékenységet végző szervezetekként működtek tovább és most is szerepelnek e szervezetek nyilvántartásában, illetve amelyek ugyan nem alakultak át vallási tevékenységet végző szervezetté, de az 1990-es egyházi törvény alapján szerzett egyházi jogállásuk módosulásával, illetve annak változásával összefüggésben az AB-hez vagy az EJEB-hez fordultak, vagy státuszuk elvesztésével összefüggésben más jogorvoslati eljárást kezdeményeztek. A törvény szerint ugyanis ezek a vallási közösségek a bíróságtól kedvezményes eljárási határidők mellett kérhetik nyilvántartásba vett egyházként vagy akár bejegyzett egyházként történő nyilvántartásba vételüket, amennyiben megfelelnek az általános feltételeknek. A törvény további kedvezményeket állapít meg ezen vallási közösségeknek a nyilvántartásba vételi feltételek között szereplő határidők számításánál. A bíróság pozitív döntése esetén a kedvezményes eljárás lehetőségével élő és aszerint nyilvántartásba vett vallási közösségek a törvénymódosítás hatálybalépésének időpontjára visszamenő hatállyal válnak nyilvántartásba vett, illetve bejegyzett egyházzá.

A módosítás rendelkezik az Országgyűlés előtt folyamatban lévő, vallási tevékenységet végző szervezet egyházként történő elismerésére irányuló eljárások, a bíróság előtt folyamatban lévő, vallási tevékenységet végző szervezet nyilvántartásba vételére irányuló eljárások, az Ehtv. 2013. augusztus 1-jén hatályos 14/B. § (2) bekezdése szerinti, folyamatban lévő közigazgatási hatósági eljárások, az Alkotmánybíróság 6/2013. (III. 1.) AB határozata alapján folyamatban lévő egyházi nyilvántartásba vételi eljárások és az Ehtv. 2013. szeptember 1-jétől hatályos 33. § (5) bekezdése szerinti végelszámolására irányuló eljárások megszűntetéséről és a kezdeményező által korábban benyújtott iratanyag visszajuttatásáról.

Azon vallási közösségek bírósági nyilvántartásba vételére, amelyek egyházként történő elismerése iránti kérelmére vonatkozó eljárás az Országgyűlés előtt folyamatban volt, de az Országgyűlés nem döntött, külön, kedvezményes szabályozást állapít meg.

A módosítás arról is rendelkezik, hogy a vallási tevékenységet végző szervezetek vallási egyesületek nyilvántartásába hivatalból történő bírósági átvezetése illeték-és díjmentes.

A 19. §-hoz

A módosítás figyelembe veszi a Magyar Köztársaság Kormánya és a Szuverén Jeruzsálemi, Rodoszi és Máltai Szent János Katonai és Ispotályos Rend (a továbbiakban: Szuverén Máltai Lovagrend) közötti Együttműködési Megállapodást (nemzetközi megállapodás), és deklarálja, hogy a Szuverén Máltai Lovagrendet, valamint a Megállapodásban kijelölt szervezeteket megilletik az e törvény alapján a bevett egyház belső egyházi jogi személyei által igénybe vehető támogatások, illetve megilletik a vallási közösségek név-, jelkép- és szertartásvédelmét biztosító rendelkezések is.

A 20. §-hoz

A módosítás biztosítja a közfeladat ellátásra megállapodást kötött, jogi személyiséggel rendelkező vallási közösségek támogatásának a további biztosítását is.

A 21. §-hoz

Az Ehtv. sarkalatossági záradékára vonatkozó szabályozás.

A 22. §-hoz

Az Ehtv. preambulumában szövegcserés módosítás.

A 23. §-hoz

Hatályát vesztő rendelkezés.

-----STARTING---POINT---VEGE---

A 24. §-hoz

Hatályba léptető rendelkezés.

A 25. §-hoz

E törvény sarkalatossági záradéka.