2008. évi XVII. törvény indokolása

a Nemzetközi Munkaügyi Szervezet Általános Konferenciája 19. ülésszakán elfogadott, a nőknek bármilyen bányában föld alatti munkára alkalmazásáról szóló 45. számú Egyezményének felmondásáról

-----STARTING---POINT---ALTALANOS--- 

Magyarország 1938-ban ratifikálta, és az 1939. évi I. törvénnyel hirdette ki a Nemzetközi Munkaügyi Szervezet Általános Konferenciája 19. ülésszakán elfogadott, a nőknek bármilyen bányában földalatti munkára alkalmazásáról szóló 45. számú Egyezményét. Az Egyezmény tárgyi hatálya a föld felszíne alatti anyagok kitermelésére szolgáló bármely létesítményre, személyi hatálya - életkorra való tekintet nélkül - minden nőre kiterjed. A 2. cikke alapján az Egyezményt ratifikáló országoknak tiltaniuk kell a nőknek bármely bányában földalatti munkára történő alkalmazását, mely általános tilalom alól a 3. cikk csupán szűk körben enged meg kivételeket (pl. fizikai munkát nem végző, vezető állású nők). A 7. cikk szerint az Egyezmény felmondására első hatálybalépésétől (1937. május 30.) számítva tízévenként kerülhet sor, a felmondás lehetősége minden ilyen periódusban egy évig áll fenn. 2007. május 30-ával a felmondási időszak egy évre megnyílt.

Az Európai Bíróság 2005. február 1-jén hozott ítéletében (C-203/03. sz. ügy, Európai Közösségek Bizottsága v. Osztrák Köztársaság) megállapította hogy az Egyezmény rendelkezései ellentétesek a közösségi joggal (a férfiak és a nők közötti egyenlő bánásmód elvének a munkavállalás, a szakképzés, az előmenetel és a munkakörülmények terén történő végrehajtásáról szóló, 1976. február 9-i 76/207/EGK tanácsi irányelv rendelkezéseivel), és az Osztrák Köztársaság nem teljesítette az EKSZ 10. (közösségi lojalitás) és 249. (irányelvben megfogalmazott elérendő célok) cikkeiből eredő kötelezettségeit. Az összeegyeztethetetlenség megszüntetéséhez megfelelő lépés többek között a kérdéses Egyezmény felmondása.

A fentiekből következően a Magyar Köztársaságnak - hasonlóan más olyan tagállamokhoz, amelyek vonatkozásában az ítélet meghozatalakor a 45. számú Egyezmény hatályban volt: Ausztria, Belgium, Bulgária, Csehország, Észtország, Franciaország, Görögország, Lengyelország, Málta, Németország, Olaszország, Portugália, Spanyolország, Szlovákia, Szlovénia - a 2007. május 30-án megnyílt felmondási időszakban az Egyezményt fel kell mondania.

A nemzetközi szerződésekkel kapcsolatos eljárásról szóló 2005. évi L. törvény (a továbbiakban Nsztv.) 12. §-a szerint a nemzetközi szerződés felmondására a törvény 4-10. §-ainak rendelkezéseit kell megfelelően alkalmazni.

-----STARTING---POINT---RESZLETES---

Az 1. §-hoz

A törvény 1. §-a - összhangban az Nsztv. 7. §-a (1) bekezdésének a) pontjával, 10. §-a (1) bekezdésének a) pontjával, valamint 12. §-ával - felhatalmazást ad a nőknek bármilyen bányában földalatti munkára alkalmazásáról szóló 45. számú ILO Egyezmény felmondására.

-----STARTING---POINT---VEGE---

A 2. §-hoz

A törvény 2. §-a annak hatálybalépéséről, az 1939. évi I. törvény hatályon kívül helyezéséről, valamint a folyamatba épített deregularizációról rendelkezik.