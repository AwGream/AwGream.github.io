1992. évi XXXIV. törvény indokolása

a helyi önkormányzatok 1992. évi kiegészítő céltámogatásáról

-----STARTING---POINT---ALTALANOS--- 

A Magyar Köztársaság 1992. évi költségvetéséről és az államháztartás vitelének 1992. évi szabályairól szóló 1991. évi XCI. törvény 7. § (2) bekezdése szerint - az 1/1991. (XII. 31.) OGY. irányelvvel összhangban - az alap- és középfokú kollégiumi ellátás fejlesztése, bővítése, felújítása, valamint a középiskolai tornaterem építése támogatási célra 1500 millió forint tartalékot kellett elkülöníteni.

A helyi önkormányzatok összesen 275 támogatási igényt jelentettek be, melyből 179 felel meg az e törvény hatálya alá tartozó két támogatandó célnak.

A 179 darab céltámogatási igénybejelentés 1.298 millió forint igényt tartalmazott. A támogatási feltételeknek ebből 169 db felelt meg, 1.278 millió összegben.

-----STARTING---POINT---RESZLETES---

Az 1. §-hoz

A helyi önkormányzatok 1992. évi címzett és céltámogatási rendszeréről szóló 1/1991. (XII. 31.) OGY. irányelv két olyan célkitűzést határozott meg, melyhez nem pontosította, illetve nem állapította meg az igénybevételi feltételeket. Szükséges, hogy e törvény a középfokú intézmények támogatási arányához igazodva meghatározza a támogatás mértékét, továbbá a fejlesztés, bővítés, felújítás tartalmát, és alsó értékhatárát, valamint lehetővé tegye a középiskolai tornaterem építéséhez a települési és a megyei önkormányzatok is igényelhessenek támogatást. A hozzájárulási feltételeket a törvényjavaslat 1. számú melléklete tartalmazza.

A 2. §-hoz

Az önkormányzatok az 1. számú mellékletben szereplő feltételeknek megfeleltek, így lehetővé válik a hiányzó középiskolai tornatermek mintegy 40%-ának a pótlása. Ezzel 2,6 milliárd forint végösszegű beruházást kezdenek el az önkormányzatok.

Az alap- és középfokú kollégiumok közül 87 intézmény felújítására és mintegy 1600 férőhely bővítésre nyílik lehetőség a közel 6 milliárd forint összköltségű beruházásoknál.

A 3. §-hoz

Azok az önkormányzatok is támogatásban részesülnek, amelyek a feltételekben meghatározottnál több központi támogatást igényeltek, a támogatás összege azonban a saját forráshoz igazodóan mérséklődik.

A 4. §-hoz

Nem javasolható támogatás azoknak az önkormányzatoknak, amelyek nem feleltek meg a feltételeknek, illetve nem a törvény hatálya alá tartozó célokra nyújtották be igényüket.

Az önkormányzati és az állami költségvetés tervezésének biztonsága érdekében indokolt a támogatott beruházásoknak a törvényben szereplő beruházási összköltségre vonatkozó adatát olyannak tekinteni, amely alapja a következő években a központi támogatásokról hozandó döntésnek. Ugyanakkor biztonságot kell adni az önkormányzatoknak arra vonatkozóan, hogy a több évig tartó beruházások támogatása folyamatos és a támogatási arányok a folyamatban lévő beruházásoknál nem változnak.

-----STARTING---POINT---VEGE---