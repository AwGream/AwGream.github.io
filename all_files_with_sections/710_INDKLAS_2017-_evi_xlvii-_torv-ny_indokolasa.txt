2017. évi XLVII. törvény indokolása

a reklámadóról szóló 2014. évi XXII. törvény módosításáról

-----STARTING---POINT---ALTALANOS--- 

Az Európai Bizottság 2016. november 4-én meghozott, C(2016) 6929 final számú határozatában megállapította, hogy a reklámadó több ponton sérti az uniós állami támogatási szabályokat. A Kormány e határozat tartalmával nem ért egyet, azzal szemben az Európai Unió Bírósága előtt jogorvoslattal élt. Mindazonáltal a jogvita az Európai Bizottság határozatának végrehajtását illetően nem bír halasztó hatállyal. Ezért a reklámadóról szóló 2014. évi XXII. törvény módosításáról szóló törvény (a továbbiakban: törvény) benyújtásának oka az Európai Bizottság határozatának végrehajtása.

A törvény ennek érdekében elrendeli a már megfizetett reklámadó visszatérítését az adó-visszatérítés szabályai szerint, továbbá rendelkezik arról is, hogy a korábbi adóévekre bevallott, de meg nem fizetett adót nem kell megfizetni.

A törvény célja, hogy az alacsony (100 millió forintnál nem magasabb) reklámadóalappal rendelkező vállalkozásoknak lehetőség szerint a továbbiakban se kelljen reklámadót fizetni. Ezért a törvény szerint 100 millió forint mentes lesz az adó alól. E mentesség az uniós állami támogatási szabályokkal összhangban de minimis támogatásként vehető igénybe.

A törvény markáns változtatása, hogy a saját célú reklám közzététele nem lesz adóköteles, annak közvetlen költsége nem képez adóalapot, ugyanakkor az adó mértéke emelkedik.

-----STARTING---POINT---RESZLETES---

Az 1. §-hoz

A törvény értelmében az adó mértéke 2017. január 1. és 2017. június 30. között egységesen, a reklám-közzétételi tevékenységből eredő nettó árbevétel, mint adóalap után 0%, 2017. július 1-jétől pedig 7,5%.

A törvény szerint mentes az adó alól az adóköteles reklám-közzétételi tevékenységet végző adóalany adóköteles nettó árbevételéből 100 millió forint. E mentesség csekély összegű (de minimis) támogatásnak minősül. Az adóalany azt akkor tudja igénybe venni, ha megfelel a csekély összegű támogatásokról rendelkező 1407/2013/EU bizottsági rendelet kritériumainak (3 év alatt 200 000 euró értékben nyújtott kis összegű támogatások, azzal, hogy mezőgazdasági, illetve halászati tevékenységnél a de minimis keret lényegesen alacsonyabb).

A 2. §-hoz

A törvény kiegészíti a reklámadó szabályait egy önálló alcímmel, amely az Európai Bizottság C(2016) 6929 final számú határozatának végrehajtását fogalmazza meg. A végrehajtás módja az, hogy a reklámadót fizető adóalanyok által a 2017. június 30-ig lezárt (2014-2016 és 2017-ben kezdődő törtidőszaki) adóévekre bevallott és megfizetett adó az adózás rendjéről szóló törvény szerinti túlfizetésnek minősül, melynek az adózás rendjéről szóló törvény szerinti visszatérítését az arra jogosultak kérhetik az állami adóhatóságtól.

A törvény előírja az állami adóhatóság számára, hogy a visszatérítésre jogosult reklám-közzétevő adóalanyokat értesítse arról, hogy a megfizetett reklámadó - az adózás rendjéről szóló törvény szerinti adó-visszatérítés szabályai szerint - visszajár. (Amennyiben az adózónak más köztehernemben tartozása áll fenn, akkor a megfizetett reklámadónak csak a tartozást meghaladó része téríthető vissza.)

A 3. §-hoz

Biztosítja, hogy az adóalanyoknak már a 2016-os adóévről szóló, 2017. június 30-ig benyújtandó bevallásukban kiszámított adófizetési kötelezettséget se kelljen teljesíteniük. Ezt olyan jogtechnikai megoldással garantálja, hogy külön § rendelkezik arról, hogy a 2017. június 30-ig lezárult adóévekre bevallott, de meg nem fizetett adót nem kell megfizetnie az adóalanyoknak, mely § a törvény kihirdetését követő napon hatályba is lépett.

Szükséges volt továbbá 2017. május 31-ig hatályba léptetni a 2017-ben fizetendő adóelőlegre vonatkozó átmeneti rendelkezést is annak érdekében, hogy ne képezzen adóelőleg-alapot a saját célú reklám adókötelezettségének megszűnésével a saját célú reklám közvetlen költsége.

A 4. §-hoz

A törvény átmeneti szabályként arról rendelkezik, hogy ha az adóalany adóéve magában foglalja 2017. július 1-jét, akkor az adóalany a 2017. január 1. és 2017. június 30. közötti időszakra vonatkozó 0%-os adómértékeket - döntésétől függően - időarányosan számított adóalapjára (a teljes adóévi adóalap időarányos részére) vagy az időszakra vonatkozóan tételesen, könyvviteli zárlat alapján megállapított adóalapjára (adóalap-részre) alkalmazza.

Az 5. §-hoz

A törvény rögzíti, hogy a reklámközzétételből származó 100 millió forint árbevételig igénybe vehető mentesség a csekély összegű támogatásokról szóló 1407/2013/EU bizottsági rendelet hatálya alá tartozó támogatásnak minősül. Ezzel együtt az elhatárolt veszteségek 2014. évi reklámadóalapból való levonásának lehetőségére vonatkozó, az Rtv. 10. §-ában foglalt korábbi rendelkezés is hatályát veszti.

A 6. §-hoz

A törvény megszünteti a saját célú reklám adókötelezettségét, azáltal, hogy csak az ellenszolgáltatás fejében való reklámközzétételt teszi adókötelessé.

A 7. §-hoz

A törvény hatályon kívül helyezi a saját célú reklámra vonatkozó, valamint azon rendelkezéseket, melyek a törvény miatt szükségtelenné válnak.

-----STARTING---POINT---VEGE---

A 8. §-hoz

Hatályba léptető rendelkezés.